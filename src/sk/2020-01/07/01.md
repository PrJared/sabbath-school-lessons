---
title:  Z jamy levov do anjelskej náruče
date:   08/02/2020
---

### Texty na tento týždeň
Daniel 6

> <p>Základný text</p>
> Vysokí úradníci a satrapovia sa usilovali nájsť proti Danielovi dôvod na obžalobu v úradnej záležitosti. Nemohli však nájsť nijaký dôvod ani zlý počin, pretože Daniel bol dôveryhodný a nedopúšťal sa nijakej nedbanlivosti ani zlého konania.  (Dan 6,5)

Keď si Médo-Perzia podriadila Babylon, Dárius Médsky rozpoznal Danielovu múdrosť a prizval ho, aby sa stal súčasťou novej vlády. Skúsený prorok v zrelom veku natoľko vynikal vo svojej službe, že ho nový kráľ poveril vedením celej médsko-perzskej vlády.

Pri čítaní šiestej kapitoly sa dozvedáme, že Daniel musel čeliť tomu, čo by sa právom dalo nazvať ako prvý hriech – závisť. Na konci príbehu môžeme vidieť, že Daniel si nielen verne plnil svoje svetské povinnosti, ale bol verný predovšetkým svojmu Bohu. Jeho vernosť Bohu mala veľký vplyv na jeho konanie a postoje v ostatných oblastiach.

Danielova skúsenosť s prenasledovaním môže slúžiť ako príklad toho, s čím by mal vo svojom živote počítať Boží ľud – a najmä v čase konca. Myšlienkou príbehu nie je uistiť Božích verných, že ich Boh vytrhne a zachráni zo skúšok a z utrpenia. Je však uistením o tom, že v konflikte so zlom dobro napokon zvíťazí a Boh obháji a pomstí svoj ľud.