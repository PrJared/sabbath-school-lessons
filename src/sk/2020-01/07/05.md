---
title:  V jame s levmi
date:   12/02/2020
---

> <p></p>
> 17Potom kráľ vydal rozkaz. Priviedli Daniela a hodili ho do jamy levov. Kráľ povedal Danielovi: Boh, ktorému ustavične slúžiš, ťa zachráni. ... 19Potom kráľ išiel do svojho paláca a strávil noc v pôste, bez rozptýlenia a spánku. 20Za svitania kráľ vstal a ponáhľal sa k jame levov. 21Keď sa blížil k jame, kde bol Daniel, volal k nemu žalostným hlasom: Daniel, služobník živého Boha, bol tvoj Boh, ktorému ustavične slúžiš, schopný zachrániť ťa od levov? 22 Daniel kráľovi odpovedal: Kráľ, ži naveky! 23Môj Boh poslal svojho anjela a zatvoril tlamy levov, takže mi neublížili, lebo videl, že som nevinný, a ani pred tebou, kráľ, som sa nedopustil nijakej neprávosti. 24Potom sa kráľ veľmi zaradoval a rozkázal, aby vytiahli Daniela z jamy. Daniela vytiahli z jamy a nenašli na ňom nijakú ujmu, pretože veril svojmu Bohu.  (Dan 6,17–24)

`Uvažuj o texte Dan 6,12–24. Čo povedal Danielovi kráľ? Čo to vypovedá o Danielovej vernosti Bohu?`

Sprisahanci čoskoro vtrhli do Danielovho príbytku, kde sa prorok modlil k svojmu Bohu. Robil presne to, čo nariadenie zakazovalo. Keď prišli pred kráľa so žalobou proti Danielovi, vyjadrovali sa voči nemu veľmi ponižujúcim spôsobom: „Daniel, jeden z judských zajatcov...“ (Dan 6,14). V ich očiach nie je jeden z najvyšších úradníkov kráľovstva nič viac než obyčajný „judský zajatec“. Okrem toho postavili Daniela proti kráľovi, keď povedali: „Daniel... nevenuje pozornosť tebe, kráľ, ani tvojmu príkazu, ktorý si podpísal.“ Až teraz kráľ zisťuje, že sa podpisom predloženého dekrétu chytil do pasce. Text hovorí, že „až do západu slnka sa usiloval o jeho [Danielovu] záchranu“ (Dan 6,15). Pre záchranu proroka však nemohol urobiť vôbec nič. Nezrušiteľný zákon Médov a Peržanov musel byť naplnený do bodky. A hoci nerád, kráľ jednoducho musel vydať príkaz, aby Daniela hodili do jamy s levmi. Pri tomto akte však Dárius vyjadril nádej, ktorá znela takmer ako modlitba: „Boh, ktorému ustavične slúžiš, ťa zachráni“ (Dan 6,17).

Biblický text nehovorí, čo robil Daniel medzi levmi, ale je pomerne pravdepodobné, že sa modlil. A Boh ocenil Danielovu vieru tým, že poslal anjelov, aby ho chránili. Ráno Daniel privítal so zdravou kožou a bol pripravený pokračovať vo svojich vládnych povinnostiach. Ellen Whiteová k tomu poznamenáva: „Boh nezabránil, aby nepriatelia nevrhli Daniela do jamy s levmi. Naopak, dopustil, aby satanovi anjeli a bezbožní ľudia uskutočnili svoj zámer. Dovolil to však preto, aby vyniklo vyslobodenie jeho služobníka a čo najviac sa prejavila porážka odporcov pravdy a spravodlivosti.“ (PK 543.544; PK /sk/ 288)

`Hoci tento príbeh má šťastný koniec (aspoň pre Daniela), ako vnímaš tie udalosti alebo biblické záznamy (napríklad Mar 6,14–29), ktoré sa nekončia záchranou? Ako tejto problematike rozumieš?`