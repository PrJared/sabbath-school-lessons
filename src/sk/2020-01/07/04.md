---
title:  Danielova modlitba
date:   11/02/2020
---

> <p></p>
> Keď sa Daniel dozvedel, že písomný rozkaz je podpísaný, išiel do svojho domu. Okná hornej izby smerujúce k Jeruzalemu boli otvorené. Trikrát denne si tam kľakol na kolená, modlil sa a vzdával vďaky pred svojím Bohom tak, ako to robieval predtým.  (Dan 6,11)

> <p></p>
> Ale keď sa ty modlíš, vojdi do svojej izbietky, zavri za sebou dvere a modli sa k svojmu Otcovi, ktorý je v skrytosti. A tvoj Otec, ktorý vidí aj to, čo je skryté, ti odplatí.  (Mat 6,6)

`Uvažuj o uvedených textoch (Dan 6,11 a Mat 6,6). Prečo sa podľa teba Daniel nemodlil v skrytosti a tichosti, tak aby ho nikto nevidel a nepočul?`

Daniel bol nielen skúseným štátnym úradníkom, ale aj verným Božím služobníkom. Veľmi dobre chápal, čo stálo v pozadí kráľovského dekrétu. Pre Dária bol dekrét príležitosťou posilniť jednotu kráľovstva, ale pre sprisahancov išlo o ľstivú taktiku, ktorou sa chceli zbaviť Daniela.

Skutočné príčiny a motívy, ktoré boli v pozadí sprisahania, vychádzali z vesmírneho zápasu medzi Bohom a silami zla. V tom čase (539 pred Kr.) Daniel už prijal videnie zaznamenané v Daniel 7 (553 pred Kr.) a Daniel 8 (551 pred Kr.). Prorok preto mohol kráľovské nariadenie vnímať nielen ako výsledok ľudskej malosti a nenávisti, ale aj ako produkt tohto vesmírneho sporu. Videnie o Synovi človeka, ktorý odovzdá kráľovstvo ľudu svätých Najvyššieho a vysvetľujúce slová, ktoré počul (Daniel 7), mohli Daniela povzbudiť, aby bol schopný čeliť prichádzajúcim problémom. Súčasne sa mohol v mysli vracať ku skúsenosti svojich priateľov, ktorí mali odvahu postaviť sa proti nariadeniu Nebúkadnecara (Daniel 3).

To všetko boli dôvody, prečo sa Daniel rozhodol nič nemeniť na svojom spôsobe modlitby a stíšenia sa pred Hospodinom. Tak ako po celý svoj život, aj teraz sa trikrát denne modlil smerom k Jeruzalemu. Napriek zákazu prosiť o čokoľvek kohokoľvek iného než kráľa, Daniel nerobí žiadne opatrenia, ktorými by sa mohol vyhnúť nepríjemnostiam. Počas zákonom stanoveného obdobia nemení svoje zvyklosti ani spôsob modlitby. Je v absolútnej menšine, keďže spomedzi desiatok najvyšších správcov a úradníkov je jediným, kto sa dostáva do sporu s vydaným nariadením. Prostredníctvom svojej otvorenej modlitby ukazuje, že vernosť Bohu je pre neho oveľa dôležitejšia než lojálnosť kráľovi a poslušnosť jeho nezmeniteľnému nariadeniu.

`Prečítaj si text Skutky 5,27–32. V týchto veršoch zaznieva nielen jasný zákaz, ale aj nemenej jasná odpoveď Petra a ostatných apoštolov: „Boha treba poslúchať viac ako ľudí!“ Keď sa rozhodneme konať v rozpore s ľudským zákonom, musíme si byť úplne istí, že naozaj konáme Božiu vôľu. Prečo? Uvažuj v tejto súvislosti aj o ľuďoch, ktorí radšej zomreli, než by zradili svoju vieru alebo vierouku, ktorej správnosť možno spochybňujeme.`