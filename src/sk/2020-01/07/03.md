---
title:  Sprisahanie proti Danielovi
date:   10/02/2020
---

> <p></p>
> 7Potom sa vysokí úradníci a satrapovia vo veľkom počte zhromaždili u kráľa a povedali mu: Kráľ Dárius, ži naveky! 8Všetci vysokí úradníci tvojho kráľovstva, predáci, satrapovia, radcovia a veľmoži sa uzniesli, že kráľ by mal vydať rozkaz, prísne rozhodnutie, takýto zákaz: Každý, kto by v priebehu tridsiatich dní požiadal o niečo akéhokoľvek boha alebo človeka okrem teba, kráľ, hodia do jamy levov. 9Takže, kráľ, vydaj takéto rozhodnutie a podpíš ho aj ako písomný rozkaz, ktorý sa nemôže zmeniť podľa zákona Médov a Peržanov, ktorý nemožno zrušiť. 10Kráľ Dárius teda vydal taký rozkaz písomne.  (Dan 6,7–10)

`Uvažuj o texte Dan 6,7–10. O čo sa návrhom dekrétu usilovali kráľovskí úradníci? Ako tento dekrét súvisí s kráľovou samoľúbosťou?`

Dáriovo konanie sa môže zdať pochabé, keď si uvedomíme, že vydané nariadenie chcel vzápätí zrušiť. Nechal sa chytiť do pasce nastraženej úradníkmi, ktorí veľmi pohotovo dokázali zneužiť politickú situáciu v novoustanovenom kráľovstve. Dárius decentralizoval moc a ustanovil stodvadsať satrapov (správcov), ktorí mali zabezpečiť efektívne fungovanie správy krajiny. Z dlhodobého hľadiska však takýto prístup niesol so sebou určité riziká. Vplyvný a mocný správca niektorej provincie mohol stáť pri zrode vzbury, ktorá by viedla k rozpadu kráľovstva. Mohlo sa preto zdať dobrou stratégiou vydať zákon, ktorý vyžadoval, aby sa kráľ stal na tridsať dní jediným adresátom všetkých žiadostí a prosieb – čo z neho robilo prakticky neobmedzeného vládcu a boha zároveň. Mala sa tým posilniť lojálnosť voči kráľovi a zabrániť akýmkoľvek vzburám. Úradníci však kráľa podviedli, keď mu tvrdili, že takýto návrh má podporu „všetkých“ vysokých úradníkov, predákov, satrapov, radcov a veľmožov. Minimálne Daniel s takýmto zákonom rozhodne nemohol súhlasiť. Okrem toho, kráľ mohol považovať za nesmierne príťažlivé, že jeho poddaní ho prostredníctvom zákona postavili na úroveň božstva.

Nemáme žiadny dôkaz o tom, že by si perzskí králi nárokovali božské postavenie. Spomenutý zákon však mohol byť zamýšľaný ako ustanovenie, ktoré z kráľa urobí predstaviteľa božstiev na obmedzený čas tridsiatich dní. A preto aj všetky modlitby mali byť smerované na kráľa. Kráľ však nanešťastie neskúmal, čo viedlo jeho úradníkov k príprave spomenutého návrhu zákona. Neuvedomil si, že zákon, ktorý mal slúžiť na zabránenie možného sprisahania, bol vlastne sprisahaním voči Danielovi.

Pozornosť si zasluhujú dva aspekty tohto zákona. Po prvé, trestom za prestúpenie zákona malo byť uvrhnutie človeka do jamy s levmi. Keďže o takomto druhu trestu sa nikde inde nehovorí, mohlo ísť len o jednorazový, účelový návrh jeho nepriateľov. Vládcovia na Blízkom východe chovali v klietkach divé šelmy, ktoré príležitostne vypúšťali, aby sa stali predmetom lovu. Určite teda na kráľovskom dvore nechýbali levy schopné spôsobiť smrteľné poranenia komukoľvek, kto sa rozhodne prestúpiť kráľovské nariadenie. Druhým aspektom je nezmeniteľnosť vydaných zákonov. Stálosť a nemennosť „médsko-perzských zákonov“ sa spomína aj vo veršoch Ester 1,19 a 8,8. Staroveký grécky historik Diodóros Sicílsky spomína príležitosť, pri ktorej Dárius III. (iný ako Dárius, o ktorom sa hovorí u Daniela) zmenil svoj názor na trest smrti konkrétneho človeka, ale napriek nevinnosti tohto človeka nemohol daný trest ani odvolať, ani zmeniť.

`Prečo môže závisť tak ľahko prerásť do nenávisti a v konečnom dôsledku do túžby ublížiť a zničiť? Čo môžeš urobiť, keď zistíš, že v tebe začína rásť pocit závisti?`