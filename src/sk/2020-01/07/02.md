---
title:  Žiarlivosť a závisť
date:   09/02/2020
---

> <p></p>
> 2Dárius uznal za vhodné ustanoviť nad kráľovstvom stodvadsať satrapov, aby boli rozložení po celom kráľovstve, 3a nad nimi troch vysokých úradníkov, z ktorých jeden bol Daniel. Im satrapovia podávali správy, aby neobťažovali kráľa. 4Daniel časom vynikol nad vysokými úradníkmi aj satrapmi, pretože mal výnimočného ducha a kráľ zamýšľal ustanoviť ho nad celým kráľovstvom. 5Vysokí úradníci a satrapovia sa usilovali nájsť proti Danielovi dôvod na obžalobu v úradnej záležitosti. Nemohli však nájsť nijaký dôvod ani zlý počin, pretože Daniel bol dôveryhodný a nedopúšťal sa nijakej nedbanlivosti ani zlého konania. 6Nato títo muži povedali: Proti Danielovi nenájdeme nijaký dôvod na obžalobu, len ak by sme ho našli v súvislosti so zákonom jeho Boha.  (Dan 6,2–6)

Dokonca aj v dokonalom prostredí nebies sa stalo, že Lucifer začal žiarliť na Krista. „Lucifer bol závistlivý a žiarlivý voči Ježišovi Kristovi. Keď sa však všetci anjeli sklonili pred Ježišom, aby uznali jeho zvrchovanosť, najvyššiu autoritu a moc, poklonil sa spolu s nimi. Ale jeho srdce bolo naplnené závisťou a nenávisťou.“ (Story of Redemption, str. 14) Dávať vo svojej mysli priestor závisti je natoľko nebezpečné, že v samotnom Desatore niektoré prikázania na závisť nielen nepriamo poukazujú, ale jedno celé prikázanie je venované priamo závisti (pozri 2Moj 20,17).

`Uvažuj o texte Dan 6,2–6 v kontexte veršov 1Moj 37,11 a 1Sam 18,6–9. Akú úlohu zohráva závisť v týchto príbehoch?`

Danielove správcovské a organizačné schopnosti na kráľa zapôsobili. Zároveň však u ostatných úradníkov vyvolali závisť. Spolčili sa teda s cieľom zbaviť sa Daniela. Snažili sa nájsť nejaké zlyhanie v jeho práci, za ktoré by ho mohli obžalovať. Nič také sa im ale nepodarilo nájsť. „Nemohli však nájsť nijaký dôvod ani zlý počin, pretože Daniel bol dôveryhodný a nedopúšťal sa nijakej nedbanlivosti ani zlého konania“ (Dan 6,5b).

Daniel bol bezúhonný. Neexistovalo nič, za čo by ho mohli úradníci obžalovať. Zároveň však zistili, že Daniel je mimoriadne verný zákonu svojho Boha. Uvedomili si, že jediný spôsob, ako na Daniela niečo vymyslieť, bude vymyslieť takú situáciu, ktorá ho postaví pred náročnú voľbu – poslúchnuť Boží zákon, alebo zákon kráľa. Z toho, čo úradníci o Danielovi vedeli, boli presvedčení, že Daniel bude v každom prípade stáť na strane zákona svojho Boha – a nezostane mu nič iné, než sa postaviť proti zákonu kráľa. Už samotný tento fakt je úžasným svedectvom o Danielovej vernosti!

`Aké skúsenosti máš s prejavmi závisti a žiarlivosti? Ako si sa s nimi vyrovnal? Prečo je závisť takým zhubným a ochromujúcim duchovným zlyhaním?`