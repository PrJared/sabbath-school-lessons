---
title:  Obhájenie
date:   13/02/2020
---

> <p></p>
> 25Kráľ rozkázal priviesť tých, čo ohovárali Daniela, a hodili ich do jamy levov aj s deťmi a ženami. Ešte ani nedopadli na dno jamy, už sa ich zmocnili levy a rozdrvili im kosti. 26Potom kráľ Dárius napísal ľuďom všetkých národností a jazykov, ktorí obývajú celú zem: Nech sa rozhojní váš pokoj. 27Vydal som príkaz, aby sa na celom území môjho kráľovstva ľudia báli Danielovho Boha, lebo on je živý Boh, ktorý je naveky, jeho kráľovstvo je nezničiteľné a jeho vláda bude trvať až do konca. 28On zachraňuje a vyslobodzuje a robí znamenia a zázraky na nebi aj na zemi. On zachránil Daniela z moci levov. 29Daniel mal úspech za kraľovania Dária aj za kraľovania perzského Kýra.  (Dan 6,25–29)

`Uvažuj o texte Daniel 6,25–29. Aké svedectvo vydal kráľ o Danielovom Bohu?`

Dôležitým bodom celého príbehu je skutočnosť, že Dárius oslavuje Boha a uznáva Božiu zvrchovanosť. Ide o zavŕšenie a zároveň najsilnejší prejav oslavy Boha alebo vyjadrenia úcty Bohu, ktoré sa doteraz spomínali v knihe Daniel (pozri Dan 2,20–23; Dan 3,28.29; Dan 3,31–33 a Dan 4,31–34). Podobne ako Nebúkadnecar, aj Dárius reagoval na Danielovu záchranu oslavou Boha. Urobil však oveľa viac: zmenil svoje predchádzajúce nariadenie a prikázal, aby sa všetci „ľudia báli Danielovho Boha“ (Dan 6,27).

Áno, Daniel bol zázračne zachránený, jeho vernosť bola ocenená, zlo bolo potrestané a Božia česť a moc boli obhájené. To však nie je modelový príklad toho, ako sa veci zvyčajne uskutočnia. No v týchto udalostiach môžeme vidieť akýsi predobraz toho, čo sa v budúcnosti udeje v kozmickom meradle: Boží ľud bude zachránený, zlo potrestané a Boh obhájený pred celým vesmírom.

`Prečítaj si text Daniel 6,25. Čo je na tomto texte problematické a prečo? Aký je tvoj postoj k uvedenému trestu? Aké máš vysvetlenie na opísané udalosti?`

Pri čítaní tohto textu nás môže zaraziť krutosť trestu. Spolu so sprisahancami boli odsúdené a potrestané aj ich ženy a deti, ktoré môžeme právom pokladať za nevinné. Ako by si vysvetlil to, čo sa javí ako nesprávne zaobchádzanie so spravodlivosťou?

Po prvé, treba si uvedomiť, že toto konanie je nariadené a uskutočnené kráľom na základe perzského zákona, ktorý zahŕňa rodinu do trestu určeného pre vinníka. Podľa starovekého princípu celá rodina niesla zodpovednosť za porušenie zákona člena rodiny. Neznamená to, že ide o správne konanie. V danom prípade je to však v súlade s tým, čo vieme o fungovaní perzských zákonov.

Po druhé, treba si všimnúť, že biblický príbeh túto udalosť síce spomína, ale ani ju neschvaľuje, ani za toto konanie kráľa nechváli. V skutočnosti Biblia jasne zakazuje, aby boli deti usmrcované za hriechy svojich rodičov (5Moj 24,16).

`V čom ti môže byť útechou napríklad posolstvo textu 1Kor 4,5, keď sa ocitneš tvárou v tvár rôznej nespravodlivosti? O čom tento verš hovorí a prečo je daná skutočnosť taká dôležitá?`