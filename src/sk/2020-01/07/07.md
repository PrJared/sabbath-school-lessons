---
title:  Podnety na zamyslenie
date:   14/02/2020
---

O Danielovej záchrane čítame aj v Hebrejom 11. V texte, ktorý hovorí o „hrdinoch viery“, sa píše, že proroci, okrem iného, „levom zapchávali tlamy“ (Heb 11,33). Je to síce obdivuhodné, ale musíme si uvedomiť, že hrdinami viery nie sú len tí, ktorým sa podarilo vyviaznuť zo smrti tak ako Danielovi. Medzi hrdinov viery patria aj tí, ktorí trpeli a statočne niesli svoj kríž až na smrť, ako je to zaznamenané v Hebrejom 11. Boh niektorých povoláva, aby niesli svedectvo svojím životom, a iní vydávajú svedectvo svojou smrťou. Príbeh o Danielovej záchrane nechce ukázať, že vyslobodenie prežije každý. Vidíme to na príklade mužov a žien, ktorí zomreli mučeníckou smrťou pre svoju vieru v Krista. Zázračné vyslobodenie Daniela však ukazuje, že Boh vládne a napokon vyslobodí všetky svoje deti z moci zla a smrti. Veľmi jasne to uvidíme v nasledujúcich kapitolách knihy Daniel.

**Námety na spoločné uvažovanie**

`1.	Francúzsky filozof a spisovateľ Jean-Paul Sartre napísal, že „najlepší spôsob, ako sformulovať základný plán reality ľudstva, je povedať, že človek je bytosťou, ktorej cieľom je stať sa bohom“. (SARTRE, Jean-Paul. Being and Nothingness: A Phenomenological Essay on Ontology, Washington Square Press, 1956, str. 724.) Ako nám tento pohľad pomáha pochopiť, aspoň sčasti, prečo kráľ padol do pasce? Prečo si musíme – bez ohľadu na našu životnú situáciu – dávať pozor, aby sme nepodľahli podobnému nebezpečenstvu a pokušeniu?`

`2.	Akými svedkami o našej vernosti Bohu a jeho zákonu sme pre ľudí okolo nás? Predpokladáš, že ľudia okolo teba ťa vnímajú ako takého, ktorý je ochotný pre svoju vieru prísť o zamestnanie, alebo dokonca o svoj život?`

`3.	Ktoré Danielove vlastnosti z neho podľa teba robili človeka, ktorého si Boh mohol veľmi účinne použiť na uskutočnenie svojich zámerov? Ako môžeš s Božou pomocou rozvinúť niektoré z týchto charakteristík vo svojom živote?`

`4.	Ako si Daniel mohol v súvislosti s vydaným dekrétom ospravedlniť zmenu svojho postoja a spôsobu, akým sa modlil? Bolo by na tom niečo zlé? V čom mohlo spočívať nebezpečenstvo prípadného kompromisu? Prečo?`