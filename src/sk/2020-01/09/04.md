---
title:  Útok na svätyňu
date:   25/02/2020
---

> <p></p>
> 10Keď vyrástol až po nebeské zástupy, zvrhol na zem niečo z toho množstva, aj z hviezd, a pošliapal ich. 11Dorástol až na knieža tých zástupov, zrušil ustavičnú obetu a zbúral miesto jeho svätyne. 12Do vzbury proti ustavičnej obete bolo nasadené vojsko. Pravdu zmietol na zem a čo robil, podarilo sa mu.  (Dan 8,10–12)

`Uvažuj o texte Daniel 8,10–12. Ako je v týchto veršoch opísané konanie malého rohu? Čo bolo podľa teba jeho motiváciou a ako sa mu v jeho snahe darilo?`

Vo verši Dan 8,10 vidíme, že malý roh na duchovnej úrovni napodobňuje staviteľov veže v Babylone (pozri 1Moj 11,4). Slová „zástupy“ a „hviezdy“ sú v Starej zmluve často použité na označenie Božieho ľudu. Izraeliti sú označení ako Hospodinove zástupy (2Moj 12,41). Daniel pripodobňuje verný Boží ľud ku hviezdam (Dan 12,3). Činnosť malému rohu nie je teda namierená proti nebeským telesám, ale ide o prenasledovanie Božieho ľudu, ktorý má svoju vlasť v nebesiach (Fil 3,20; jeho „občianstvo je v nebesiach“ Roh). Hoci tisíce kresťanov boli zavraždené na príkaz pohanských cisárov, dôraz je teraz položený na vertikálne aktivity malého rohu. Konečné naplnenie tohto proroctva sa teda musí viazať na pápežský Rím a jeho prenasledovanie v priebehu storočí.

Verš 11 hovorí o „kniežati“, ktorý sa na iných miestach knihy Daniel nazýva aj „pomazané knieža“ (Dan 9,25); „knieža Míchael“ (Dan 10,21) a „veľké knieža, Míchael“ (Dan 12,1). Takéto vyjadrenia sa nemôžu vzťahovať na nikoho iného než na Krista. Ježiš Kristus je kniežaťom vyššie zmienených „zástupov“ a naším Veľkňazom v nebesiach. Náboženský systém, ktorý predstavuje pápežstvo, sa pokúša zatemniť a nahradiť kňazskú úlohu Ježiša Krista.

Vo verši 11 sa hovorí o „ustavičnej obeti“, ktorá pripomína to, čo sa odohrávalo v pozemskej svätyni, vrátane rôznych aspektov svätyňovej služby, medzi ktoré patrili aj obete a služba zmierenia. Prostredníctvom týchto úkonov hriešnici získavali uistenie o odpustení a problém hriechu sa ďalej riešil vo svätyni. Pozemský obetný systém odkazoval na Kristovu službu zmierenia v nebeskej svätyni. Ako predpovedá proroctvo, pápežstvo nahradilo (alebo sa aspoň pokúšalo nahradiť) Kristovu službu zmierenia službou kňazov. Prostredníctvom tejto falošnej bohoslužby malý roh odstránil Kristovu službu zmierenia a symbolicky tak „zvrhol“ Kristovu svätyňu.

„Pravdu zmietol na zem a čo robil, podarilo sa mu“ (Dan 8,12). Ježiš o sebe hovorí ako o „Pravde“ (Ján 14,6) a poukazuje na Slovo Božie ako na pravdu (Ján 17,17). V protiklade k tomu pápežstvo zakazovalo prekladanie a rozširovanie Biblie medzi bežných ľudí. Okrem toho si urobilo monopol na výklad Písma a tradíciu postavilo na jednu úroveň s Božím slovom. V skutočnosti však používa tradíciu ako zvrchované pravidlo viery a pokladá ju prakticky za dôležitejšiu ako Písmo.

`Prečo je poznanie biblickej pravdy také dôležité? Ako súvisia správne „informácie“ s osobným duchovným životom? V čom spočíva hlavný rozdiel medzi pravdou Písma a ľudskou tradíciou?`