---
title:  Očistenie svätyne
date:   26/02/2020
---

> <p></p>
> Odpovedal: Až keď prejde dvetisíc tristo večerov a rán, bude svätyňa opäť obnovená.  (Dan 8,14; SEkP)

> <p></p>
> A povedal mi: Až bude dvetisíc tristokrát večer a ráno, potom bude ospravedlnená svätyňa.  (Dan 8,14; Roh)

`Pokús sa vlastnými slovami vyjadriť, o čom sa hovorí vo verši Dan 8,14. Ako tomuto textu rozumieš?`

Po zničujúcom útoku malého rohu zaznieva správa, že svätyňa bude očistená, napravená, ospravedlnená. Aby sme správne pochopili toto posolstvo, musíme si uvedomiť, že táto udalosť spomínaná vo verši Dan 8,14 zodpovedá scéne súdu opísanej v texte Dan 7,9–14. A keďže tento súd sa odohráva v nebesiach, aj spomínaná svätyňa sa musí nachádzať v nebesiach. Kým teda Daniel 7 opisuje Boží zásah a vzťah k ľudským záležitostiam z právneho pohľadu, Daniel 8 opisuje rovnaké udalosti z pohľadu svätyne.

Pozemská svätyňa bola vytvorená podľa vzoru nebeskej svätyne a v hrubých črtách mala zobrazovať základné princípy plánu spasenia. Každý deň hriešnici prinášali svoje obete do svätyne, kde ľudia prijímali odpustenie za vyznané hriechy. Ich hriechy boli v určitom zmysle prenesené do svätyne. Výsledkom bolo, že svätyňa bola znečistená, „infikovaná“ hriechom. Preto bol potrebný pravidelný proces očisťovania, ktorým sa mala svätyňa zbaviť hriechov, ktoré boli do nej vnesené. Tento úkon sa nazýval Deň zmierenia a odohrával sa raz za rok (pozri 3. Mojžišova 16).

Prečo by nebeská svätyňa mala byť „očistená“ alebo „ospravedlnená“? Analogicky môžeme povedať, že vyznané hriechy tých, čo prijali Ježiša, boli „prenesené“ do nebeskej svätyne, podobne ako boli hriechy kajúcich hriešnikov prenesené do pozemskej svätyne. Na Deň zmierenia bolo zabitých mnoho zvierat, ktoré symbolizovali budúcu Ježišovu smrť. To bol spôsob, ako mohol hriešnik obstáť v tento deň.

A tak ako sa tento proces odohrával počas pozemského Dňa zmierenia, keď bola očistená svätyňa, oveľa dôležitejší proces sa mal uskutočniť v nebeskej svätyni, keď nás môže jedine Kristova krv očistiť pre deň súdu. Očistenie svätyne opísané vo verši Dan 8,14 je nebeskou obdobou pozemskej svätyňovej služby, ktorej základným posolstvom je: ako hriešnici potrebujeme krv Mesiáša, aby nám mohli byť odpustené hriechy a mohli sme obstáť v deň súdu.

`Prečítaj si text Hebrejom 9,23–28. Ako tieto verše zjavujú spasenie, ktoré máme v Ježišovi prostredníctvom jeho obete za nás?`