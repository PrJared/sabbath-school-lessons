---
title:  Prorocký časový plán
date:   27/02/2020
---

> <p></p>
> 13Vtedy som počul hovoriť jedného svätého. Iný svätý sa pýtal toho, ktorý hovoril: Dokedy bude platiť to videnie o ustavičnej obete, o pustošiacej vzbure a o vydaní svätyne, po ktorej šliape vojsko? 14Odpovedal: Až keď prejde dvetisíc tristo večerov a rán, bude svätyňa opäť obnovená.  (Dan 8,13.14)

`Uvažuj o verši Dan 8,13. Aká otázka tu zaznieva? Ako nám pomáha pochopiť odpoveď, ktorá sa nachádza v nasledujúcom verši?`

Aké časové obdobie predstavuje spomínaných dvetisíc tristo večerov a rán? Musíme si všimnúť, že keď Daniel videl barana a capa, po ktorých nasledoval opis konania a pustošenia malého rohu, vo videní zaznieva otázka zaznamenaná v 13. verši. Táto otázka sa sústreďuje predovšetkým na to, čo sa udeje na konci prorockého obdobia a ako dlho bude trvať obdobie opísané vo videní. Okrem toho, toto obdobie nemôže byť obmedzené len na ten časový úsek, počas ktorého koná malý roh. Výraz videnie sa v tomto kontexte týka všetkého – od zjavenia barana až po konanie malého rohu. Musí ísť teda o dlhé obdobie, ktoré opisuje skutočný historický časový úsek.

Na otázku „Dokedy bude platiť to videnie?“ (baran [Médsko a Perzia], cap [Grécko] a malý roh a jeho činnosť [Rím – pohanský aj pápežský]), ďalšia nebeská bytosť odpovedá: „A povedal mi: Až bude dvetisíc tristokrát večer a ráno, potom bude ospravedlnená svätyňa“ (Dan 8,14). Ako sme už uviedli, toto obdobie je také dlhé preto, lebo sa začína za vlády Médsko-perzskej ríše, pokračuje počas nadvlády Grécka a pohanského a pápežského Ríma, čo predstavuje tisíce rokov. Podľa výkladovej metódy, ktorú sme v prvej lekcii nazvali historicizmus, je potrebné toto prorocké obdobie počítať podľa princípu deň za rok. To znamená, že 2300 večerov a rán predstavuje časové obdobie 2300 rokov. Ak by sme toto obdobie vykladali doslovne, predstavovalo by to len niečo viac ako šesť rokov, čo je mimoriadne krátky čas nato, aby sa uskutočnili všetky udalosti opísané vo videní. Je teda potrebné použiť princíp deň za rok.

V ôsmej kapitole však nenachádzame dostatok informácií, ktoré by nám ukázali, kedy sa začína uvedené časové obdobie. Ale deviata kapitola knihy Daniel prináša tieto dôležité údaje (pozri lekciu na budúci týždeň).

`Prorocké obdobie 2300 rokov, o ktorom sa hovorí v tomto videní, predstavuje najdlhší prorocký čas uvedený v Písme. Len na to pomysli – 2300 rokov! Je to veľmi dlhý čas, zvlášť keď to porovnáme so súčasnou priemernou dĺžkou života človeka. Ako ti tento kontrast pomáha pochopiť, čo to znamená mať trpezlivosť pri očakávaní záverečných udalostí?`