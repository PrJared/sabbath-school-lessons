---
title:  Rast malého rohu
date:   24/02/2020
---

> <p></p>
> 8Cap sa veľmi vzmohol. Keď bol na vrchole svojej moci, veľký roh sa mu vylomil a na jeho mieste vystúpili štyri nápadné rohy na štyri svetové strany. 9Z jedného z nich vyšiel ďalší malý roh, ktorý sa neobyčajne zväčšoval smerom na juh, východ a k Nádhernej krajine. 10Keď vyrástol až po nebeské zástupy, zvrhol na zem niečo z toho množstva, aj z hviezd, a pošliapal ich. 11Dorástol až na knieža tých zástupov, zrušil ustavičnú obetu a zbúral miesto jeho svätyne. 12Do vzbury proti ustavičnej obete bolo nasadené vojsko. Pravdu zmietol na zem a čo robil, podarilo sa mu.  (Dan 8,8–12)

`Pozorne uvažuj o texte Dan 8,8–12. Ktorým smerom sa pohybuje malý roh? Prečo je to dôležité kvôli pochopeniu významu proroctva?`

Po opísaní štyroch rohov, ktoré sa rozšírili do všetkých smerov, biblický text hovorí, že z jedného povstal malý roh. Otázkou je, či tento roh povstáva z jedného zo štyroch rohov predstavujúcich štyroch Alexandrových generálov (ako by sa to mohlo zdať z prekladov SEkP a SEvP), alebo z jednej zo svetových strán (doslova „štyroch vetrov nebies“, ako to naznačujú preklady Roháčka a RKC). Gramatická štruktúra textu v pôvodnom jazyku ukazuje, že tento roh vychádza z jedného zo štyroch vetrov neba, teda z jednej zo štyroch svetových strán. A keďže táto mocnosť povstáva po Gréckej ríši a jej štyroch výhonkoch, vedie nás to k tomu, že tento roh predstavuje Rím – najprv pohanský a neskôr pápežský. „Malý roh predstavuje Rím v oboch jeho fázach – pohanskej aj pápežskej. Daniel videl najprv Rím v pohanskej a cisárskej fáze, ktorý bojoval proti židovskému národu a ranému kresťanstvu, a potom v jeho pápežskej fáze, ktorá pokračuje až do našich dní a ďalej do budúcnosti.“ (4BC 841)

Podľa biblického textu sa malý roh pohyboval najprv horizontálne a „zväčšoval [sa] smerom na juh, východ a k Nádhernej krajine“, teda územím známym ako Palestína (Dan 8,9). Tieto tri smery zodpovedajú trom najväčším oblastiam, ktoré sa dostali pod nadvládu Ríma.

Keď sa malý roh stáva hlavnou postavou videnia, detailná pozornosť sa sústreďuje na jeho vertikálny rozmach. V tejto súvislosti si treba všimnúť, že malý roh z ôsmej kapitoly má veľmi podobné charakteristiky ako malý roh zo siedmej kapitoly: (1) Oba rohy sú zo začiatku malé (Dan 7,8 a Dan 8,8). (2) Oba rohy sa neskôr stávajú veľkými, mohutnejú (Dan 7,20 a Dan 8,9). (3) Oba rohy vystupujú ako prenasledovateľské mocnosti (Dan 7,21.25 a Dan 8,10.24). (4) Oba malé rohy sú rúhavé a vyvyšujú samy seba (Dan 7,8.20.25 a Dan 8,10.11.25). (5) Oba útočia na Boží ľud (Dan 7,25 a Dan 8,24). (6) Oba majú vo svojej činnosti taký aspekt, ktorý je vymedzený prorockým časom (Dan 7,25 a Dan 8,13.14). (7) Oba malé rohy narastajú až do času konca (Dan 7,25.26 a Dan 8,17.19). (8) Oba sú vystavené nadprirodzenému zničeniu (Dan 7,11.26 a Dan 8,25). Keďže malý roh zo siedmej kapitoly predstavuje pápežstvo, vertikálna (smerom hore) expanzia malého rohu v 8. kapitole musí prestavovať tú istú mocnosť. A teda rovnako ako v druhej a siedmej kapitole, záverečná mocnosť je Rím v oboch jeho fázach – pohanskej aj pápežskej.

`V čom podľa teba spočíva najväčšie nebezpečenstvo aktivít malého rohu? Aký vplyv môžu mať na osobný duchovný život človeka?`