---
title:  Baran a cap
date:   23/02/2020
---

> <p></p>
> 3Keď som zdvihol zrak, videl som jedného barana s dvoma rohmi stáť pri rieke. Jeho rohy boli dlhé, ale jeden bol dlhší ako druhý; ten dlhší však vyrástol neskôr. 4Videl som toho barana klať na západ, sever i juh. Nijaké zviera pred ním neobstálo a nik sa nemohol vyslobodiť z jeho moci. Robil, čo sa mu páčilo, a vzmáhal sa. 5Keď som sa díval, zo západu prichádzal cap ponad celú zem, ale zeme sa nedotýkal. Ten cap mal výrazný roh medzi očami. 6Prišiel až k dvojrohému baranovi, ktorého som videl stáť pri rieke, a v návale svojej sily sa na neho vyrútil. 7Videl som, ako sa prihnal k baranovi, rozzúril sa naň, barana nabral a zlomil mu obidva rohy. Baran nemal silu odolať mu. Cap ho zrazil na zem a podupal ho. Nikto nezachránil barana z jeho moci.  (Dan 8,3–7)

`Prečítaj si ôsmu kapitolu knihy Daniel. Ako rozumieš tomuto videniu a v čom vidíš podobnosť s Daniel 2 a 7?`

Podobne ako v druhej a siedmej kapitole, aj ôsma kapitola prináša videnie o vzostupe a páde kráľovstiev. Daniel 8 však používa odlišnú symboliku, ktorá priamo súvisí s Božou svätyňou. Objavujú sa tu symboly barana a capa, ktoré sú úzko prepojené s rituálmi Dňa zmierenia (Jom kipur), čo bol pre staroveký Izrael čas súdu. Barany a capy boli súčasťou svätyňovej obetnej služby. Ale len na Deň zmierenia sa tieto dve zvieratá spomínajú súčasne. To je dôvod, prečo sa tu objavujú práve tieto dve zvieratá a vyvolávajú predstavu Dňa zmierenia, na ktorý sa videnie zameriava.

Ako videnie postupuje, Daniel vidí barana, ktorý vrážal svojimi rohmi na tri svetové strany – na západ, sever a juh. Agresívny pohyb na tri strany naznačuje rozpínanie tejto mocnosti: „Nijaké zviera pred ním neobstálo a nik sa nemohol vyslobodiť z jeho moci. Robil, čo sa mu páčilo, a vzmáhal sa“ (Dan 8,4). Ako vysvetľuje anjel, baran s dvomi rohmi predstavuje ríšu Médov a Peržanov (Dan 8,20) a svetové strany môžu odkazovať na dobyté ríše, ktoré si táto svetová mocnosť podmanila.

Potom sa na scéne zjavuje cap s veľkým rohom, ktorý podľa vyjadrenia samotného biblického textu predstavuje grécku ríšu pod vedením Alexandra Veľkého (Dan 8,21). Skutočnosť, že cap sa pohyboval „ponad celú zem, ale zeme sa nedotýkal“ (Dan 8,5), naznačuje jeho rýchly pohyb. Táto symbolika je v súlade s rýchlym postupom Alexandra a jeho vojsk pri dobývaní nových území. Daniel 7 predstavuje Grécko symbolom okrídleného leoparda. Proroctvo tiež ukazuje, že keď „bol [cap] na vrchole svojej moci, veľký roh sa mu vylomil“ (Dan 8,8) a na jeho mieste vystúpili štyri rohy, ktoré sa rozšírili na všetky štyri svetové strany. Toto proroctvo sa naplnilo po smrti Alexandra, keď sa jeho kráľovstvo rozdelilo medzi jeho štyroch generálov.

`Symbolické obrazy ôsmej kapitoly opisujú dejiny ako dlhodobý boj, a to predovšetkým v duchovnej oblasti (preto sú použité obrazy z bohoslužobného systému). Ako tento „duchovný boj“ vnímaš a prežívaš vo svojom osobnom živote?`