---
title:  Podnety na zamyslenie
date:   13/03/2020
---

„Celé tri týždne zápasil Gabriel s mocou temna a odrážal vplyvy, ktoré pôsobili na Kýra... Nebo urobilo pre Boží ľud všetko, čo urobiť mohlo. Víťazstvo bolo nakoniec dosiahnuté; nepriateľské sily boli krotené počas celého panovania Kýra i počas vlády jeho syna Kambysesa, ktorý vládol sedem a pol roka.“ (PK 572; PK /sk/ 301)

„Akú veľkú česť Danielovi preukázal Majestát nebies! Povzbudil a upokojil svojho chvejúceho sa služobníka a uistil ho, že jeho modlitby boli v nebesiach vypočuté. Ako odpoveď na Danielovu vrúcnu modlitbu bol poslaný anjel Gabriel, aby ovplyvnil srdce perzského kráľa. Tri týždne odolával vládca ríše vplyvu Božieho Ducha, hoci Daniel sa postil a modlil. Ale napokon prichádza nebeské Knieža, Archanjel, Míchael, aby v odpovedi na Danielovu modlitbu obrátil srdce tvrdohlavého kráľa a priviedol ho k jasnému rozhodnutiu a činu.“ (Sanctified Life, 51)

**Námety na spoločné uvažovanie**

`1.	Hoci nie sme prví, kto počas kresťanských dejín uvidel túto pravdu, ako adventisti siedmeho dňa sme silnými zástancami témy „veľkého sporu“, respektíve myšlienky, že celý vesmír je súčasťou obrovského zápasu medzi Kristom a satanom. Sme presvedčení, že súčasťou tohto zápasu je každá ľudská bytosť. Dokonca aj sekulárni ľudia hovoria o realite akéhosi zápasu, ktorého sme neoddeliteľnou súčasťou. Aká je vaša skúsenosť s realitou veľkého sporu? Ako sa prejavila vo vašom živote? Čo z vašej skúsenosti môže pomôcť ostatným, ktorí tiež zápasia s rôznymi ťažkosťami?`

`2.	Prečítajte si text Efezanom 6,10–18. Všimnite si jasne vojenské obrazy, ktoré Pavol používa. Aké „bojové rady“ tu nachádzate pre tých, ktorí sú súčasťou veľkého sporu?`

`3.	Vo verši Dan 10,11 je Daniel druhýkrát (predtým v Dan 9,23) oslovený výrazom iš chamudot, čo znamená „vzácny muž“ (Roh „ľúby muž“; RKC „miláčik“). Ako na vás pôsobí toto dôverné oslovenie, ktoré vyjadruje veľmi dojemné spojenie medzi nebesami a zemou? Akú nádej nám ponúka tento biblický pohľad, ako o tom čítame v knihe Daniel?`