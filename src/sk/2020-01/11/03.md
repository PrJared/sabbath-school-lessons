---
title:  Muž oblečený do ľanového odevu
date:   09/03/2020
---

> <p></p>
> 4Dvadsiateho štvrtého dňa prvého mesiaca som bol na brehu veľkej rieky Tigris. 5Keď som zodvihol zrak, videl som nejakého muža oblečeného do ľanového odevu s pásom zo zlata z Úfazu na bedrách. 6Jeho telo bolo ako chryzolit a jeho tvár bola podobná blesku. Jeho oči boli ako plamene ohňa, jeho ramená a nohy ako lesk bronzu a jeho hlas ako hrmenie. 7Len ja sám, Daniel, som mal to videnie. Muži, ktorí boli so mnou, ho nevideli, ale prepadla ich veľká hrôza a dali sa na útek do úkrytu. 8Zostal som teda sám a sledoval som to veľké videnie. Neostala však vo mne sila. Môj dôstojný výzor sa zmenil na nepoznanie a sila ma celkom opustila. 9Vtom som počul jeho hlas. Vzápätí som v bezvedomí padol tvárou na zem.  (Dan 10,4–9)

`Uvažuj o texte Daniel 10,4–9. Čo všetko sa s Danielom dialo? Aká bola jeho skúsenosť? Ako reagovali ľudia okolo neho?`

Pri čítaní o Danielovej skúsenosti si len veľmi ťažko vieme predstaviť veľkoleposť toho, čoho sa stal svedkom. Zjavenie bytosti podobnej človeku (Dan 10,5.6) nás privádza späť k „Synovi človeka“, ktorý sa zjavuje vo videní o nebeskom súde (Dan 7,13). Jeho ľanové rúcho pripomína rúcho kňaza (3Moj 16,4), čo túto postavu spája s „kniežaťom zástupov“, o ktorom sa hovorí v súvislosti s nebeskou svätyňou (Daniel 8). Zlato pripomína kňazské symboly ako znamenie kráľovskej dôstojnosti. A napokon, prirovnanie tejto postavy k bleskom, ohňu, bronzu a hrmeniu vytvára obraz nadprirodzenej bytosti. Je to niekto, kto vykazuje kňazské, kráľovské aj vojenské atribúty. Táto postava je v mnohom podobná aj nebeskej bytosti, ktorá sa krátko pred bojom o Jericho zjavuje Jozuovi (Joz 5,13.14). Jozua vo svojom videní videl „knieža vojska Hospodinovho“ (Joz 5,13.14; Roh). Je zaujímavé, že hebrejské slovo preložené ako „knieža“ (SekP má „vodca“; hebr. sar) je to isté slovo, ktoré je v Dan 10,21 preložené ako „Ochranca“ (Roh. má opäť „knieža“) v súvislosti s Míchaelom. Ešte väčšia spojitosť je medzi Danielom a Jánom, ktorý v „Pánov deň“ dostáva videnie o vzkriesenom Kristovi.

`Aké podobnosti sa nachádzajú medzi Danielovým videním nebeskej bytosti v desiatej kapitole a tým, čo videli Jozua (Joz 5,13–15) a Ján (Zj 1,12–18)?`

Daniel zaznamenáva, že jeho spoločníci boli vystrašení a utiekli a on sám padol od vysilenia na zem. Prejavy Božej blízkosti ho úplne premohli. Nech bol však jeho strach akýkoľvek, Danielovo videnie ukazuje, že Boh ovláda dejiny. Keď sa pozrieme na videnie podrobnejšie, budeme môcť pozorovať, že Boh dáva Danielovi náčrt ľudských dejín od jeho súčasnosti až po ustanovenie Božieho kráľovstva (Daniel 11 a 12).

`U Daniela opakovane vidíme, že Boh vládne dejinám sveta. Rovnako je zrejmé, že Boh je tým, komu na nás záleží a má nás rád. Ako toto vedomie ovplyvňuje tvoj osobný život?`