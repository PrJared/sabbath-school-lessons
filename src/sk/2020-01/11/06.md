---
title:  Víťazné knieža
date:   12/03/2020
---

> <p></p>
> Odzbrojil a verejne odhalil kniežatstvá a mocnosti a cez Krista nad nimi zvíťazil.  (Kol 2,15)

> <p></p>
> 37Toto všetko však víťazne prekonávame skrze toho, ktorý si nás zamiloval. 38Som totiž presvedčený, že ani smrť, ani život, ani anjeli, ani kniežatstvá, ani prítomné, ani budúce veci, ani mocnosti, 39ani to, čo je vysoko, ani to, čo je hlboko, ani nijaké iné stvorenie nebude nás môcť odlúčiť od Božej lásky, ktorá je v Ježišovi Kristovi, našom Pánovi.  (Rim 8,37–39)

Najpozoruhodnejšou a najdôležitejšou postavou knihy Daniel je osoba nazvaná „Syn človeka“ (Dan 7,13) alebo „Knieža zástupov“ (Dan 8,11). Napokon sa dozvedáme, že jeho meno je Míchael (Dan 10,12), čo znamená „Kto je ako Boh?“ V konflikte s kráľom Perzie prichádza na pomoc Gabrielovi (Dan 10,13). Anjel hovorí o tejto nebeskej bytosti ako o „vašom ochrancovi Míchaelovi“ (Dan 10,21) alebo tiež o Kniežati Božieho ľudu. Míchael sa objavuje v knihe Daniel ako ten, kto chráni Boží ľud. Z verša Júda 1,9 sa dozvedáme, že Míchael (Michal), nazývaný aj archanjel, bojuje proti satanovi a vzkriesi Mojžiša. Zjavenie 12,7.8 ukazuje, že Michal vystupuje ako vodca nebeskej armády, ktorá porazí satana a padlých anjelov. Z toho usudzujeme, že Míchael (Michal) nemôže byť nikto iný ako Ježiš Kristus. Podobne ako Perzia mala svojho vrchného veliteľa, duchovnú moc, ktorá stála za jej ľudským panovníkom, tak mal aj Boží ľud svojho vrchného veliteľa – Míchaela, ktorý zasiahol do boja a pomohol im zabezpečiť víťazstvo vo vesmírnej vojne.

`Uvažuj o texte Kol 2,15. Akým spôsobom Ježiš dosiahol víťazstvo vo vesmírnom spore?`

Keď čelíme mocnostiam zla, môžeme dôverovať Ježišovi, ktorý je naším zástancom. On na začiatku svojej verejnej služby poráža satana. Počas svojho pozemského života víťazí nad satanom na púšti, keď čelí pokušeniam. Bojuje proti zástupom démonov a oslobodzuje ľudí z moci temnoty. Ježiš víťazí nad zlom aj vtedy, keď sa zlo skrýva za Petrovým pokusom odhovoriť Ježiša od cesty na Golgotu. Vo svojich posledných slovách adresovaných učeníkom Ježiš hovorí o svojej blížiacej sa smrti ako o boji, ktorý vyvrcholí v rozhodujúcom víťazstve nad satanom: „Teraz je súd nad týmto svetom, teraz bude knieža tohto sveta vyhodené von. A ja, keď budem vyzdvihnutý zo zeme, všetkých pritiahnem k sebe“ (Ján 12,31.32).

Niekedy sa pozeráme okolo seba a (možno) oprávnene máme pocit, že situácia je naozaj veľmi zlá. Kam sa len pozrieme, sme svedkami násilia, skazenosti, nemorálnosti a chorôb. Nepriateľ, ktorý nie je z mäsa a kostí, na nás útočí zo všetkých strán. Bez ohľadu na náročnosť boja, ktorý musíme vybojovať, Ježiš bojuje za nás a ako Knieža a Veľkňaz stojí v nebeskej svätyni.

`Uvažuj o texte Rim 8,37–39. Ako sa môže zasľúbenie o víťazstve stať reálnou súčasťou našej kresťanskej skúsenosti?`