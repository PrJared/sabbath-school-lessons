---
title:  A opäť pôst a modlitba
date:   08/03/2020
---

> <p></p>
> 1V treťom roku vlády perzského kráľa Kýra bolo zjavené slovo Danielovi, ktorý sa volal Béltšaccar. Bolo to pravdivé, ale ťažké slovo. To slovo i výklad prijal v tomto videní. 2V tých dňoch som ja, Daniel, trúchlil tri týždne. 3Nejedol som chutný pokrm, ani mäso a víno sa mi nedostalo do úst. Vôbec som sa nepomazal olejom, až kým neprešli tri týždne.  (Dan 10,1–3)

`Uvažuj o texte Daniel 10,1–3. Čo tieto slová vypovedajú o Danielovom rozpoložení? Čo bolo príčinou jeho stavu? Ako sa s danou situáciou snažil vyrovnať?`

Daniel neuvádza detaily svojho niekoľkotýždňového smútku. Ale jeho postoj bol veľmi pravdepodobne ovplyvnený situáciou tých Židov, ktorý sa práve vrátili z Babylona do Izraela.

`Prečítaj si text Ezdráš 4,1–5. S akými problémami museli Izraeliti zápasiť po návrate do svojej vlasti?`

Z uvedeného textu sa dozvedáme, že v tom čase Izraeliti čelili obrovskému nepriateľstvu zo strany vtedajších obyvateľov. Príčinou bola ich snaha o obnovu jeruzalemského chrámu. Samaritáni poslali na perzský kráľovský dvor falošné obvinenia a požadovali od kráľa, aby zastavil rekonštrukčné práce. V takejto zložitej situácii sa Daniel tri týždne postil a prosil Boha o ovplyvnenie Kýra, aby umožnil pokračovanie prác.

S najväčšou pravdepodobnosťou má Daniel v tomto období už takmer deväťdesiat rokov. Nemyslí na seba, ale na svoj ľud a problémy, ktorým musia Izraeliti vo svojej domovine čeliť. Tri týždne zotrváva na modlitbe, kým dostane od Boha odpoveď. Počas tejto doby sa prorok stravuje len veľmi striedmo a jednoducho. Akoby mu vôbec nezáležalo na vlastnom pohodlí alebo zovňajšku, sústreďuje sa len a len na dobro Izraelitov v Jeruzaleme, ktorý sa nachádza tisíce kilometrov ďaleko.

Pri uvažovaní o Danielovom modlitebnom živote si uvedomíme dôležité ponaučenia. Tým prvým je, že pri modlitbe za konkrétnu vec máme byť vytrvalí, aj keď odpoveď neprichádza. Po druhé, modlitbe za druhých by sme mali venovať čas. Na príhovornej modlitbe je niečo mimoriadne. Spomeňme si, že „Hospodin zmenil Jóbov údel vtedy, keď sa modlil za svojich blížnych“ (Jób 42,10). A po tretie, modlitba môže priviesť Boha k tomu, aby urobil niečo konkrétne a skutočné. Modlime sa preto neprestajne. Modlime sa nielen za seba a svoje potreby, ale aj za ľudí, ktorí prežívajú ťažkosti a trápenia. V čase neúnosného súženia, veľkého utrpenia, neriešiteľných problémov a zdrvujúcich výziev prinášajme svoje bremená k Bohu (Ef 6,18).

`Modlitba je objektívnou skúsenosťou, ktorá vedie Boha k určitému konaniu. Nie je teda len akousi subjektívnou skúsenosťou, ktorá nás napĺňa dobrým pocitom vo vzťahu k Bohu. Premýšľaj v tejto súvislosti o verši Daniel 10,12. Aká je tvoja skúsenosť?`