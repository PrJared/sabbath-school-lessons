---
title:  Dotyk anjela
date:   10/03/2020
---

> <p></p>
> 10Tu sa ma dotkla ruka, zatriasla mnou, takže som sa zdvihol na kolená a dlane. 11Povedal mi: Daniel, vzácny muž, venuj pozornosť slovám, ktoré ti hovorím. Postav sa na svoje miesto, pretože teraz som poslaný za tebou. Kým mi to hovoril, s chvením som sa postavil.  (Dan 10,10.11)

`Uvažuj o texte Daniel 10,10–19 a sústreď sa na vzťah nebeských bytostí k Danielovi a naopak. Čo považuješ za najviac zaujímavé a prečo?`

Ochromený žiarou nebeského svetla prorok padá na zem. Potom sa objavuje anjel, aby sa ho dotkol a upokojil ho. Keď čítame celý príbeh, všimneme si, že anjel sa dotýka Daniela trikrát.

Prvý dotyk Danielovi umožňuje, aby sa postavil a počul slová povzbudenia, ktoré zaznievajú z nebies: „Neboj sa, Daniel, lebo od prvého dňa, keď si sa rozhodol porozumieť a pokoriť sa pred svojím Bohom, tvoje slová boli vypočuté a ja som kvôli tomu prišiel“ (Dan 10,12). Danielova modlitba sa dotkla nebies. Pre nás toto poznanie môže slúžiť ako uistenie, že Boh počuje naše modlitby. V čase súženia to môže byť pre nás veľkým povzbudením.

Vďaka druhému dotyku môže Daniel prehovoriť. Prorok vylieva svoje slová pred Hospodinom, vyjadruje svoje pocity strachu a pohnutia: „Pán môj, pri tom videní sa ma zmocnili kŕče a neudržal som si silu. Ako by mohol služobník môjho pána hovoriť teraz s mojím pánom? Od toho času ma opustila sila, ba ani dych vo mne nezostal“ (Dan 10,16b.17). Boh k nám prehovára, ale zároveň chce, aby sme sa mu otvorili a povedali mu o svojich pocitoch, potrebách a túžbach.

Prostredníctvom tretieho dotyku Daniel dostáva silu. Keď si totiž Daniel uvedomuje svoju ničotnosť, anjel sa ho dotýka, povzbudzuje a posilňuje ho slovami Božieho pokoja: „Neboj sa, vzácny človeče! Pokoj s tebou! Vzchop sa! Buď pevný!“ (Dan 10,19a) Pamätajme na to, že anjel prichádza k Danielovi ako odpoveď na prorokovu modlitbu o múdrosť a pochopenie. Ako uvidíme, cieľom videnia, o ktorom sa dozvieme v jedenástej kapitole, bude povzbudiť Daniela v odpovedi na jeho zármutok a uvažovanie o vtedajšej situácii v Jeruzaleme. Keď je Boh na našej strane, môžeme prežívať pokoj aj uprostred trápenia. Jeho láskavý dotyk nám pomáha pozerať sa do budúcnosti s nádejou.

`„Aj nám, ľuďom bežného povolania, môže byť nebo blízko.“ (DA 48; TV 25) Kedy si naposledy uvažoval o prepojení zeme a nebies? V čom by bol (alebo nebol) tvoj život iný, keby bola táto pravda súčasťou tvojho každodenného uvažovania?`