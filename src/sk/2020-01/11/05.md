---
title:  Veľký boj
date:   11/03/2020
---

> <p></p>
> 20Spýtal sa: Vieš, prečo som prišiel za tebou? Ale teraz sa vrátim, aby som bojoval s perzským kniežaťom. Ja odchádzam, ale práve prichádza grécke knieža. 21Oznámim ti však, čo je napísané v Knihe pravdy: Okrem vášho ochrancu Míchaela niet nikoho, kto by ma vedel posilňovať proti týmto.  (Dan 10,20.21)

`Uvažuj o texte Daniel 10,20.21. Čo sa Daniel dozvedá z videnia, ktoré dostal? Prečo je to dôležité?`

Nebeský posol poodhalil oponu a zjavil Danielovi vesmírny spor, ktorý sa odohráva na pozadí ľudských dejín. Hneď ako sa Daniel začal modliť, medzi nebesami a zemou sa rozpútal duchovný boj. Nebeské bytosti začali zápasiť s perzským kráľom, aby Izraelitom umožnil pokračovať v obnove jeruzalemského chrámu. Z úvodu desiatej kapitoly vieme, že perzským kráľom bol Kýros. Kráľ je však len obyčajný človek, ktorý sám osebe nemohol vzdorovať nebeskej bytosti. To naznačuje, že za kráľom stála iná duchovná bytosť, ktorá Kýra podnecovala, aby Izraelitom neumožnil pokračovať v obnove chrámu.

Podobnú situáciu môžeme sledovať aj u Ezechiela 28, kde kráľ Týru predstavuje satana, duchovnú bytosť stojacu za ľudským kráľom tohto mesta. Nemalo by nás preto prekvapiť, že kráľ Perzie, proti ktorému sa postavil Míchael, prichádza bojovať spolu so satanom a s jeho anjelmi. Z toho môžeme vidieť, že proti obnove chrámu v Jeruzaleme stojí nielen ľudský kráľ, ale aj jeho náprotivok v duchovnej sfére – satan.

`Uvažuj o texte Dan 10,13. O akom boji sa tu hovorí? Ako rozumieš podstate tohto boja?`

„Zatiaľ čo sa satan snažil ovplyvniť najvyššie miesta v ríši Médov a Peržanov, aby Božiemu ľudu škodili, nebeskí poslovia pomáhali vyhnancom. O tento boj sa zaujímalo celé nebo. Prostredníctvom proroka Daniela smieme nahliadnuť, aký ťažký boj prebiehal medzi mocnosťami dobra a silami zla. Celé tri týždne zápasil Gabriel s mocou temna a odrážal vplyvy, ktoré pôsobili na Kýra, a pred záverom tohto boja prišiel Gabrielovi na pomoc sám Boží Syn. Gabriel vraví: Knieža perzského kráľovstva stálo naproti mne dvadsaťjeden dní a Michael, jedno z prvých kniežat, prišiel mi na pomoc. Nechal som ho tam pri perzských kráľoch. (Dan 10,13). Nebo urobilo pre Boží ľud všetko, čo urobiť mohlo. Víťazstvo bolo nakoniec dosiahnuté; nepriateľské sily boli krotené počas celého panovania Kýra i počas vlády jeho syna Kambysesa, ktorý vládol sedem a pol roka.“ (PK 571.572; PK /sk/ 301)

`Ako na teba pôsobí vedomie, že v pozadí rôznych duchovných zápasov, aj tvojho, keď zápasíš o prekonanie vlastných hriešnych sklonov, stojí veľký spor medzi silami dobra a zla?`