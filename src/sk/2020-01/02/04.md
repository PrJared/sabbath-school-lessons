---
title:  Pevné rozhodnutie
date:   07/01/2020
---

> <p></p>
> 8Daniel si zaumienil, že sa nepoškvrní kráľovskou stravou ani vínom, ktoré píjaval kráľ. Požiadal hlavného dvorana o dovolenie, aby sa nemusel poškvrňovať. 9Boh dal, aby Daniel našiel u hlavného dvorana priazeň a milosrdenstvo.  (Dan 1,8.9)

`Prečítaj si text Daniel 1,7–20. Aké dôležité princípy sa v texte nachádzajú? Akú úlohu v tomto príbehu zohráva Boží zásah a akú ľudská vôľa a rozhodnutia človeka?`

Zdá sa, že štyria hebrejskí zajatci neprotestovali proti svojim novým babylonským menám. Okrem toho, že sami medzi sebou používali svoje staré mená, s tým zrejme nemohli urobiť nič. Ale pokiaľ išlo o stravu a víno z kráľovského stola, bolo samozrejme v ich moci rozhodnúť sa, či ho budú konzumovať alebo nie. Tento rozmer slobodnej vôle je v celom príbehu veľmi dôležitý.

Ak mohol hlavný dvoran zmeniť ich mená, veľmi pravdepodobne mohol urobiť zmeny aj v ich jedálničku. Existujú minimálne dva dôvody, prečo sa mládenci rozhodli nejesť z kráľovského stola.

Prvým bola skutočnosť, že kráľovský pokrm mohol obsahovať nečisté zvieratá (3. Mojžišova 11). Druhým mohlo byť, že jedlá boli najprv obetované rôznym babylonským bohom, a až potom ich priniesli pred kráľa. Keď teda Daniel jasne – bez akejkoľvek ľsti alebo úskokov – oznámi, že jeho žiadosť má náboženské pozadie, pretože jedlo z paláca by ich „poškvrnilo“ (Dan 1,8), v jeho požiadavke zaznieva obrovská odvaha.

Keď sa bližšie pozrieme na vzájomnú komunikáciu medzi Danielom a hlavným dvoranom, všimneme si niekoľko dôležitých skutočností. Po prvé, Daniel zrejme veľmi dobre rozumel ťažkému postaveniu úradníka, preto navrhol skúšku. Desať dní konzumácie odlišnej stravy malo stačiť na preukázanie prínosu a upokojenie úradníkových obáv. Po druhé, Danielova istota, že na preukázanie pozitívneho výsledku stačí taký krátky čas, ukazuje na jeho úplnú dôveru v Boha. Po tretie, zmienka o strave pozostávajúcej zo zeleniny a z vody poukazuje na jedlo, ktoré Boh dal človeku pri stvorení (pozri 1Moj 1,29). Zrejme aj to inšpirovalo Daniela pri jeho rozhodovaní. Veď napokon, čo by mohlo byť lepšie ako strava, ktorú nám Boh pôvodne dal.

`Čo je také dôležité na Danielovej slobodnej voľbe, ktorá Bohu otvorila dvere, aby mohol konať mimoriadnym spôsobom (pozri Dan 1,9)?` 

`Čo sa z toho môžeš naučiť o dôležitosti svojich vlastných rozhodnutí? Ako by mala tvoja dôvera v Boha ovplyvniť tvoje rozhodnutia?`