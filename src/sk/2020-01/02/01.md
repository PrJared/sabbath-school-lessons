---
title:  Z Jeruzalema do Babylona
date:   04/01/2020
---

### Texty na tento týždeň
Daniel 1

> <p>Základný text</p>
> Boh dal týmto štyrom mladíkom schopnosť poznať a pochopiť každú náuku a múdrosť. Danielovi okrem toho dal schopnosť porozumieť každé videnie a každý sen.  (Dan 1,17)

Biblia sa nezdráha poukázať na slabosti a nedostatky padlého ľudstva. Počnúc 1. Mojžišovou 3 Písmo opakovane pripomína ľudskú hriešnosť a jej smutné následky. Súčasne však môžeme pozorovať životy a konanie ľudí, ktorí preukazujú mimoriadnu vernosť Bohu dokonca aj vtedy, keď musia čeliť silnému tlaku, aby sa vzdali svojej vernosti. Príklady takéhoto verného konania môžeme veľmi zreteľne vidieť v knihe Daniel.

Pri štúdiu knihy Daniel však majme na pamäti, že skutočným hrdinom knihy je Boh. Niekedy sa natoľko zameriavame na príbehy, ktoré zdôrazňujú vernosť Daniela a jeho priateľov, že zabudneme vyzdvihnúť vernosť Toho, ktorý viedol a zachoval týchto štyroch mužov, keď boli konfrontovaní s mocou a lákadlami Babylona. Zostať verný môže byť dostatočnou výzvou vo vlastnej domovine, nieto ešte vtedy, keď sme vystavení tlaku cudzej krajiny, odlišnej kultúry a neznámeho náboženstva. Hlavné ľudské postavy týchto príbehov však zvládli prichádzajúce nástrahy, pretože podobne ako apoštol Pavol si mohli povedať „viem, komu som uveril“ (2Tim 1,12). A práve Bohu zostali vo svojich skúškach verní.