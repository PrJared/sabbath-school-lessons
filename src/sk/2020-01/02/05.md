---
title:  Bezchybní a pekní
date:   08/01/2020
---

> <p></p>
> 4[Priviedol] mladíkov bez akejkoľvek chyby, pekných na pohľad, nadaných vo všetkej múdrosti, zbehlých a učenlivých, ktorí by boli schopní slúžiť v kráľovskom paláci, aby ich vyučoval chaldejskej náuke a reči.  (Dan 1,4)

> <p></p>
> 14Dozorca ich slovo vypočul a skúšal to s nimi desať dní. 15Po desiatich dňoch videl, že vyzerali lepšie a boli silnejší ako ostatní mladíci, ktorí jedli pokrm z kráľovho prídelu. 16Dozorca odnášal ich prídel a víno, ktoré mali piť, a dával im zeleninu. 17Boh dal týmto štyrom mladíkom schopnosť poznať a pochopiť každú náuku a múdrosť. Danielovi okrem toho dal schopnosť porozumieť každé videnie a každý sen.  (Dan 1,14–17)

Daniela a jeho spoločníkov vybrali, aby sa stali kráľovskými služobníkmi, pretože vyhovovali požiadavkám sformulovaným kráľom Nebúkadnecarom (Dan 1,3.4). Podľa kráľa to mali byť ľudia „bez akejkoľvek chyby“ („nijakej vady“; Roh) a „pekní na pohľad“. Je zaujímavé, že aj obete a ľudia slúžiaci vo svätyni mali byť „bez chyby“ (3Moj 22,17–25; 21,16–24). Mohlo by sa zdať, akoby babylonský kráľ prirovnával samého seba k najvyššiemu božstvu alebo dokonca k Bohu Izraela až natoľko, že vyžadoval od svojich služobníkov podobné kvality, aké Písmo vyžaduje pre kňazov a levitov. Čarom nechceného by mohlo byť, že Daniel a jeho spoločníci sa pri ťažkostiach v Babylone stali akousi živou obeťou svojho Boha.

`Uvažuj o textoch Gal 2,19.20; Mat 16,24–26 a 2Kor 4,17. Čo tieto verše hovoria o vernosti uprostred skúšok a pokušení, ktorým sme vystavení?`

Boh oceňuje oddanosť štyroch hebrejských zajatcov a na konci ich desaťdennej skúšky vyzerajú zdravšie a silnejšie ako ostatní mladíci. Boh dal svojim štyrom služobníkom „schopnosť poznať a pochopiť každú náuku a múdrosť“ a „Danielovi okrem toho dal schopnosť porozumieť každé videnie a každý sen“ (Dan 1,17). Tento dar zohral neskôr významnú úlohu v Danielovej pro-rockej službe.

Tak ako Boh ocenil vernosť svojich služobníkov na babylonskom dvore, aj nám dáva múdrosť, keď čelíme problémom a skúškam v tomto svete. Zo skúsenosti Daniela a jeho spoločníkov sa môžeme naučiť, že je možné zostať čistý od skazeností našej spoločnosti. Zároveň sa môžeme naučiť, že ak chceme slúžiť Bohu, nemusíme sa nevyhnutne izolovať od spoločnosti a jej kultúrnych vplyvov. Daniel a jeho spoločníci nielen žili v spoločnosti plnej zla, hriechu a modloslužby, ale z týchto negatívnych vplyvov sa dokázali poučiť a zostať verní.

`Nech už žijeme kdekoľvek, stojíme pred výzvou zachovať si vernosť uprostred kultúrnych a sociálnych vplyvov, ktoré sú v rozpore s naším systémom hodnôt. Pokús sa pomenovať hlavné negatívne vplyvy spoločnosti, v ktorej žiješ, a polož si otázku: Ako sa viem pred nimi chrániť?`