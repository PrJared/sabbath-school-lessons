---
title:  Podnety na zamyslenie
date:   10/01/2020
---

„Daniel a jeho druhovia v Babylone sa vo svojej mladosti tešili zdanlivo väčšej priazni života než Jozef v prvých rokoch v Egypte, aj oni však podstúpili nemenej prísne skúšky charakteru. Zo svojho prostého judského domova boli títo mládenci kráľovskej línie odvedení do najnádhernejšieho mesta na dvor jeho najväčšieho monarchu, kde sa mali pripravovať na zvláštnu službu kráľovi. Pokušenia, ktoré ich obklopovali na tomto skazenom dvore plnom nerestí, boli veľmi silné. Skutočnosť, že oni, služobníci Jahveho, sa stali zajatcami Babylona, že predmety z Jahveho domu boli v chráme babylonských bohov a že sám izraelský kráľ bol v rukách Babylončanov, bola víťazmi vystatovačne uvádzaná ako dôkaz, že ich náboženstvo a zvyky prevyšujú náboženstvo a zvyky Hebrejov. Boh však i napriek veľkému pokoreniu Izraela pre jeho odklon od Božích prikázaní podal Babylonu dôkaz o svojej zvrchovanosti, svätosti svojich požiadaviek a zaručenom výsledku poslušnosti. Podal ho tak, ako sa jedine podať dal, prostredníctvom tých, ktorí sa stále pevne pridržiavali svojej vernosti.“ (Ed 64; Vých 46.47)

**Námety na spoločné uvažovanie**

`1.	Podeľte sa spoločne o rôzne kultúrne a spoločenské výzvy, ktorým ako kresťania čelíte. Ako ich zvládate? Ako na ne môžete reagovať ako cirkevné spoločenstvo?`

`2.	Uvažujte o tom, aké ľahké by bolo pre Daniela a jeho spoločníkov, keby urobili kompromisy vo svojej viere. Veď napokon, Babylončania boli víťazi. Hebrejský národ bol porazený. Aký ďalší „dôkaz“ bol potrebný na to, aby sa potvrdilo, že babylonskí „bohovia“ boli mocnejší ako Boh Izraela a že Daniel a jeho spoločníci by to mali prijať ako fakt? Akých biblických právd sa mohli pridržiavať, aby prekonali náročné obdobie, v ktorom sa ocitli? (Pozri Jer 5,19 a 7,22–34.) Prečo je dôležité poznať Písmo a chápať „prítomnú pravdu“?`

`3.	Prečo je vernosť dôležitá nielen pre nás samotných, ale aj pre tých, pre ktorých je naša vernosť svedectvom o charaktere Hospodina, ktorému sa snažíme slúžiť?`