---
title:  Záverečná skúška
date:   09/01/2020
---

> <p></p>
> 17Boh dal týmto štyrom mladíkom schopnosť poznať a pochopiť každú náuku a múdrosť. Danielovi okrem toho dal schopnosť porozumieť každé videnie a každý sen. 18Po uplynutí dní, ktoré kráľ určil, aby ich predviedli, hlavný komorník ich priviedol pred Nebúkadnecara. 19Kráľ sa s nimi zhováral a medzi všetkými sa nenašiel nikto ako Daniel, Chananja, Míšael a Azarja. 

> <p></p>
> 20V každej veci, na ktorú sa ich kráľ pýtal a v ktorej šlo o múdrosť, zistil, že desaťkrát prevyšujú všetkých čarodejníkov a veštcov v celom jeho kráľovstve. 21Daniel tam zostal až do prvého roku kráľa Kýra.  (Dan 1,17–21)

`Uvažuj o texte Dan 1,17–21. Čo bolo kľúčom k úspechu štyroch mládencov? (Pozri aj Jób 38,26; Prísl 2,6 a Jak 1,5.)`

Po troch rokoch strávených na „babylonskej univerzite“ (Dan 1,5) sa štyria mladíci dostali pred kráľa na záverečný pohovor. Neboli len zdravší a silnejší než všetci ostatní, ale prevyšovali ich aj v poznaní a múdrosti. Všetci štyria boli prijatí do služby. Nesmieme zabudnúť, že ich „poznanie a múdrosť“ obsahovali aj mnoho pohanského poznania. Neodmietli ho a boli v ňom dokonalí aj napriek tomu, že určite s mnohými vecami nesúhlasili alebo im neverili.

Nebúkadnecar sa mohol domnievať, že ich úspech a zručnosti sú výsledkom starostlivosti, ktorej sa im dostalo v paláci a pri vzdelávaní, aké absolvovali. Daniel a jeho spoločníci však vedeli – a text to jasne ukazuje –, že ich úspech nesúvisí s babylonským systémom. Všetko pochádzalo od Boha. Ide o mocnú ukážku toho, čo Boh môže vykonať pre tých, ktorí mu dôverujú. Nemusíme sa báť mocného vplyvu médií, vlády a ďalších inštitúcií, ktoré by mohli ohrozovať našu identitu ako Božích detí. Keď vložíme svoju dôveru na Boha, môžeme si byť istí, že nás posilní aj v zložitých situáciách a ochráni pred zlými vplyvmi. Našou úlohou je urobiť správne rozhodnutia – a to najmä vtedy, keď okolité vplyvy ohrozujú našu vieru.

Na základe prvej kapitoly knihy Daniel sa o Bohu dozvedáme tieto dôležité pravdy: (1) Boh má pod kontrolou chod dejín. (2) Dáva nám múdrosť, ktorá nás môže viesť aj v nepriateľskom prostredí našej kultúry alebo spoločnosti. (3) Boh oceňuje tých, ktorí mu dôverujú a riadia sa jeho radami.

Prvá kapitola sa končí slovami: „Daniel tam zostal až do prvého roku kráľa Kýra“ (Dan 1,21). Zmienka o kráľovi Kýrovi je dôležitá. Ukazuje na náznak nádeje uprostred skúsenosti vyhnanstva. Kýros bol Bohom vyvolený, aby vyslobodil Boží ľud a umožnil mu návrat do Jeruzalema. A hoci kapitola sa začína správou o porážke a zajatí, končí sa nádejou na návrat domov. Taký je náš Boh: aj uprostred tých najťažších okamihov nášho života otvára dvere nádeje, aby sme mohli vidieť slávu a radosť, ktoré ležia za bránami bolesti a utrpenia.

`Čo ťa najviac oslovuje na príbehu zaznamenanom v prvej kapitole knihy Daniel? Prečo?`