---
title:  Viera pod tlakom
date:   06/01/2020
---

> <p></p>
> 3Potom kráľ povedal svojmu hlavnému dvoranovi Ašpenazovi, aby spomedzi Izraelitov z kráľovského potomstva a zo šľachticov priviedol 4mladíkov bez akejkoľvek chyby, pekných na pohľad, nadaných vo všetkej múdrosti, zbehlých a učenlivých, ktorí by boli schopní slúžiť v kráľovskom paláci, aby ich vyučoval chaldejskej náuke a reči. 5Kráľ im určil denný prídel z kráľovského pokrmu a z vína, ktoré on sám pil. Dal ich tri roky vychovávať a po uplynutí tohto času mali zastávať službu pred kráľom. 6Spomedzi Júdovcov boli medzi nimi: Daniel, Chananja, Míšael a Azarja.  (Dan 1,3–6)

`Prečítaj si text Daniel 1. Akému tlaku boli vystavení spomenutí mladí muži v Babylone? V čom spočíval tento tlak a ako mohol ohroziť ich životy a ich vieru?`

Po príchode do Babylona museli štyria mládenci čeliť veľmi vážnej výzve, ktorá sa týkala ich viery a presvedčenia. Ako mladých a perspektívnych ich vybrali na absolvovanie špeciálneho výcviku, aby mohli slúžiť kráľovi. Starovekí králi často využívali najlepších zajatcov na to, aby slúžili v ich paláci. Na to bolo dôležité, aby boli lojálni voči kráľovi a jeho bohom. Cieľom celého procesu prevýchovy bola akási indoktrinácia, ktorá by viedla k zmene svetonázoru. Súčasťou tohto procesu bola aj zmena mien zajatcov. Nové mená naznačovali zmenu vlastníctva a osudu. Premenovaním zajatcov Babylončania sledovali vyjadrenie nadvlády nad nimi a chceli ich tým prinútiť, aby sa prispôsobili hodnotám a kultúre Babylona. Kým pôvodné mená poukazovali na Boha Izraela, nové mená vyjadrovali podriadenosť cudzím bohom. Okrem toho bolo určené, aby sa mladí muži stravovali podľa babylonských zvyklostí. Jesť jedlo z kráľovho stola malo v staroveku hlbokú symboliku. Znamenalo to úplnú podriadenosť kráľovi a závislosť od neho. A keďže takéto jedlo bolo zvyčajne obetované bohom danej ríše, jesť z neho malo aj náboženské pozadie. Bolo znamením prijatia kráľových bohov a ich uctievania.

Daniel a jeho spoločníci sa preto ocitli v komplikovanej situácii. Ak chceli zostať verní Bohu a nepodľahnúť obrovskému tlaku celého babylonského systému, potrebovali ozajstný zázrak. Samotné mesto Babylon bolo symbolom obrovského úspechu človeka. Architektonická krása babylonského chrámu, visutých záhrad a rieky Eufrat, ktorá sa kľukatila naprieč mestom, vytvárali obraz neprekonateľnej veľkosti a slávy. Daniel a jeho priatelia dostali ponuku kariérneho rastu a príležitosť užívať si blahobyt a prosperitu celého systému. Mohli sa zbaviť postavenia hebrejských otrokov a stať sa kráľovskými úradníkmi. Ako sa rozhodnú? Urobia kompromisy so svojimi hodnotami a svojím svedomím, aby mohli kráčať ľahkou cestou k sláve?

`Ako si mohli títo mladíci ospravedlniť a zdôvodniť rozhodnutie urobiť kompromis so svojím presvedčením? V ktorých oblastiach svojho života prežívaš (alebo si prežíval) podobné pokušenie?`