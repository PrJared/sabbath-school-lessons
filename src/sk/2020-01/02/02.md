---
title:  Božia zvrchovanosť
date:   05/01/2020
---

> <p></p>
> 1V treťom roku kraľovania judského kráľa Jójakima prišiel babylonský kráľ Nebúkadnecar k Jeruzalemu a obliehal ho. 2Pán mu vydal do rúk judského kráľa Jójakima i časť náčinia Božieho domu. Odniesol ich do krajiny Šineár, do domu svojho boha. Nádoby zaniesol do klenotnice svojho boha.  (Daniel 1,1.2)

Kniha Daniel sa začína smutnou zmienkou o porážke. Judské kráľovstvo podľahlo Nebúkadnecarovi a časť chrámového vybavenia bola odnesená z Jeruzalema do krajiny Šineár. O Šineári sa v Biblii hovorí okrem iného v súvislosti so stavbou mesta a veže, ktoré neskôr dostali meno Bábel (pozri 1Moj 11,2.9). Šineár je zlovestným znamením a pripomína konanie, ktoré vychádza z otvorenej vzbury voči Bohu. A hoci sa staviteľom Bábelu nepodarilo dosiahnuť do neba, ako mali v pláne (1Moj 11,4), navonok sa nám môže zdať, že Nebúkadnecar a jeho bohovia nachádzajúci sa v krajine Šineár premohli zmluvného Boha Izraelitov.

Úvodné riadky knihy Daniel však dávajú veľmi jasne najavo, že porážku Jeruzalema nemožno pripísať nadradenej moci babylonského kráľa alebo jeho bohov. Text hovorí, že sa tak stalo preto, lebo „Pán mu [Nebúkadnecarovi] vydal do rúk judského kráľa Jójakima“ (Dan 1,2). Už dlho predtým Boh Izraelitom oznámil, že ak na neho zabudnú a porušia jeho zmluvu, pošle ich ako zajatcov do cudzej krajiny. Daniel preto vedel, že za vojenskou mocou Babylona stojí Boh, ktorý usmerňuje chod dejín. Práve jasný pohľad na Božiu zvrchovanosť pomáhal týmto mladým mužom a dával im silu a odvahu čeliť pokušeniu a tlaku, ktorému boli vystavení v Babylone.

`Uvažuj o textoch 2Kráľ 21,10–16; 2Kráľ 24,18–20 a Jer 3,13. Prečo Boh vydal Judsko a Jeruzalem do rúk Babylončanov?`

Keď sa my sami potýkame s výzvami a pokušeniami 21. storočia, potrebujeme nanovo pochopiť Boha, ktorý je tak jasne predstavený v knihe Daniel. Na základe tejto knihy môžeme vnímať, že Boh, ktorého uctievame, nielen prostredníctvom svojej zvrchovanosti ovplyvňuje beh dejín, ale aj milosrdne koná v životoch svojich nasledovníkov, aby im v čase núdze poskytol potrebnú pomoc. A ako uvidíme neskôr, čo Boh vykonal pre hebrejských zajatcov, urobí aj pre veriacich v čase konca, nech už budú útoky na nich a ich vieru akékoľvek.

`Akým výzvam čelíš vo svojej viere v súčasnom období – nech už ide o útoky prichádzajúce z tvojho okolia, z vnútra cirkvi alebo sú ich príčinou tvoje vlastné povahové chyby? Ako sa môžeš oprieť o moc Boha, ktorý ti môže pomôcť prekonať všetko, čo stojí v ceste tvojej vernosti a víťaznému životu?`