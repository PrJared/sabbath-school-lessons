---
title:  Skúška ohňom
date:   21/01/2020
---

> <p></p>
> 13Potom Nebúkadnecar v zúrivom hneve rozkázal, aby priviedli Šadracha, Méšacha a Abéd-Nega. Nato týchto mužov predviedli pred kráľa. 14Nebúkadnecar im povedal: Je pravda, Šadrach, Méšach a Abéd-Nego, že mojich bohov neuctievate a neklaniate sa podobe zlatej sochy, ktorú som dal postaviť? 15Či ste teraz pripravení ... padnúť a klaňať sa soche, ktorú som dal urobiť? Ak sa nebudete klaňať, okamžite vás hodia do ohňom rozpálenej pece. Ktorý boh by vás mohol vyslobodiť z mojej moci?  (Dan 3,13–15)

Pre troch Hebrejov bolo vyžadované uctievanie sochy, ktorú dal postaviť kráľ Nebúkadnecar, v jasnom rozpore s uctievaním Hospodina v jeruzalemskom chráme, ktorého boli pravdepodobne svedkami vo svojich mladších rokoch. Napriek tomu, že zastávali štátne úrady a boli oddaní kráľovi, ich osobná vernosť Bohu stanovovala jasné hranice ich oddanosti vyžadovanej človekom. Boli pripravení slúžiť kráľovi ako verní správcovia zverených úradov, ale prikázaného uctievania sochy sa odmietali zúčastniť.

`Uvažuj o textoch 2Moj 20,3–6 a 5Moj 6,4. Ktoré princípy obsiahnuté v týchto veršoch veľmi pravdepodobne formovali postoj, ktorý zaujali Šadrach, Méšach a Abéd-Nego?`

Na príkaz vydaný kráľom sa mali po zaznení hudobného sprievodu všetci ľudia pokloniť zlatej soche. Len traja z nich – Šadrach, Méšach a Abéd-Nego – sa odvážili kráľa neuposlúchnuť. Ako vždy v podobných prípadoch, aj v Babylone sa okamžite našli „dobré duše“, ktoré kráľa upozornili na konanie troch Hebrejov. Udavači sa snažili poštvať kráľa proti Hebrejom týmito argumentmi: (1) bol to sám kráľ, kto ustanovil Hebrejov za správcov babylonskej provincie; (2) Hebreji neuctievajú bohov, ktorých uctieva kráľ a (3) Hebreji sa napriek kráľovmu príkazu odmietajú pokloniť zlatej soche (pozri Dan 3,12). Napriek všetkým obvineniam a zúrivosti, ktorá zachvátila Nebúkadnecara, rozhodol sa im dať druhú šancu. Kráľ bol ochotný celú ceremóniu zopakovať, len aby mohli Hebreji svoj postoj prehodnotiť a zlatej soche sa pokloniť. Ak by však odmietli, mali byť hodení do rozpálenej ohnivej pece. Nebúkadnecar uzatvára svoju výzvu pohŕdavým a posmešným vyhlásením: „Ktorý boh by vás mohol vyslobodiť z mojej moci?“ (Dan 3,15).

Traja Hebreji obdarení nadprirodzenou odvahou kráľovi odpovedali: „Ak nás náš Boh, ktorého uctievame, chce zachrániť z ohňom rozpálenej pece a z tvojej moci, kráľ, vyslobodí nás. Ak aj nie, vedz, kráľ, že tvojich bohov nebudeme uctievať a zlatej soche, ktorú si dal postaviť, nebudeme sa klaňať“ (Dan 3,17.18).

`Napriek presvedčeniu, že ich Boh môže vyslobodiť, nemali traja mládenci žiadnu záruku, že sa tak naozaj stane. Odmietli však poslúchnuť kráľov príkaz, hoci to malo znamenať, že budú upálení zaživa. Ako a kde sa dá získať takáto viera?`