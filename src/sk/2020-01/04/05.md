---
title:  Štvrtý muž
date:   22/01/2020
---

> <p></p>
> 23Traja muži, Šadrach, Méšach a Abéd-Nego však zviazaní padli do ohňom rozpálenej pece. 24Potom vyľakaný kráľ Nebúkadnecar rýchle vstal a spýtal sa svojich radcov: Či sme nehodili do horiacej pece troch zviazaných mužov? Odpovedali kráľovi: Isteže, kráľ! 25Ten však povedal: Hľa, vidím uprostred ohňa chodiť štyroch nezviazaných mužov, ktorí neutrpeli nijakú ujmu, a vzhľad toho štvrtého je podobný synovi bohov.  (Dan 3,23–25)

`Prečítaj si text Dan 3,19–27. Opíš vlastnými slovami, čo sa stalo? Kto bol štvrtou postavou v ohnivej peci? Čo sa o nej dá z textu zistiť?`

Keď troch verných Hebrejov hodili do rozpálenej pece, Nebúkadnecar si lámal hlavu nad tým, kto je štvrtá osoba, ktorú v peci spozoroval. Túto postavu podľa svojho najlepšieho vedomia pomenoval „podobný synovi bohov“ (Dan 3,25), čo v jeho pohanskom chápaní znamenalo niečo ako „božská bytosť“. O niečo neskôr ho označil aj ako anjela (verš 28).

Kráľ nemohol túto osobu identifikovať presnejšie, ale my by sme to na základe biblického záznamu mohli vedieť. Už za dávnych časov sa pred zničením Sodomy a Gomory podobná postava zjavila Abrahámovi, zápasila s Jákobom pri potoku Jabbók a zjavila sa aj Mojžišovi v horiacom kríku. Je to Ježiš Kristus vo forme, ktorá predchádzala jeho vteleniu. Už oddávna takto prichádzal k človeku, aby ho uistil, že Boh stojí pri svojom ľude v jeho trápeniach.

Ellen G. Whiteová píše: „Hospodin však na svojich služobníkov nezabudol. Keď ich vrhli do pece, zjavil sa im sám Spasiteľ a uprostred ohňa sa prechádzal s nimi. V prítomnosti Pána neba i zeme plamene stratili svoju ničivú moc.“ (PK 508.509; PK /sk/ 269)

Ako Boh hovorí u Izaiáša: „Keď budeš prechádzať cez vody, budem s tebou, a keď cez rieky, nezaplavia ťa. Keď pôjdeš cez oheň, nepopáliš sa a plameň ťa nespáli“ (Iz 43,2).

Nepochybne, všetkým sa nám páčia takéto a podobné biblické príbehy, v ktorých Boh zachraňuje svojich služobníkov. Súčasne s tým však v našej mysli vyvstávajú otázky súvisiace s tými, ktorí neboli takto zázračne vyslobodení z prenasledovania pre svoju vieru. Aj traja mládenci určite poznali skúsenosť Izaiáša a Zachariáša, ktorých dali popraviť rúhaví králi. Počas celých dejín Božieho ľudu – a platí to aj dnes – verní veriaci boli mnohokrát vystavení hroznému utrpeniu, ktoré sa pre nich neskončilo mimoriadnym Božím zásahom a vyslobodením, ale smrťou v bolesti a ponížení. U Daniela v tretej kapitole boli traja Hebreji zázračne zachránení, ale takéto veci sa nedejú často.

`Napriek tomu, že zázračná záchrana nie je skúsenosťou každého veriaceho, všetci Boží verní budú napokon vyslobodení – bez ohľadu na osud, ktorý ich tu na zemi stretol. Ako v tejto súvislosti rozumieš slovám apoštola Pavla v 1Kor 15,12–26?`