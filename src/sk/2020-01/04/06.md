---
title:  Tajomstvo silnej viery
date:   23/01/2020
---

> <p></p>
> 16Šadrach, Méšach a Abéd-Nego odpovedali kráľovi: Nebúkadnecar, my sa nepotrebujeme pred tebou obhajovať. 17Ak nás náš Boh, ktorého uctievame, chce zachrániť z ohňom rozpálenej pece a z tvojej moci, kráľ, vyslobodí nás. 18Ak aj nie, vedz, kráľ, že tvojich bohov nebudeme uctievať a zlatej soche, ktorú si dal postaviť, nebudeme sa klaňať.  (Dan 3,16–18)

> <p></p>
> 1Viera je zárukou toho, v čo dúfame, a zdôvodnením toho, čo nevidíme, 2lebo pre ňu získali predkovia dobré svedectvo. 3Vo viere chápeme, že Božie slovo stvárnilo svet tak, že z neviditeľného povstalo viditeľné. ... 39A títo všetci, i keď dostali svedectvo pre vieru, nedosiahli naplnenie prisľúbenia, 40lebo Boh pre nás zamýšľal niečo lepšie, aby nedosiahli dokonalosť bez nás.  (Heb 11,1–3.39.40)

Keď uvažujeme o skúsenosti Šadracha, Méšacha a Abéd-Nega, môžeme si položiť otázku: V čom spočíva tajomstvo ich silnej viery? Ako to, že boli ochotní radšej sa nechať upáliť zaživa, než by sa poklonili zlatej soche? Existuje mnoho spôsobov, ktorými si mohli zdôvodniť či ospravedlniť, prečo by bolo lepšie, alebo dokonca rozumnejšie pokloniť sa na kráľov príkaz. Napriek vedomiu, že môžu prísť o život – ako sa to stalo mnohým pred nimi –, rozhodli sa pevne zotrvať na svojom.

`Prečítaj si Hebrejom 11. Čo sa z tejto kapitoly dozvedáš o podstate viery?`

Aby sme si vybudovali vieru podobnú viere troch mládencov, potrebujeme pochopiť, čo vlastne viera je. Niektorí ľudia hodnotia veľkosť a kvalitu svojej viery podľa počtu vypočutých modlitieb. Idú do obchodného domu a modlia sa o parkovacie miesto. Ak sa im podarí nejaké nájsť hneď na začiatku, uspokoja sa, že majú naozaj silnú vieru. Ak sú všetky miesta obsadené, zmalomyseľnejú a začnú si myslieť, že ich viera nie je dostatočne silná na to, aby ich Boh vypočul. Takéto chápanie viery je veľmi nebezpečné, pretože vedie k predstave, že Boha môžeme ovládať. Vôbec nepočíta s Božou zvrchovanosťou a múdrosťou.

Skutočná viera, ktorú mali aj Danielovi priatelia, nespočíva v kvantite, ale v kvalite nášho vzťahu s Bohom. Výsledkom je úplná dôvera v Boha. Ozajstná viera sa nepokúša ohnúť Božiu vôľu v náš prospech. Skutočná viera podriaďuje našu vôľu Božej vôli. Videli sme, že keď sa traja hebrejskí mládenci rozhodli zostať verní Bohu a postaviť sa kráľovmu príkazu, nevedeli presne, čo má pre nich Boh pripravené. Rozhodli sa konať správne bez ohľadu na následky. Presne takto je možné rozpoznať zrelú vieru. Ozajstná viera sa prejavuje tým, že sa síce modlíme o to, čo by sme chceli, zároveň však dôverujeme, že Hospodin urobí to, čo je pre nás najlepšie. A to aj vtedy, keď nie celkom rozumieme, čo sa deje a prečo.

`Ako môžeme budovať svoju vieru v každodenných „malých veciach“? Akým spôsobom môžeme kultivovať našu vieru, aby sme vedeli obstáť v čoraz väčších skúškach? Prečo sa naša vernosť v „malých veciach“ môže ukázať v konečnom dôsledku ako najdôležitejšia?`