---
title:  Výzva na uctievanie
date:   20/01/2020
---

> <p></p>
> 8Nato však prišli niektorí Chaldeji a ohovárali Židov. 9Vraveli kráľovi Nebúkadnecarovi: Kráľ, ži naveky! 10Ty, kráľ, vydal si nariadenie, aby každý, kto počuje zvuk rohu, píšťaly, citary, harfy, lutny, skupiny nástrojov alebo akúkoľvek hudbu, padol a klaňal sa zlatej soche. 12Sú tu však istí Židia, ktorých si ustanovil na správu babylonskej provincie – Šadrach, Méšach a Abéd-Nego. Títo muži, kráľ, si nevšímajú nariadenie, ktoré si vydal. Neuctievajú tvojich bohov a neklaňajú sa zlatej soche, čo si dal postaviť.  (Dan 3,8–12)

`Prečítaj si texty Dan 3,8–15 a Zj 13,11–18. V čom je obsah a zmysel týchto textov podobný? V čom je podobnosť medzi dobou Daniela a tým, čo sa odohrá v budúcnosti?`

Zlatá socha stála na rovine Dúra, čo v akkadčine („ohradené miesto“) vytára dojem rozsiahlej svätyne. Akoby to nebolo dosť, blízka ohnivá pec môže pripomínať oltár. Súčasťou celej liturgie bola babylonská hudba. Počas ceremónie zaznieva sedem druhov hudobných nástrojov, ktoré vytvárajú dojem úplnosti a účinnosti celého rituálu.

Dnes na nás zo všetkých strán doliehajú rôzne vplyvy, ktoré nám ponúkajú rôzne nové životné štýly a svetonázory. Stačí sa zrieknuť oddanosti Božej autorite, ako je vyjadrená v Jeho Slove, a podriadiť vernosť dnešným nástupcom Babylonskej ríše. Príťažlivosť a ponuky sveta sa nám niekedy môžu zdať neodolateľné. Vždy znova si však pripomínajme, že naša vernosť patrí Bohu Stvoriteľovi.

Podľa prorockého kalendára žijeme v posledných dňoch pozemských dejín. Zjavenie 13 oznamuje, že obyvatelia zeme budú vyzvaní, aby uctievali obraz šelmy. Tá spôsobí, „že všetci – malí i veľkí, bohatí i chudobní, slobodní i otroci – dostanú znak na pravú ruku alebo na čelo“ (Zj 13,16). V tomto texte sa dozvedáme, že šesť skupín ľudí sa pokloní obrazu šelmy: „malí i veľkí, bohatí i chudobní, slobodní i otroci“. Aj číslo šelmy (666) zdôrazňuje šestku. Keď si všimneme, že socha postavená Nebúkadnecarom v sebe nesie tiež symboliku šestiek (výška šesťdesiat lakťov a šírka šesť lakťov; pozri Dan 3,1), pochopíme, že udalosti okolo výzvy uctievať sochu (modlu alebo kráľa – teda čokoľvek, len nie Boha) sú ilustráciou toho, čo bude eschatologický Babylon konať v posledných dňoch. Je preto užitočné sústrediť sa na tento príbeh a na poučenie, ktoré z neho vyplynie. Zároveň by sme sa mali zamerať na konanie zvrchovaného Boha a na spôsob, akým riadi záležitosti tohto sveta.

`Uctievanie neznamená len pokľaknúť pred niekým alebo niečím a otvorene vyjadriť svoju poslušnosť. Akými ďalšími (možno menej nápadnými) spôsobmi sa môžeme dostať do situácie, že zrazu budeme uctievať niekoho alebo niečo iné než Hospodina?`