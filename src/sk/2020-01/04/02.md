---
title:  Zlatá socha
date:   19/01/2020
---

> <p></p>
> 1 Kráľ Nebúkadnecar dal zhotoviť zlatú sochu. Jej výška bola šesťdesiat lakťov, jej šírka šesť lakťov. Dal ju postaviť na rovine Dúra v babylonskej provincii. ... 4Hlásateľ hlasno volal: Prikazuje sa vám, ľud rozličných národností a jazykov: 5Vždy, keď začujete zvuk rohu, píšťaly, citary, harfy, lutny, skupiny nástrojov alebo akúkoľvek hudbu, padnete a budete sa klaňať podobe zlatej sochy, ktorú dal postaviť kráľ Nebúkadnecar. 6Kto by však nepadol a neklaňal sa, v tú chvíľu ho hodia do pece rozpálenej ohňom.  (Dan 3,1.4–6)

`Uvažuj o texte Daniel 3,1–7. Čo bolo podľa teba pre kráľa motiváciou na zhotovenie zlatej sochy?`

Medzi kráľovým snom a postavením zlatej sochy zrejme uplynul nejaký čas. Zdá sa však, akoby kráľ nevedel zabudnúť na svoj sen a na skutočnosť, že Babylon je odsúdený na to, aby ho nahradila iná mocnosť. Kráľ nebol spokojný s tým, že by mal byť len zlatou hlavou. Chcel dať všetkým najavo, že jeho kráľovstvo odolá času a pretrvá počas celých dejín. Preto stavia sochu, ktorá je celá zo zlata.

Arogantný postoj pýchy inšpiroval aj staviteľov Babylonskej veže, ktorí sa svojím konaním vzopreli samotnému Bohu. Nebúkadnecarov postoj je nemenej namyslený. Ako vládca Babylona toho dosiahol naozaj veľa. Aj preto sa nevie zmieriť s myšlienkou, že jeho kráľovstvo sa napokon pominie. A tak v snahe o vlastné vyvýšenie buduje sochu, ktorá má vo všetkých vyvolať presvedčenie o kráľovej moci a vzbudiť oddanosť a úctu. Hoci nie je celkom jasné, či má socha vyjadrovať kráľa alebo nejaké božstvo, treba si uvedomiť, že v staroveku bola hranica medzi politikou a náboženstvom veľmi nejasná – ak vôbec nejaká existovala.

Okrem toho treba mať na pamäti, že Nebúkadnecar mal už minimálne dve veľmi silné možnosti oboznámiť sa s pravým Bohom. Prvýkrát pri skúške mladých Hebrejov, keď sa ukázali ako desaťkrát múdrejší než ostatní mudrci Babylona. Druhýkrát to bolo vtedy, keď všetci experti na výklad snov zlyhali, ale Daniel bol schopný kráľovi sen nielen pripomenúť, ale ho aj vyložiť. Kráľ napokon predsa len rozpoznal nadradenosť Danielovho Boha. Je preto prekvapujúce, že ani uvedené skúsenosti Nebúkadnecarovi nezabránili v tom, aby sa znova vrátil k modloslužbe. Prečo? Za všetkým stála zrejme pýcha. Hriešne ľudské bytosti odmietajú uznať skutočnosť, že všetky ich materiálne a duševné úspechy sú pominuteľné a odsúdené ak už nie na zánik, tak na to, aby sa na ne zabudlo. Z času načas možno aj my uvažujeme a konáme ako malí „Nebúkadnecarovia“, keď sa príliš sústredíme na svoje úspechy a zabúdame, aké sú z pohľadu večnosti bezvýznamné.

`Čo ti môže pomôcť v tom, aby si sa nechytil do rovnakej pasce, v akej sa ocitol Nebúkadnecar, keď samého seba a svoje úspechy považoval za veľkolepé a večné?`