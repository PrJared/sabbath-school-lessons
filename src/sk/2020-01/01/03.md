---
title:  Boh – zvrchovaný vládca dejín
date:   30/12/2019
---

> <p></p>
> 31Po uplynutí stanoveného času som ja, Nebúkadnecar, pozdvihol oči k nebu a môj rozum sa mi vrátil. Dobrorečil som Najvyššiemu, chválil som a oslavoval večne živého, lebo jeho vláda je večnou vládou a jeho kráľovstvo trvá z pokolenia na pokolenie. 32Všetci, čo obývajú zem, sú pred ním považovaní za nič, on podľa svojej ľubovôle nakladá s vojskom nebies a obyvateľmi zeme. Nie je nik, kto by mu mohol v niečom zabrániť alebo mu povedať: Čo robíš? (Dan 4,31.32)

Usporiadanie aramejskej časti knihy Daniel, teda kapitoly 2 až 7 (kniha je písaná sčasti hebrejsky a sčasti aramejsky), má štruktúru, ktorá pomáha zdôrazniť hlavné posolstvo nielen tejto časti, ale aj celej knihy.

- A. Nebúkadnecarov sen o štyroch kráľovstvách (Daniel 2)
	- B. Boh zachraňuje Danielových spoločníkov z ohnivej pece (Daniel 3)
		- C. Súd nad Nebúkadnecarom (Daniel 4)
		- C‘. Súd nad Bélšaccarom (Daniel 5)
	- B‘. Boh zachraňuje Daniela z jamy levov (Daniel 6)
- A‘. Danielov sen o štyroch kráľovstvách (Daniel 7)

Takýto spôsob literárneho usporiadania zdôrazňuje hlavnú myšlienku tým, že ju kladie doprostred celej štruktúry. V našom prípade sa tak na hlavné miesto dostávajú body C a C‘ (Daniel 4 a 5): Boh odníma kráľovstvo Nebúkadnecarovi (dočasne) a Bélšaccarovi (natrvalo). Z takéhoto usporiadania vyplýva, že kapitoly 2 až 7 dávajú dôraz na Božiu zvrchovanosť nad pozemskými kráľovstvami a že je to Boh, kto ustanovuje a zosadzuje kráľov.

Opakovanie je jedným z najúčinnejších spôsobov ako oznámiť a zdôrazniť určité posolstvo. Boh dal napríklad faraónovi dva sny o bezprostrednej budúcnosti Egypta, ktoré sú zaznamenané v 1. Mojžišovej 41,1–7.

Aj v knihe Daniel Boh používa opakovanie. Nachádzame v nej štyri prorocké cykly, ktoré sú opakovaním celkovej základnej štruktúry. Prostredníctvom tejto štruktúry vidíme vyzdvihnutie Božej zvrchovanosti. A hoci každý prorocký náčrt zdôrazňuje odlišnú perspektívu, spoločne pokrývajú rovnaké dejinné obdobie, ktoré siaha od čias proroka až k času konca, ako to naznačuje táto tabuľka.

|Daniel 2|Daniel 7|Daniel 8 a 9|Daniel 10–12|
|---|---|---|---|
|Babylon|Babylon|||
|Médsko a Perzia|Médsko a Perzia|Médsko a Perzia|Médsko a Perzia|
|Grécko|Grécko|Grécko|Grécko| 
|Rím|Rím|Rím|Rím|
|Ustanovenie Božieho kráľovstva|Nebeský súd, ktorý vedie k Novej zemi|Očistenie svätyne|Povstanie Míchaela|
 
**O akej nádeji sa hovorí v týchto veršoch v súvislosti s našimi dlhodobými vyhliadkami a naplnenými očakávaniami?**

`Dan 2,44`

`Ž 9,8–13`

`2Pet 3,11–13`

`Ako rozumieš skutočnosti, že Boh je zvrchovaným vládcom dejín tejto zeme? Čo znamená táto skutočnosť pre teba?`