---
title:  Kristus – ústredná postava knihy Daniel
date:   29/12/2019
---

> <p></p>
> 25Ježiš im povedal: Vy nechápaví a ťarbaví srdcom uveriť všetko, čo hovorili proroci! 26Či nemusel Kristus toto všetko pretrpieť a tak vojsť do svojej slávy? 27A počnúc Mojžišom cez všetkých prorokov, vykladal im, čo sa naňho v celom Písme vzťahovalo. (Luk 24,25–27)

> <p></p>
> Skúmate Písma, lebo si myslíte, že v nich máte večný život, a práve ony svedčia o mne. (Ján 5,39)

> <p></p>
> 19Totiž Boží Syn Ježiš Kristus, ktorého sme vám hlásali my – ja, Silván a Timotej – nebol „áno“ aj „nie“, ale v ňom sa uskutočnilo „áno“. 20Lebo všetky Božie prisľúbenia, koľkokoľvek ich je, v ňom sú „áno“; a preto prostredníctvom neho znie aj „amen“, Bohu na slávu skrze nás. (2Kor 1,19.20)

`Uvažuj o uvedených textoch. Akým spôsobom je Kristus centom Písma?`

Niet pochýb o tom, že Ježiš je ústrednou postavou Písma a samozrejme sa to týka aj knihy Daniel. 

–	Prvá kapitola napríklad okrem iného ukazuje – obmedzeným a nedokonalým spôsobom –, že Danielova skúsenosť je podobná tomu, čo prežil Kristus, ktorý opustil nebesia, aby žil v hriešnom svete a čelil mocnostiam temnoty. Okrem toho, Daniel a jeho spoločníci boli obdarení podobnou múdrosťou zhora, aby boli schopní odolať babylonskej kultúre. 
– 	V druhej kapitole sa v súvislosti s koncom času hovorí o kameni, ktorý naznačuje, že Kristus na konci vystrieda všetky kráľovstvá sveta. 
– 	Tretia kapitola zjavuje Krista, ktorý sprevádza svojich verných služobníkov v ohnivej peci. 
– 	Štvrtá kapitola ukazuje, ako Boh zbavuje na určitý čas Nebúkadnecara jeho kráľovstva, aby si kráľ uvedomil, že „vládcom sú nebesia“ (Dan 4,23). Vyjadrenie „vládcom sú nebesia“ nám pripomína, že Kristus ako „Syn človeka“ (Dan 7,13) prijíma moc, slávu a kráľovstvo, ako o tom hovorí Daniel 7. 
– 	Piata kapitola hovorí o porážke Babylona Peržanmi a o smrti kráľa Bélšaccara. To všetko sa odohralo počas noci naplnenej hýrivými oslavami. Ide o predzvesť pádu satana a zničenia Babylona, ktoré sa uskutoční na konci času prostredníctvom Krista a jeho anjelov. 
– 	Šiesta kapitola ukazuje sprisahanie voči Danielovi, ktoré v mnohom pripomína falošné obvinenia vznesené voči Ježišovi prostredníctvom kňazov. Okrem toho, tak ako sa kráľ Dárius neúspešne snažil zachrániť Daniela, Pilát sa neúspešne pokúšal zachrániť Ježiša (Mat 27,17–24). 
– 	Siedma kapitola zobrazuje Krista ako Syna človeka, ktorý prijíma kráľovstvo a vládu nad svojím ľudom. 
– 	Ôsma kapitola zjavuje Krista ako kňaza v nebeskej svätyni. 
– 	Deviata kapitola ukazuje obeť Krista, ktorého smrť potvrdila zmluvu medzi ním a jeho ľudom. 
– 	Kapitoly 10 až 12 predstavujú Krista ako Míchaela – ako veľké knieža a najvyššieho ochrancu, ktorý bojuje proti silám zla a víťazne zachraňuje Boží ľud – dokonca aj z moci smrti.

Pamätajme teda na to, že Kristus a jeho konanie sú hlavnou témou knihy Daniel. V každej kapitole knihy sa nachádza kľúčová myšlienka alebo skúsenosť, ktorá poukazuje na Krista.

`Ako môžeme urobiť Krista centrom nášho života, nech prežívame čokoľvek – ťažkosti a skúšky alebo prosperitu a spokojnosť? Prečo je dôležité, aby Kristus stál uprostred nášho života?`