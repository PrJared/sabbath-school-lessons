---
title:  Apokalyptické proroctvá v knihe Daniel
date:   31/12/2019
---

> <p></p>
> 6Potom som hľadel ďalej a hľa, objavila sa ďalšia šelma, podobná leopardovi. Na chrbte mala štyri krídla ako vtáky a mala štyri hlavy. Dostala moc. 7Potom som v nočných videniach zbadal štvrtú šelmu. Vzbudzovala strach a hrôzu, bola nesmierne mocná. Mala veľké železné zuby, ktorými hltala a drúzgala, zvyšok podupala nohami. Líšila sa od všetkých ostatných šeliem, ktoré boli pred ňou. Mala desať rohov.  (Dan 7,6.7)

Pri čítaní prorockých videní zaznamenaných v knihe Daniel si pozorný čitateľ všimne, že sa vo svojej podstate odlišujú od väčšiny prorockých odkazov, ktoré sprostredkovali svojim súčasníkom ostatní starozmluvní proroci. Práve preto bývajú tieto prorocké texty (na rozdiel od väčšiny ostatných, takzvaných klasických proroctiev) označované ako proroctvá apokalyptické. Pre pochopenie biblických proroctiev je dôležité uvedomiť si základné rozdiely medzi týmito dvoma typmi proroctiev.

Apokalyptické proroctvá majú určité osobité črty, ktoré ich odlišujú od takzvaných klasických proroctiev.

Videnia a sny. V apokalyptických proroctvách Boh používa ľudské sny a videnia, aby sprostredkoval prorokovi určité posolstvo. V klasických proroctvách prorok prijíma „slovo od Hospodina“, ktoré môže zahŕňať aj videnie. Fráza „slovo od Hospodina“ sa v rôznych obmenách nachádza v klasických proroctvách na asi tisíc šesťsto miestach. 

Zmiešaná symbolika. Klasické proroctvá obsahujú len obmedzené množstvo symbolov, a tie sa väčšinou týkajú určitých životných právd. V apokalyptických proroctvách Boh ukazuje symboly a obrazy, ktoré presahujú svet ľudskej reality. Patria sem napríklad rôzne hybridné zvieratá alebo netvory s krídlami a rohmi.

Božská zvrchovanosť a nepodmienenosť. V kontraste s klasickými proroctvami, ktorých naplnenie často závisí od odpovede ľudí v kontexte Božej zmluvy s Izraelom, apokalyptické proroctvá sú nepodmienené. V apokalyptickom proroctve Boh napríklad zjavuje vzostup a pád svetových ríš od Danielovej doby až po koniec času. Tento typ proroctva spočíva na Božom „predzvedení“ (teda skutočnosti, že Boh vie, čo sa bude diať v budúcnosti) a Božej zvrchovanosti. Takéto proroctvo sa naplní bez ohľadu na ľudské rozhodnutia.

`Uvažuj napríklad o texte Jonáš 3,3–10. Ide o „klasické“ alebo „apokalyptické“ proroctvo? Ako by si zdôvodnil svoju odpoveď? V čom vidíš rozdiely? O aké proroctvo ide vo verši Daniel 7,6? Prečo?`

Poznanie rôznych prorockých prístupov (klasického a apokalyptického) je pre nás užitočné. Po prvé, rôzne typy proroctiev ukazujú, že Boh používa na komunikovanie prorockých právd rôzne spôsoby (Heb 1,1). Po druhé, vďaka tomuto poznaniu si môžeme lepšie uvedomiť krásu a mnohotvárnosť Biblie. A po tretie, toto poznanie nám pomáha vykladať biblické proroctvá spôsobom, ktorý je v súlade so svedectvom celého Písma, a správne vysvetľovať „slovo pravdy“ (2Tim 2,15).

`Aj keď mnoho čitateľov Písma považuje názorné symboly v apokalyptických proroctvách za tajuplné a zložité, v skutočnosti Boh chcel ich prostredníctvom urobiť svoje posolstvo zrozumiteľným. Zámerne volil „jazyk“, ktorým sa chcel nám ľuďom priblížiť. Preto predstavil ekonomickú prosperitu ríš pomocou obrazov drahých kovov (Daniel 2), očakávaných nepriateľov svojich detí prirovnáva k útoku dravých šeliem (Daniel 7) a zvesť o Bohu a jeho svätyni pomocou symbolov obetných zvierat (Daniel 8). Čo ti to hovorí o Bohu a jeho túžbe, aby mu ľudia rozumeli? Akým spôsobom predstavuješ ty evanjelium druhým ľuďom? Si zrozumiteľný? Dokážeš predstaviť Božiu lásku jazykom, ktorému ľudia rozumejú?`