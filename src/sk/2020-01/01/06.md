---
title:  Dôležitosť knihy Daniel pre súčasnosť
date:   02/01/2020
---

> <p></p>
> Keď si sa začal modliť, vyšlo slovo a ja som prišiel, aby som ti ho oznámil, lebo si vzácny Bohu. Pochop to slovo a rozumej videniu...  (Dan 9,23)

> <p></p>
> 11Povedal mi: Daniel, vzácny muž, venuj pozornosť slovám, ktoré ti hovorím. Postav sa na svoje miesto, pretože teraz som poslaný za tebou. Kým mi to hovoril, s chvením som sa postavil. 12Potom mi povedal: Neboj sa, Daniel, lebo od prvého dňa, keď si sa rozhodol porozumieť a pokoriť sa pred svojím Bohom, tvoje slová boli vypočuté a ja som kvôli tomu prišiel.  (Dan 10,11.12)

Hoci kniha Daniel bola napísaná pred dva a pol tisícročím, pre Boží ľud má veľký význam aj dnes. Všimnime si tri oblasti, v ktorých je pre nás kniha Daniel dôležitá aj dnes.

Boh zvrchovane vládne nad našimi životmi. Aj keď sa situácia z nášho pohľadu nevyvíja dobre, Boh zostáva zvrchovaným vládcom a koná v najlepšom záujme svojich detí. Skúsenosť Daniela v Babylone pripomína skúsenosti Jozefa v Egypte a Ester v Perzii. Všetci títo traja mladí ľudia boli zajatcami v cudzej zemi pod zdrvujúcou mocou útlaku pohanských národov. Náhodný pozorovateľ by všetkých troch mohol vnímať ako slabých a Bohom zabudnutých. Ale Boh ich posilnil a takmer nepredstaviteľným spôsobom si ich použil na svoju slávu. Keď my sami čelíme skúškam, utrpeniu alebo nepriateľstvu, môžeme vidieť, čo Boh urobil pre Daniela, Jozefa a Ester. V dôvere môžeme spočinúť vo vedomí, že Hospodin je naším Bohom a že nás neopustil ani uprostred problémov a pokušení.

Boh má v rukách kormidlo dejín. Každý z nás viac alebo menej často prežíva starosti v súvislosti so situáciou v našom zmätenom a márnivom svete naplnenom hriechom a násilím. Posolstvom knihy Daniel je, že Boh má všetko pod kontrolou. V každej kapitole knihy Daniel je zdôraznené posolstvo, že Boh usmerňuje chod dejín. „Zo záznamov svetskej histórie sa zdá, že vzostup národov, vznik a pád impérií podlieha vôli a šikovnosti človeka, že sled udalostí je určovaný jeho mocou, ctižiadosťou a rozmarnosťou. V Božom slove je však opona odtiahnutá a my vidíme za všetkými, nad všetkými a počas všetkých hier a protihier ľudských záujmov, síl a vášní nástroje Jediného všemilostivého, ktoré trpezlivo vykonávajú zámery jeho vôle.“ (Ed 173; Vých 150)

Boh poskytuje vzor života pre svoj ľud v čase konca. Daniel a jeho priatelia slúžia ako príklady života v spoločnosti, ktorej svetonázor je často vo veľkom rozpore s ideálom predstaveným v Písme. Keď sa Daniel a jeho priatelia dostali pod tlak robiť kompromisy vo viere a podriadiť sa babylonskému systému v oblastiach, ktoré mohli ovplyvniť ich oddanosť a záväzky voči Hospodinovi, rozhodli sa zostať verní Bohu a jeho slovu. Ich skúsenosť vernosti a úplného odovzdania sa Bohu je pre nás povzbudením najmä vtedy, keď musíme čeliť nepriateľstvu, a dokonca prenasledovaniu pre evanjelium. Daniel nám zároveň ukazuje, že my sami môžeme zostať verní Hospodinovi a zároveň byť prínosom pre štát alebo spoločnosť, v ktorej žijeme.

`Prečítaj si texty Dan 9,23; 10,11.12 a Mat 10,29–31. Čo tieto verše hovoria o Božom záujme o naše osobné zápasy? Čo tieto verše znamenajú pre teba?`