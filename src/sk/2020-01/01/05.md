---
title:  Dejinné a časové súvislosti v Biblii
date:   01/01/2020
---

> <p></p>
> 1V prvom roku Dária, Ahasvérovho syna z médskeho rodu, ktorý sa stal kráľom nad chaldejským kráľovstvom, 2v prvom roku jeho vlády som ja, Daniel, premýšľal nad Písmami o počte rokov, ktoré majú podľa Hospodinovho slova prorokovi Jeremiášovi uplynúť, kým bude Jeruzalem v troskách, totiž sedemdesiat rokov.  (Dan 9,1.2)

> <p></p>
> 23Keď si sa začal modliť, vyšlo slovo a ja som prišiel, aby som ti ho oznámil, lebo si vzácny Bohu. Pochop to slovo a rozumej videniu: 24Sedemdesiat týždňov je stanovených pre tvoj ľud a pre tvoje sväté mesto na ukončenie priestupku, na skoncovanie s hriechom, na odpustenie viny, na privedenie večnej spravodlivosti, na zapečatenie prorockého videnia a na pomazanie svätyne svätých.  (Dan 9,23.24)

To, akým spôsobom budeme chápať posolstvo knihy Daniel o ľudských dejinách, závisí od prístupu, s akým text čítame. Ide len o symboly boja dobra a zla, ktoré so skutočnými dejinami nemajú nič spoločné? Alebo sa tu opisujú skutočné udalosti? Ale aké – len minulé, alebo len budúce? Rôzne odpovede na tieto otázky nás budú viesť k rôznemu pochopeniu biblického textu.

– 	Préterizmus – prístup, ktorý vidí v prorockých obrazoch len opis dávnych udalostí, ktoré sa odohrali výhradne v minulosti, do 2. storočia pred Kristom.
– 	Futurizmus – prístup, podľa ktorého spomínané proroctvá odkazujú výhradne na udalosti v ďalekej budúcnosti, v čase konca.
– 	Idealizmus – prístup, ktorý vníma apokalyptické proroctvá ako symboly všeobecnej duchovnej reality (zápasu medzi dobrom a zlom), bez odkazu na konkrétne historické udalosti.
– 	Historicizmus – prístup, ktorý vychádza z presvedčenia, že prostredníctvom apokalyptických proroctiev Boh zjavuje súvislú postupnosť dejín od času proroka až po koniec časov.

Na základe dôkladného štúdia biblického textu sa už adventistickí priekopníci (vrátane Ellen Whiteovej), rovnako ako aj ďalšie generácie adventistických teológov, prikláňali práve k poslednému zmienenému prístupu, teda k historicizmu. Aj my pri našom štúdiu knihy Daniel uvidíme, že každé dôležité videnie v knihe (Daniel 2; 7; 8 a 11) opakuje veľký dejinný náčrt (z rôznych pohľadov a s novými detailami), ktorý vedie odo dní Daniela až k veľkému dňu Božieho víťazstva.

Ak sme presvedčení, že prorocké videnia z knihy Daniel predstavujú celé storočia ľudských dejín, potom nás určite upúta zvláštny spôsob, akým sú tu zadefinované časové obdobia. Hovorí sa tu o „dňoch“, „večeroch a ránach“, „týždňoch“ alebo „časoch“, čo vyznieva ako veľmi krátke časové úseky.

`Uvažuj napríklad o textoch Daniel 9,1.2 a 9,24–27. Kým prvý text hovorí o období sedemdesiatich rokov babylonského zajatia, druhý hovorí o prorockej vízii budúcich sedemdesiatich týždňov. Ktoré obdobie je v skutočnosti dlhšie? Prečo? Ako tomu rozumieš?`

Pri štúdiu knihy Daniel si potrebujeme uvedomiť aj skutočnosť, že prorocký čas je vyjadrovaný podľa princípu deň za rok (ten poznáme aj z textov 4Moj 14,34 alebo Ezech 4,5.6). To znamená, že prorocký deň zvyčajne predstavuje ročné historické obdobie. Keď teda napríklad čítame proroctvo o 2 300 večeroch a ránach, potrebujeme ho vnímať ako proroctvo o 2 300 rokoch (Dan 8,14). Podobne aj proroctvo o 70 týždňoch chápeme ako proroctvo o 490 rokoch (Dan 9,24–27).

Zdá sa, že tento časový pomer funguje z nasledovných dôvodov: (1) Keďže videnia sú plné symbolov, naznačený čas by mal byť tiež symbolický. (2) Pretože udalosti opísané vo videniach sa v niektorých prípadoch odohrávajú až v „čase konca“, mali by v súlade s tým vykladať aj časové rozpätie súvisiace s danými proroctvami. (3) Princíp deň za rok je potvrdený aj v samotnej knihe Daniel. Jasným príkladom je proroctvo o sedemdesiatich týždňoch, ktoré by malo trvať odo dní kráľa Artaxerxa až po príchod Ježiša ako Mesiáša. Ak má mať toto prorocké obdobie z knihy Daniel zmysel, je potrebné ho vykladať podľa princípu deň za rok.

`Niektoré z časových proroctiev knihy Daniel pokrývajú obdobie storočí alebo dokonca tisícročí. Čo ti to hovorí o Bohu, jeho múdrosti a plánoch? V čom ťa to povzbudzuje a v čom možno znepokojuje? Čo sa z toho môžeš naučiť o trpezlivosti a pokore?`