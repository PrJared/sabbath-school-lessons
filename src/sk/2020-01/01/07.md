---
title:  Podnety na zamyslenie
date:   03/01/2020
---

„Podľa Božieho zámeru Písmo malo byť sprievodcom všetkým, čo chcú poznať vôľu svojho Stvoriteľa. Boh dal ľuďom jasné prorocké slovo. Anjeli, ba aj sám Boží Syn prišli Danielovi a Jánovi oznámiť udalosti, ktoré sa mali odohrať v budúcnosti. Dôležité skutočnosti, ktoré sa týkajú našej spásy, nie sú zahalené tajomstvom. Boh ich zjavil tak, aby nemohli zmiasť a zviesť ľudí úprimne hľadajúcich pravdu. Pán prostredníctvom proroka Habakuka oznámil: Opíš videnie..., aby ho čitateľ ľahko zrakom prebehol. (Hab 2,2) Božie slovo je zrozumiteľné každému, kto ho skúma s úprimnou modlitbou. Každý úprimný človek má možnosť poznať pravdu. Spravodlivému svitne svetlo. (Ž 97,11). Nijaká cirkev nemôže napredovať v posvätení, ak jej členovia nebudú úprimne hľadať pravdu ako skrytý poklad.“ (GC 521.522; VSV 376)

„Skúmajme príbehy Daniela a jeho priateľov. Napriek všadeprítomnému pokušeniu sa rozhodli svojím každodenným životom osláviť Boha a vzdať mu úctu. Rozhodli sa vyhýbať všetkému hriechu. Odmietli kráčať po ceste nepriateľov. A Boh bohato odmenil ich neochvejnú vernosť.“ (4MR [224] 169.170)

**Námety na spoločné uvažovanie**

`1.	Pri štúdiu knihy Daniel si uvedomíme niečo veľmi dôležité. Boh nie je len zvrchovaným vládcom nad všetkými národmi, ale je aj veľmi blízko ku každému z nás. V druhej kapitole napríklad uvidíme, ako dal sen pohanskému kráľovi. Schopnosť dostať sa do niekoho mysle počas spánku a vložiť tam sen odhaľuje blízkosť, ktorú si ani nevieme predstaviť. Prostredníctvom tohto sna zároveň uvidíme, že Boh má moc aj nad tými najväčšími svetovými ríšami a vie, kam sa všetko uberá a ako sa to napokon skončí. Akú nádej a aké uistenie vám prináša takýto opis reality? Aký pocit vám prináša vedomie, že Boh pozná každú vašu myšlienku? Prečo je v tomto kontexte také dôležité zasľúbenie o kríži?`

`2.	Uvažujte spoločne o podobnostiach a rozdieloch týkajúcich sa klasických a apokalyptických proroctiev. Aké ďalšie príklady oboch typov proroctiev viete uviesť na základe Písma?`