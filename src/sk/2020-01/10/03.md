---
title:  Žiadosť o milosť
date:   02/03/2020
---

> <p></p>
> 17Teraz však, Bože náš, vypočuj modlitbu svojho služobníka a jeho prosby o zmilovanie pre seba samého, Pane, rozjasni svoju tvár nad spustošenou svätyňou. 18Bože môj, nakloň svoje ucho a počúvaj. Otvor svoje oči a pozri na naše zničené mesto, ktoré nesie tvoje meno. Svoje prosby ti nepredkladáme pre svoju spravodlivosť, ale pre tvoje veľké milosrdenstvo. 19Pane, počúvaj! Pane, odpusť! Pane, vypočuj a konaj! Nemeškaj, kvôli sebe samému, Bože môj, lebo tvoje mesto a tvoj ľud nesú tvoje meno.  (Dan 9,18.19)

`Prečítaj si text Daniel 9,3–19. Z čoho vychádza Danielova prosba o milosť?`

Pri štúdiu tejto modlitby sa sústredíme na niekoľko dôležitých bodov.

Po prvé, Daniel vo svojej modlitbe nikde ani len náznakom nežiada o vysvetlenie pohrôm, ktoré dopadli na židovský národ. Pozná príčiny. V skutočnosti veľká časť modlitby pozostáva z toho, že sám Daniel menuje príčiny: „Neposlúchali sme hlas Hospodina, nášho Boha, aby sme kráčali podľa zákonov, ktoré nám predložil prostredníctvom svojich služobníkov prorokov“ (Dan 9,10). Keď sme naposledy videli Daniela, ako potreboval vysvetlenie, bolo to na konci ôsmej kapitoly, keď neporozumel videniu o dvetisíc tristo večeroch a ránach (pozri Dan 8,27).

Po druhé, táto modlitba je dovolávaním sa Božej milosti a volaním, aby Boh odpustil svojmu ľudu jeho hriechy a zlo, ktorého sa dopustil. Ide o pôsobivú ilustráciu pravej podstaty evanjelia. Hriešni ľudia, ktorí nemajú žiadne zásluhy, túžia po milosti, ktorú si nezaslúžia, a po odpustení, ktoré im nenáleží. Je to príklad toho, ako každý z nás stojí pred Bohom.

`Uvažuj o texte Daniel 9,18.19. Na čo sa Daniel odvoláva, keď prosí Boha o milosť?`

Za zmienku stojí ešte jeden aspekt Danielovej modlitby: odvolávanie sa na Boží charakter a na jeho meno. V modlitbe totiž nejde primárne o to, aby niečo získal Daniel alebo jeho ľud. Ide o Boha a jeho záujem (Dan 9,17–19). Inými slovami, ide o oslávenie Božieho mena, a preto by mal Boh odpovedať na modlitbu kladne.

`Prečítaj si text 2Kráľ 19,15–19. V čom Chizkijova modlitba pripomína modlitbu Daniela? Čo sa v texte Mat 5,16 hovorí o spôsobe, akým my sami môžeme osláviť Boha?`