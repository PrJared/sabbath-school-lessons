---
title:  Od vyznania k radosti
date:   29/02/2020
---

### Texty na tento týždeň
Daniel 9

> <p>Základný text</p>
> Pane, počúvaj! Pane, odpusť! Pane, vypočuj a konaj! Nemeškaj, kvôli sebe samému, Bože môj, lebo tvoje mesto a tvoj ľud nesú tvoje meno.  (Dan 9,19)

V deviatej kapitole knihy Daniel sa nachádza jedna z najdôležitejších a najveľkolepejších modlitieb Biblie. Daniel sa modlil pravidelne, ale v rozhodujúcich chvíľach jeho života sa modlitba stávala pre neho útočiskom, kde nachádzal povzbudenie na zvládnutie ťažkých problémov. Keď Danielovi a jeho priateľom hrozila smrť pre záhadný sen pohanského kráľa, prorok sa modlil (Daniel 2). A keď kráľovský výnos zakazoval predkladanie prosieb komukoľvek inému okrem kráľa, Daniel sa úprimne a oddane modlil upierajúc svoj pohľad na Jeruzalem ako miesto nádeje a Božieho prebývania na zemi (Daniel 6). Keď budeme uvažovať o modlitbe v deviatej kapitole, potrebujeme si uvedomiť, ako veľmi Daniela zasiahlo videnie o dvetisíc tristo večeroch a ránach, zaznamenané v ôsmej kapitole. A hoci Daniel počul vysvetlenie základných obrysov tohto proroctva, vôbec nič netušil o časovom období, ktoré započul z rozhovoru medzi dvomi nebeskými bytosťami: „Až keď prejde dvetisíc tristo večerov a rán, bude svätyňa opäť obnovená“ (Dan 8,14). Až teraz, v deviatej kapitole, dostáva prorok viac svetla. A aj teraz prichádza ako odpoveď na vážnu modlitbu.