---
title:  Dôležitosť služby zmierenia
date:   03/03/2020
---

> <p></p>
> 3Potom som sa obrátil tvárou k Pánu Bohu, aby som v modlitbe vrúcne prosil o zmilovanie. Pritom som sa postil vo vrecovine a v popole. 4Modlil som sa k Hospodinovi, svojmu Bohu, a vyznával som: Ó Pane, veľký a mocný Boh, ktorý verne zachovávaš zmluvu s tými, čo ťa milujú a dodržiavajú tvoje prikázania. 5Zhrešili sme a bezbožne konali zlo. Vzopreli sme sa a odklonili sme sa od tvojich prikázaní a príkazov. 6Neposlúchali sme tvojich služobníkov prorokov, ktorí hovorili v tvojom mene našim kráľom, našim kniežatám, našim otcom a všetkému ľudu krajiny.  (Dan 9,3–6)

`Prečítaj si text Daniel 9,3–20. Všimni si, že Daniel hovorí v prvej osobe množného čísla: zhrešili sme, neposlúchli sme, vzopreli sme sa, neprosili sme, neobrátili sme sa... a teda samého seba zahŕňa medzi konateľov hriechov, ktoré napokon priviedli na národ katastrofu. Prečo sa takto vyjadruje? Prečo je to dôležité?`

Danielova modlitba je modlitbou zmierenia (alebo tiež príhovornou modlitbou). Takýchto modlitieb je v Písme viac. Dotýkajú sa Božieho srdca, odvracajú následky jeho súdu a prinášajú vyslobodenie. Keď bol Boh pripravený zničiť národ Hebrejov, príhovor Mojžiša zastavil jeho ruku (2Moj 32,7–14 a 4Moj 14,10–25). Dokonca aj vtedy, keď zničujúce sucho takmer strávilo celú krajinu, Boh odpovedal na Eliášovu modlitbu a zoslal dážď, aby oživil zem (1Krľ 18).

Keď sa modlíme za členov rodiny, za priateľov alebo iných ľudí či rôzne situácie, Boh počuje naše modlitby a môže zasiahnuť. Niekedy treba na odpoveď na modlitbu čakať dlho, ale môžeme si byť istí, že Boh nikdy nezabúda na potreby svojich detí (pozri Jak 5,16).

V našom prípade Daniel zohráva úlohu príhovorcu alebo sprostredkovateľa medzi Bohom a ľudom. Pri svojom štúdiu Písma prorok zistil, aký hriešny bol celý národ, keď prestúpil Boží zákon a odmietol počúvnuť Božie varovania. Daniel rozpoznal bezútešnú duchovnú situáciu ľudí a modlí sa za uzdravenie a odpustenie. Pri tejto modlitbe sa Daniel stotožňuje s celým národom. V určitom zmysle je tak príkladom konania Krista ako nášho príhovorcu (Ján 17). Je tu však veľmi dôležitý rozdiel: Kristus je bez hriechu (Heb 4,15), a preto vôbec nepotrebuje vyznávať osobné hriechy alebo prinášať obete za osobné odpustenie (Heb 7,26.27). Napriek tomu sa výnimočným spôsobom stotožňuje s hriešnikmi: „Toho, ktorý nepoznal hriech, urobil za nás hriechom, aby sme sa v ňom stali Božou spravodlivosťou“ (2Kor 5,21).

`„Ak by sme zhromaždili všetko, čo je v človeku dobré, sväté, vznešené a krásne a predstúpili s tým pred Božích anjelov, aby to napomohlo spaseniu človeka alebo slúžilo ako nejaká zásluha, takýto návrh by bol zamietnutý ako rúhanie.“ (FW 24) Čo tieto myšlienky hovoria o tom, že potrebujeme Príhovorcu, ktorý by konal v náš prospech?`