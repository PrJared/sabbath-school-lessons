---
title:  Kľúčové postavenie Božieho slova
date:   01/03/2020
---

> <p></p>
> 1V prvom roku Dária, syna Ahasverovho, zo semena Médov, ktorý bol učinený kráľom nad kráľovstvom Chaldejov, 2teda v prvom roku jeho kraľovania ja Daniel som vyrozumel z kníh počet rokov, o ktorých sa bolo stalo slovo Hospodinovo k prorokovi Jeremiášovi, že sa za ne vyplnia spustošenia Jeruzalema, za sedemdesiat rokov.  (Dan 9,1.2; Roh)

`Uvažuj o texte Daniel 9,1.2. Daniel hovorí, že pri štúdiu  „vyrozumel z kníh“ časový údaj, ktorý sa týkal proroctva o spustošení Jeruzalema. Prečo sa podľa teba obracal (okrem iného) ku knihe proroka Jeremiáša? Ako sa podľa teba Daniel mohol cítiť, keď pochopil zmienené skutočnosti?`

Keď čítame Danielovu modlitbu, je jasné, že vychádza z hlbokého štúdia predchádzajúcich zjavení, ktoré Boh dal Mojžišovi a prorokom. Na základe štúdia Jeremiášovho zvitku Daniel zistil, že obdobie zajatia má trvať sedemdesiat rokov (pozri Jer 25,11.12 a 29,10). Z toho vyrozumel, že žije v dôležitom dejinnom okamihu.

Je dôležité vziať do úvahy, že Daniel túto modlitbu vyriekol v roku 539 pred Kristom, teda v roku, keď Perzská ríša vystriedala Babylon. Uplynulo teda takmer sedemdesiat rokov, odkedy Nebúkadnecar dobyl Jeruzalem a zničil chrám. Podľa Jeremiášovho proroctva sa mal Boží ľud čoskoro vrátiť do svojej vlasti. Daniel dôveroval Božiemu slovu, a preto bol presvedčený, že sa udeje niečo dôležité a že tak, ako Boh zasľúbil vo svojom Slove, babylonské vyhnanstvo sa čoskoro skončí a Židia sa budú môcť vrátiť domov.

Daniel zo svojho štúdia svätých spisov, ktoré mal k dispozícii, pochopil vážnosť hriechov svojho ľudu. Prestúpením podmienok zmluvy Izraeliti zničili svoj vzťah s Bohom. Priamym a neodvratným následkom ich konania a postojov bolo vyhnanstvo (pozri 3Moj 26,14–45). A práve štúdium Božieho zjavenia prinieslo Danielovi pochopenie, v akom čase žije a ako naliehavo sa potrebuje obrátiť k Bohu a prosiť za svoj ľud.

Keď sa blížime k posledným dňom dejín sveta, viac než kedykoľvek predtým potrebujeme študovať Božie slovo a žiť podľa neho. Len Písmo nám môže priniesť vierohodné vysvetlenie sveta, v ktorom žijeme. Veď napokon, práve Biblia prináša príbeh veľkého sporu medzi dobrom a zlom a ukazuje, že ľudské dejiny sa ukončia odstránením zla a ustanovením večného Božieho kráľovstva. Čím viac budeme študovať Písmo, tým viac budeme rozumieť situácii, v akej sa svet nachádza. Pochopíme svoje miesto v celom príbehu a nájdeme dôvody na nádej uprostred sveta, ktorý žiadnu nádej neponúka.

`Ako ti Biblia pomáha pochopiť, v akom svete žijeme, napriek tomu, že udalosti vo svete nedávajú samy osebe zmysel?`