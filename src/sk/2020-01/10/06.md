---
title:  Prorocký kalendár
date:   05/03/2020
---

> <p></p>
> 25A vedz a rozumej, že odkedy vyjde slovo navrátiť Izraela a vystaviť Jeruzalem až po pomazaného vojvodu, bude sedem týždňov, a šesťdesiatdva týždňov, a zase bude vystavená ulica i priekopa, a to sa bude diať v úzkosti časov. 26A po šesťdesiatich a dvoch týždňoch bude vyťatý pomazaný, a niet mu. – A mesto i svätyňu skazí ľud vojvodu, ktorý príde a jeho koniec bude ako záplava a vojna až do konca, určené pustošenia. 27A uzavrie pevnú zmluvu s mnohými za jeden týždeň a v polovici toho týždňa urobí to, že prestane bitná obeť aj obetný dar obilný, a na krídle ohavností ponesie sa pustošiteľ, a to až sa úplná záhuba a to, čo je určené, vyleje na pustošiteľa.  (Dan 9,25–27; Roh)

Na konci videnia o dvetisíc tristo večeroch a ránach bol prorok užasnutý, pretože ho nemohol pochopiť (Dan 8,27). O desať rokov neskôr prichádza Gabriel, aby pomohol Danielovi „porozumieť“ videnie (Dan 9,23). Toto neskoršie zjavenie prináša chýbajúce informácie a zjavuje, že dielo Mesiáša sa má dokončiť ku koncu obdobia sedemdesiatich týždňov. Podľa princípu deň za rok a na základe plynutia predpovedaných udalostí musíme sedemdesiat týždňov chápať ako 490 rokov. Začiatočným bodom tohto obdobia je príkaz na obnovu a znovuvybudovanie Jeruzalema (Dan 9,25). Tento príkaz vydal kráľ Artaxerxes v roku 457 pred Kr. Na základe tohto dekrétu mohli Izraeliti pod vedením Ezdráša začať s obnovou Jeruzalema (Ezdráš 7). Podľa biblického textu je sedemdesiat týždňov vymeraných (doslova „odkrojených“ alebo „odseknutých“). To naznačuje, že časové obdobie 490 rokov bolo vymeraných z dlhšieho časového obdobia, čo v našom prípade znamená dvetisíc tristo rokov stanovených v Daniel 8. Z toho vyplýva, že dvetisíc tristo rokov a časový úsek 490 rokov sa začína v rovnakom čase – v roku 457 pred Kr.

Proroctvo o sedemdesiatich týždňoch je rozdelené na tri časti: sedem týždňov, šesťdesiatdva týždňov a potom posledný, sedemdesiaty týždeň.

Prvých sedem týždňov (štyridsaťdeväť rokov) veľmi pravdepodobne poukazuje na obdobie, počas ktorého mal byť Jeruzalem znova vybudovaný. Po týchto siedmich týždňoch má nasledovať obdobie šesťdesiatdva týždňov (434 rokov), ktoré vedú k „pomazaniu kniežaťa“ (Dan 9,25). Z toho vyplýva, že 483 rokov po dekréte Artaxerxa (to nás dostáva do roku 27 po Kr.) sa má udiať niečo dôležité. O akú udalosť išlo? Práve vtedy bol Ježiš Kristus pokrstený a pomazaný Svätým Duchom pre svoje mesiášske poslanie.

Počas sedemdesiateho týždňa sa udiali ďalšie mimoriadne dôležité udalosti: (1) „Pomazaný bude vyťatý“ (Dan 9,26; Roh), čo odkazuje na Kristovu smrť. (2) Mesiáš „uzavrie pevnú zmluvu s mnohými za jeden týždeň“ (Dan 9,27; Roh). Ide o osobitú misijnú činnosť Ježiša a apoštolov smerom k židovskému národu. Uskutočnila sa počas posledného „týždňa“ v období rokov 27 až 34. (3) „Ale v polovici toho týždňa urobí to, že prestane bitná obeť aj obetný dar obilný“ (Dan 9,27; Roh). Tri a pol roka po svojom krste (teda uprostred týždňa) Ježiš svojou smrťou priviedol obetný systém k naplneniu, a teda ku koncu. Tým, že samého seba priniesol ako konečnú a dokonalú obeť novej zmluvy, zrušil potrebu akýchkoľvek ďalších zvieracích obetí. Posledný týždeň proroctva o sedemdesiatich týždňoch sa končí v roku 34, keď Štefan zomrel mučeníckou smrťou a posolstvo evanjelia sa začalo šíriť aj medzi pohanov.

`Uvažuj znova o texte Daniel 9,24–27. Aj uprostred slov o veľkej nádeji a o zasľúbenom Mesiášovi čítame o násilí, vojnách a ničení. Ako ti tieto myšlienky môžu pomôcť prežívať nádej a istotu aj v časoch nešťastia a pohrôm?`