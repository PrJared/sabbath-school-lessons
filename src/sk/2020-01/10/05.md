---
title:  Dielo Mesiáša
date:   04/03/2020
---

> <p></p>
> 21Kým som sa ešte modlil, Gabriel, ten muž, ktorého som videl predtým vo videní, priblížil sa ku mne v čase večernej pokrmovej obety. 22Pristúpil a takto ku mne prehovoril: Daniel, práve som vyšiel, aby som ti dal plné poznanie. 23Keď si sa začal modliť, vyšlo slovo a ja som prišiel, aby som ti ho oznámil, lebo si vzácny Bohu. Pochop to slovo a rozumej videniu: 24Sedemdesiat týždňov je stanovených pre tvoj ľud a pre tvoje sväté mesto na ukončenie priestupku, na skoncovanie s hriechom, na odpustenie viny, na privedenie večnej spravodlivosti, na zapečatenie prorockého videnia a na pomazanie svätyne svätých.  (Dan 9,21–24)

Danielova príhovorná modlitba sa dotýkala dvoch základných tém: hriechov národa a zničenia Jeruzalema. Boh sa preto vo svojej odpovedi sústreďuje práve na tieto dve oblasti. Prostredníctvom diela Mesiáša budú ľudia vykúpení a zachránení – a svätyňa bude pomazaná. Na dve konkrétne prosby však zaznieva odpoveď, ktorá presahuje Danielov bezprostredný historický horizont: Mesiášovo dielo prinesie prospech celému ľudstvu.

`Prečítaj si text Dan 9,21–27. Čo všetko sa malo uskutočniť počas obdobia sedemdesiatich týždňov? Prečo to mohol vykonať iba Ježiš?`

1. „Ukončenie priestupku.“ Hebrejské slovo pre „priestupok“ (peša‘; Roh: „prestúpenie“) naznačuje vedomý, úmyselný zlý čin, ktorý vykonal nižšie postavený voči vyššie postavenému (napríklad Prísl 28,24). Toto slovo sa v Písme objavuje aj v súvislosti s otvorenou neposlušnosťou ľudí voči Bohu (Ezech 2,3). Vďaka Ježišovej krvi však bola naša vzbura voči Bohu vymazaná a dostávame ponuku prijať zásluhy, ktoré prúdia z Golgoty.
2. „Skoncovanie s hriechom.“ (Roh: „zapečatiť hriech“.) Sloveso, ktoré hovorí o „skoncovaní“, má význam „zapečatiť“ a v tomto kontexte hovorí o odpustení hriechu. Od pádu do hriechu ľudia neboli schopní žiť podľa Božích noriem. Ale Mesiáš sa o toto zlyhanie a o tento nedostatok postará.
3. „Odpustenie viny.“ (Roh: „pokryť neprávosť“.) Apoštol Pavol píše: „Veď Boh chcel, aby v ňom [v Kristovi] prebývala všetka plnosť a aby skrze neho a v ňom zmieril všetko, čo je na zemi i v nebesiach, keď nastolil pokoj preliatím jeho krvi na kríži“ (Kol 1,20.21). Len Kristus môže spôsobiť, aby sa tieto slová stali skutočnosťou.
4. „Privedenie večnej spravodlivosti.“ Kristus bol na kríži namiesto nás, a tým dal do poriadku náš vzťah s Bohom. Túto spravodlivosť, prichádzajúcu od Boha, môžeme prijať len vierou.
5. „Zapečatenie prorockého videnia.“ Keď Kristus priniesol samého seba ako obeť, starozmluvné proroctvá, ktoré poukazovali na jeho dielo zmierenia, boli zapečatené v tom zmysle, že sa naplnili.
6. „Pomazanie svätyne svätých.“ Svätyňa svätých, o ktorej sa tu hovorí, je miestom v nebesiach. Očistenie svätyne sa uskutočnilo vtedy, keď bol do nej Kristus uvedený ako Najvyšší kňaz (Heb 8,1).

`Uvažuj o jednotlivých aspektoch toho, čo Kristus vykonal pre teba osobne a pre nás ako ľudstvo. Čo z toho pokladáš za najdôležitejšie? Prečo?`