---
title:  Podnety na zamyslenie
date:   21/02/2020
---

Zbežný pohľad na dejiny ukazuje, že po rozpade Rímskej ríše, ktorý nastal po útoku barbarov zo severu, využil rímsky biskup príležitosť, porazil tri barbarské kmene a v roku 538 ustanovil samého seba za vládcu nad Rímom. Na základe toho si prisvojil niekoľko politických a inštitučných funkcií, ktoré v minulosti náležali rímskym cisárom. Z tohto vplyvu sa postupne rozvinulo pápežstvo, ktoré malo mnohé svetské aj náboženské právomoci. To trvalo až do roku 1798, keď Napoleon zbavil pápežský systém moci. Nebol to koniec Ríma, len sa dočasne zastavilo prenasledovanie. Pápež o sebe nielen tvrdil, že je Kristovým „námestníkom“, ale presadil aj mnoho doktrín a zvykov, ktoré boli v rozpore s Písmom. Peklo, očistec, spoveď, zmena prikázania o sobote na svätenie nedele, to sú len niektoré z mnohých pokusov o zmenu „posvätných období a predpisov“, ktoré priniesol pápežský systém.

„Človek sa vlastnou silou pred útokmi nepriateľa neubráni. Pred Bohom je v poškvrnenom rúchu a vyznáva svoje hriechy. Ježiš však účinne obhajuje všetkých, ktorí sa kajajú a veria v neho. Kristus ich chráni a žalobcu poráža presvedčivým dôkazom Golgoty. Dokonalá poslušnosť Božiemu zákonu mu dáva moc na nebi i na zemi; on sa prihovára u svojho Otca za hriešnika a prosí o milosť a odpustenie preňho. Žalobcovi svojho ľudu vraví: Nech ťa pokarhá Hospodin, satan... Či tento nie je hlavňou vyrvanou z ohňa? (Zach 3,2) Tých, ktorí sa vierou spoliehajú naňho, uisťuje: Pozri, sňal som z teba tvoju vinu a oblečiem ťa do slávnostného rúcha (Zach 3,4).“ (PK 586.587; PK /sk/ 310)

**Námety na spoločné uvažovanie**

`1.	Sústreďte sa znova na charakteristiky malého rohu, ktorý povstal na základoch – a zostal súčasťou – štvrtej šelmy, Ríma. Ako nás jasná identifikácia tejto mocnosti môže ochrániť pred rôznymi špekuláciami o jej podstate, vrátane myšlienky, že malý roh odkazuje na pohanského gréckeho kráľa, ktorý sa vytratil z dejín viac ako stopäťdesiat rokov pred prvým príchodom Krista? Ako nás to môže ochrániť aj pred predstavami, že malý roh je iba akási budúca mocnosť, ktorá sa ešte len má zjaviť?`