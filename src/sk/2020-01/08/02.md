---
title:  Štyri šelmy
date:   16/02/2020
---

> <p></p>
> 1V prvom roku babylonského kráľa Bélšaccara mal Daniel sen. Práve keď ležal na svojom lôžku, mal vo svojej mysli videnia. Podstatné veci svojho sna zapísal. 2Daniel povedal: Vo svojom nočnom videní som videl, ako štyri nebeské vetry rozbúrili veľké more. 3Z mora vystúpili štyri veľké šelmy, líšiace sa jedna od druhej. 4Prvá bola ako lev, no mala krídla orla. Hľadel som na ňu, a tu jej ošklbali krídla. Zdvihli ju zo zeme, postavili na obe nohy ako človeka a dostala ľudské srdce. 5Vtedy sa objavila iná, druhá šelma, podobná medveďovi. Postavili ju do popredia. V tlame medzi zubami mala tri rebrá; povedali jej takto: Vstaň a zožer mnoho mäsa! 6Potom som hľadel ďalej a hľa, objavila sa ďalšia šelma, podobná leopardovi. Na chrbte mala štyri krídla ako vtáky a mala štyri hlavy. Dostala moc. ... 17Štyri veľké šelmy znamenajú, že na zemi povstanú štyria králi.  (Dan 7,1–6.17)

`Prečítaj si 7. kapitolu knihy Daniel. Ako by si zhrnul podstatu toho, čo Daniel videl? O čom je celé videnie?`

Každá šelma, ktorú Daniel videl, zodpovedá určitej časti sochy, ktorú videl Nebúkadnecar. Teraz je však každé kráľovstvo predstavené oveľa detailnejšie. Šelmy predstavujú pohanské kráľovstvá, ako sa Daniel dozvedel vo verši 17. Je pozoruhodné, že všetky sú vyjadrené nečistými zvieratami. Okrem štvrtej Daniel pripodobňuje šelmy známym zvieratám. Nejde teda o náhodné zvieratá, ale každé z nich má určité charakteristiky, ktoré ukazujú na jednotlivé aspekty predstavených kráľovstiev.

Lev: Lev je zviera, ktoré veľmi výstižne charakterizuje Babylon. Okrídlený lev zdobil múry kráľovského paláca a ďalších skvostov babylonskej architektúry. Lev predstavený vo videní napokon prišiel o svoje krídla, bol zdvihnutý zo zeme, postavený na nohy ako človek a dostal srdce človeka. Tento proces symbolizuje babylonskú ríšu počas vlády jednotlivých kráľov.

Medveď: Medveď predstavuje spojenú ríšu Médov a Peržanov. Skutočnosť, že zviera podobné medveďovi „bolo postavené po jednej strane“ (Dan 7,5; Roh; „na jednom boku“ /RKC/), naznačuje nadradenosť Peržanov nad Médmi. Tri rebrá v zuboch symbolizujú tri najdôležitejšie ríše, ktoré si Médo-Perzia podmanila: Lýdiu, Babylon a Egypt.

Leopard: Rýchly leopard predstavuje grécku ríšu založenú Alexandrom Veľkým. Štyri krídla robia túto šelmu ešte rýchlejšiu, čo výstižne odkazuje na Alexandra, ktorý si za niekoľko rokov podriadil celý známy svet.

Strach a hrôzu vzbudzujúca šelma: Kým predchádzajúce zvieratá sa len podobali na spomínané zvieratá, táto predstavuje samú seba. Prvá šelma bola „ako“ lev, ďalšie boli „podobné“ medveďovi a leopardovi, ale štvrtá nie je pripodobnená žiadnemu zvieraťu. Táto šelma s mnohými rohmi sa javí ako oveľa krutejšia a nenásytnejšia než predchádzajúce. Takto výstižne predstavuje pohanský Rím, ktorý si podmanil svet, vládol mu a ničil ho.

`Spomínané tisícročia ľudských dejín sa odohrali presne podľa predpovede. Uprostred chaosu, neistoty a nepokoja môžeme mať istotu, že Boh vládne. Čo sa z toho môžeš naučiť nielen o dôveryhodnosti Písma, ale aj o istote, ktorú máme v Bohu?`