---
title:  Malý roh
date:   17/02/2020
---

> <p></p>
> 7Potom som v nočných videniach zbadal štvrtú šelmu. Vzbudzovala strach a hrôzu, bola nesmierne mocná. Mala veľké železné zuby, ktorými hltala a drúzgala, zvyšok podupala nohami. Líšila sa od všetkých ostatných šeliem, ktoré boli pred ňou. Mala desať rohov. 8Pozoroval som tieto rohy, keď tu zrazu vyrástol medzi nimi ďalší, malý roh. Tri z predchádzajúcich rohov pred ním boli vylomené. Tento roh mal oči, ako majú ľudia, a jeho ústa sa vyjadrovali velikášsky.  (Dan 7,7.8)

Včera sme videli, že mocná a hrôzu vzbudzujúca šelma s desiatimi rohmi, ktorá svojou krutosťou ovládla svet, predstavuje pohanský Rím. Teraz sa zameriame na malý roh a mocnosť, ktorú predstavuje. Ako je ukázané vo videní, štvrtá šelma má desať rohov, z ktorých boli vylomené tri rohy, aby urobili miesto pre malý roh. Tento roh má ľudské oči a ústa, ktoré „sa vyjadrovali velikášsky“ (Dan 7,8; „hovorili veľké veci“ /Roh/). Je zrejmé, že malý roh povstal z toho, čo predstavovala hrozná šelma. Malý roh určitým spôsobom nadväzoval na to, čo bolo typické pre pohanský Rím, a ďalej to rozvíjal. Išlo akoby o neskoršie štádium tej istej mocnosti.

Daniel pozoruje, ako malý roh vedie boj proti svätým. Anjel mu vysvetľuje, že tento roh je kráľom konajúcim tri činnosti namierené proti zákonu: 

(1) hovorí veľké veci proti Najvyššiemu,
(2) sužuje a prenasleduje svätých Najvyššieho a 
(3) pokúša sa zmeniť posvätné obdobia a predpisy. 

Výsledkom jeho pôsobenia bude, že „do jeho ruky budú vydaní“ svätí Najvyššieho (Dan 7,25). Anjel okrem toho prináša aj časový údaj o pôsobení malého rohu: čas a časy a polovica času. V uvedenom kontexte prorockého vyjadrenia slovo čas znamená „rok“ a vyjadrenie časy označuje to isté obdobie v takzvanom „duále“, čo predstavuje „dva roky“. Celkovo ide teda o časové obdobie tri a pol prorockého roka, ktoré podľa princípu „deň za rok“ vyjadruje obdobie 1260 rokov. Počas tohto času bude malý roh rásť, útočiť na Boha, prenasledovať svätých a pokúšať sa zmeniť Boží zákon.

`Prečítaj si v tejto súvislosti text 2Tes 2,1–12. Pokús sa nájsť podobnosti medzi „človekom neprávosti“ a malým rohom. Ako tomuto textu rozumieš? O akej mocnosti sa tu hovorí?`