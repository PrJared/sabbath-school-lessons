---
title:  Zasadnutie súdu
date:   18/02/2020
---

> <p></p>
> 24Desať rohov znamená, že z tohto kráľovstva povstane desať kráľov. Ešte ďalší povstane po nich, bude odlišný od tých predchádzajúcich a zosadí troch kráľov. 25Bude hovoriť slová proti Najvyššiemu, bude sužovať svätých Najvyššieho, bude sa pokúšať zmeniť posvätné obdobia a predpisy. Do jeho ruky budú vydaní na čas a časy a polovicu času. 26Zasadne však súd a vezme mu moc ničiť a hubiť až do konca. 27Kráľovstvo, moc a vznešenosť kráľovstiev pod šírym nebom bude zverené ľudu svätých Najvyššieho. Ich kráľovstvo bude večné, všetky mocnosti im budú slúžiť a budú ich poslúchať.  (Dan 7,24–27)

> <p></p>
> Po videní o štyroch šelmách a aktivitách malého rohu prorok sleduje scénu nebeského súdu (Dan 7,9.10.13.14). Keď zasadol súd, boli rozostavené tróny a na svoj trón zasadol „Odveký“ („Starec dní“; Dan 7,9; „Starodávny dňov“ /Roh/; „Vekom starý“ /ECAV/). Ako ukazuje nebeská scéna, tisíce tisícov a desaťtisíce desaťtisícov nebeských bytostí mu posluhovali. Potom „zasadol súd a knihy sa otvorili“ (Dan 7,10).

Je dôležité si všimnúť, že tento súd sa objavuje po období 1260 rokov činnosti malého rohu (z historického hľadiska ide o obdobie rokov 538 až 1798; viac v časti na piatok), ale pred ustanovením Božieho konečného kráľovstva. Trikrát sa v tomto videní vyskytuje nasledujúca postupnosť:

– fáza malého rohu (538–1798),
– nebeský súd,
– večné Božie kráľovstvo.

`Prečítaj si verše Dan 7,13.14.21.22.26 a 27. Aký prospech má z uvedeného súdu Boží ľud?`

Stará zmluva predstavuje niekoľko etáp súdu, ktorý súvisí so svätostánkom a s chrámom. Ale súd, o ktorom sa hovorí v Daniel 7, je odlišný. Ide o vesmírny súd ovplyvňujúci nielen malý roh, ale aj svätých Najvyššieho, ktorí napokon dostanú kráľovstvo.

Daniel 7 neposkytuje podrobnosti súdu ani neprináša detaily o jeho začiatku a konci. Naznačuje však, že súd sa začína ako následok útoku malého rohu na Boha a jeho ľud. Ide teda o zdôraznenie začiatku súdu, ktorý má vesmírne rozmery. Z nasledujúcich kapitol (Daniel 8 a 9, budeme o nich hovoriť v nasledujúcich týždňoch) sa dozvieme o čase začiatku súdu a o skutočnosti, že tento súd súvisí s očistením nebeskej svätyne počas nebeského dňa zmierenia. Celý kontext jasne hovorí o tom, že v nebi sa odohrá predadventný súd v prospech Božieho ľudu (Dan 7,22).

`Prečo je správne pochopenie Ježišovho diela na kríži dôležité, aby sme mohli prežívať istotu v deň súdu (Rim 8,1)? Ako spolu súvisia evanjelium a súd? Naháňa ti predstava Božieho súdu strach, alebo prežívaš pokoj? Prečo?`