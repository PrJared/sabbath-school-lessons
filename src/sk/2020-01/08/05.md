---
title:  Príchod Syna človeka
date:   19/02/2020
---

> <p></p>
> 13V nočnom videní som videl: S nebeskými oblakmi prichádzal ktosi ako Syn človeka. Priblížil sa až k Starcovi dní, priviedli ho pred neho. 14Bola mu odovzdaná moc a sláva i kráľovstvo, aby mu slúžili ľudia každého národa i jazyka. Jeho moc je večná, nikdy nepominie, a jeho kráľovstvo nebude nikdy zničené.  (Dan 7,13.14)

`Uvažuj o veršoch Dan 7,13.14. Ako je tu charakterizovaný „Syn človeka“? Ako tomuto výrazu mohol rozumieť vo svojej dobe Daniel? Prečo sa Ježiš v Novej zmluve (napríklad Mar 13, 26; Mat 8,20; 9,6; Luk 9,26 a 12,8) označoval práve týmto titulom?`

Po uvedení súdu na scénu prichádza najdôležitejšia postava: Syn človeka. Kto to je? Po prvé, Syn človeka sa zjavuje ako výnimočná nebeská bytosť. Ako však naznačuje jej titul, táto bytosť má aj určité ľudské črty. Ide teda o božsko-ľudskú bytosť, ktorá prichádza ako dôležitá a aktívna súčasť súdu. Po druhé, Syn človeka prichádza „s nebeskými oblakmi“, čo je v Novej zmluve typický obraz druhého príchodu Ježiša Krista. V texte Daniel 7,13 však Syn človeka nie je zobrazený ako ten, kto prichádza z nebies na zem, ale premiestňuje sa horizontálne z jedného miesta nebies na iné, aby sa zjavil pred „Odvekým“. Po tretie, zobrazenie „Syna človeka“ prichádzajúceho s nebeskými oblakmi je viditeľným predstavením Pána. Tento obraz je tiež pripomenutím najvyššieho kňaza, ktorý, obklopený dymom z kadidla, vchádza na deň zmierenia do svätyne svätých, aby vykonal očistenie svätyne.

Syn človeka je aj kráľovskou postavou. Je mu odovzdaná „moc a sláva i kráľovstvo, aby mu slúžili ľudia každého národa i jazyka“ (Dan 7,14). Sloveso „slúžiť“ môžeme preložiť aj ako „uctievať“. Toto sloveso sa v kapitolách 1 až 7 nachádza deväťkrát (Dan 3,12.14.17.18.28; 6,17.21 a 7,14.27) a vyjadruje myšlienku vyjadrenia úcty božstvu. A teda ako následok pokusu zmeniť Boží zákon tu náboženský systém predstavený malým rohom ničí a deformuje uctievanie, ktoré náleží Bohu. Súd, o ktorom sa hovorí, ukazuje konečné obnovenie pravej bohoslužby. Bohoslužobný systém ustanovený pápežstvom (okrem iného) stavia padlú ľudskú bytosť za sprostredkovateľa medzi Bohom a ľudstvom. Daniel ukazuje, že jediným prostredníkom, ktorý môže pred Bohom zastupovať ľudstvo, je Syn človeka. Veď ako zdôrazňuje Písmo, „jeden je Boh a jeden prostredník medzi Bohom a ľuďmi – človek Kristus Ježiš“ (1Tim 2,5).

`Uvažuj o všetkom, čo sa z Písma dozvedáme o živote a charaktere Ježiša Krista. Prečo môže byť pre nás povzbudením, že práve on je ústrednou postavou súdu, o ktorom sa hovorí v siedmej kapitole proroka Daniela?`