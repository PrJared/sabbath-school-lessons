---
title:  Svätí Najvyššieho
date:   20/02/2020
---

> <p></p>
> 18Kráľovstvo však dostanú svätí Najvyššieho a kráľovstvo si udržia navždy, na veky vekov. ... 21Hľadel som ďalej a tento roh rozpútal vojnu so svätými a víťazil nad nimi, 22až napokon prišiel Starec dní a súd bol odovzdaný svätým Najvyššieho, pretože nadišiel čas, aby kráľovstvo prevzali svätí. ... 25Bude hovoriť slová proti Najvyššiemu, bude sužovať svätých Najvyššieho, bude sa pokúšať zmeniť posvätné obdobia a predpisy. Do jeho ruky budú vydaní na čas a časy a polovicu času. ... 27Kráľovstvo, moc a vznešenosť kráľovstiev pod šírym nebom bude zverené ľudu svätých Najvyššieho. Ich kráľovstvo bude večné, všetky mocnosti im budú slúžiť a budú ich poslúchať.  (Dan 7,18.21.22.25 a 27)

`Uvažuj o vyššie uvedených veršoch z Daniela 7. Čo podľa týchto textov – dobré aj zlé – čaká Boží ľud?`

„Svätí Najvyššieho“ je označenie Božieho ľudu. Zo záznamov proroka sa dozvedáme, že Boží ľud sa dostáva pod útok mocnosti predstavovanej malým rohom. Keďže „svätí Najvyššieho“ zostávajú verní Božiemu slovu, sú počas vlády pápežského systému prenasledovaní. Kresťania boli prenasledovaní aj počas vlády pohanskej Rímskej ríše (ktorú predstavovala samotná štvrtá šelma). Vo verši Daniel 7,25 je však opísané, ako sú svätí prenasledovaní malým rohom, ktorý povstal až po skončení pohanskej fázy Ríma.

Boží ľud však nebude podrobený prenasledovaniu pozemskými mocnosťami navždy. Kráľovstvá sveta budú nakoniec nahradené Božím kráľovstvom. Je zaujímavé, že v samotnom videní bolo kráľovstvo odovzdané Synovi človeka (Dan 7,14). Keď však prichádza anjel, podľa jeho slov sú to práve „svätí“, kto dostáva kráľovstvo (Dan 7,18). Nejde tu však o rozpor. Syn človeka je totiž úzko spojený s ľudstvom a jeho víťazstvo je víťazstvom tých, ktorých predstavuje a zastupuje.

Keď sa veľkňaz pýta Ježiša, či je Mesiášom, Božím Synom, Ježiš poukazuje na texty Žalm 110,1 a Daniel 7,13.14 a hovorí: „Ja som. Uvidíte Syna človeka sedieť po pravici Moci a prichádzať s nebeskými oblakmi“ (Mar 14,62). Ježiš je tým, kto nás zastupuje pred nebeským senátom. Porazil sily temnoty a delí sa o svoje víťazstvo s tými, ktorí prichádzajú k nemu. Nemusíme mať preto žiadny dôvod na obavy. Ako hovorí apoštol Pavol: „Toto všetko však víťazne prekonávame skrze toho, ktorý si nás zamiloval. Som totiž presvedčený, že ani smrť, ani život, ani anjeli, ani kniežatstvá, ani prítomné, ani budúce veci, ani mocnosti, ani to, čo je vysoko, ani to, čo je hlboko, ani nijaké iné stvorenie nebude nás môcť odlúčiť od Božej lásky, ktorá je v Ježišovi Kristovi, našom Pánovi“ (Rim 8,37–39).

`Danielovo proroctvo s veľkou presnosťou opisuje dejiny tisíce rokov vopred. To nás môže napĺňať dôverou a istotou do budúcnosti. Ako sa z tvojho pohľadu dopĺňajú prorocké predpovede s tým, čo pre nás vykonal Kristus?`