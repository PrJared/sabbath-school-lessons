---
title:  Pýcha predchádza pád
date:   26/01/2020
---

> <p></p>
> 1Ja, Nebúkadnecar, som bezstarostne žil vo svojom dome, dobre sa mi darilo v mojom paláci. 2Mal som sen a ten ma vydesil; obrazy videnia prechádzajúce mojou hlavou, keď som ležal na lôžku, ma rozrušili. ... 17Ten strom, ktorý si videl, ktorý rástol a zmocnel, ktorého výška siahala po nebesá a bol viditeľný na celej zemi, 18ktorého lístie bolo nádherné a mal hojnosť plodov, na ktorom bol pokrm pre všetkých, pod ktorým prebývala poľná zver a v ktorého konároch sídlili nebeské vtáky, 19to si ty, kráľ. Ty si rástol a mohutnel, tvoja veľkosť vzrástla a dosiahla nebesá a tvoja moc končiny zeme.  (Dan 4,1.2.17–19)

`Prečítaj si text Daniel 4,1–30. Čo sa stalo kráľovi? Čo bolo príčinou týchto udalostí?`

Boh dal Nebúkadnecarovi ďalší sen. Tentoraz kráľ na sen nezabudol. Keďže však babylonskí experti znova zlyhali, Nebúkadnecar si na vysvetlenie vý-

znamu sna predvolal Daniela. Kráľ vo sne videl veľký strom, ktorý dosahoval do neba a nebeskú bytosť, ktorá dala príkaz na zničenie koruny a konárov stromu a na jeho vyrúbanie. Zostať mal len peň s koreňmi a mala ich zvlažovať nebeská rosa. Nebúkadnecara však musela znepokojovať tá časť sna, v ktorej nebeská bytosť hovorila: „Nech sa jeho ľudské srdce premení, nech dostane srdce zvieracie a nech nad ním ubehne sedem období“ (Dan 4,13). Daniel rozpoznal vážnosť posolstva a veľmi zdvorilo vyjadril prianie, aby tento sen odkazoval na kráľových nepriateľov. Verný posolstvu vyjadrenom v sne však Daniel vysvetlil, že sen sa vzťahuje na samotného kráľa.

Stromy sú v Biblii veľmi často symbolom kráľov, národov a kráľovstiev (Ezechiel 17 a 31; Ozeáš 14; Zach 11,1.2 a Luk 23,31). Obrovský strom preto celkom vystihuje namysleného kráľa. Boh síce dáva Nebúkadnecarovi vládu a moc, ale kráľ si opakovane nie je schopný uvedomiť, že všetko, čo má, pochádza od Boha.

`Zameraj sa na text Daniel 4,30. Čo z kráľových slov ukazuje, že asi nerozumie varovaniu, ktorú mu Hospodin adresoval?`

Na pýche je veľmi nebezpečné, že jej vinou zabúdame, ako sme vo všetkom závislí od Boha. A keď na to zabudneme, ocitáme sa na veľmi nebezpečnej duchovnej pôde.

`Čo sa ti doteraz podarilo dosiahnuť v živote? Môžeš byť na to hrdý bez toho, aby si sa stal pyšným? Ako funguje vzťah medzi hrdosťou a pýchou (namyslenosťou, nadutosťou)?`