---
title:  Pozdvihnutie očí k nebesiam
date:   29/01/2020
---

> <p></p>
> 31Po uplynutí stanoveného času som ja, Nebúkadnecar, pozdvihol oči k nebu a môj rozum sa mi vrátil. Dobrorečil som Najvyššiemu, chválil som a oslavoval večne živého, lebo jeho vláda je večnou vládou a jeho kráľovstvo trvá z pokolenia na pokolenie. ... 32Všetci, čo obývajú zem, sú pred ním považovaní za nič, on podľa svojej ľubovôle nakladá s vojskom nebies a obyvateľmi zeme. Nie je nik, kto by mu mohol v niečom zabrániť alebo mu povedať: Čo robíš? 33Vtedy sa mi vrátil rozum a ku vznešenosti môjho kráľovstva sa mi vrátil skvejúci sa majestát. Moji radcovia a veľmoži ma vyhľadali, opäť ma dosadili do svojho kráľovstva a k mojej predchádzajúcej veľkosti sa mi pridalo ešte viac.  (Dan 4,31–33)

`Uvažuj o texte Dan 4,31–33. Ako a prečo sa zmenila kráľova situácia?`

Boh dovolil, aby Nebúkadnecara postihla nezvyčajná choroba, ale napokon ho uzdravil a vrátil mu jeho predchádzajúce duševné zdravie. Je zaujímavé, že všetko sa zmenilo vtedy, keď na konci prorokom predpovedaných siedmich rokov chorý kráľ „pozdvihol oči k nebu“ (Dan 4,31).

„Sedem rokov žasli jeho poddaní nad svojím kráľom; sedem rokov bol Nebúkadnecar pred celým svetom ponížený. Potom sa mu vrátila pamäť a Nebúkadnecar s pokorou hľadel k nebeskému Bohu a v treste spoznal Božiu ruku. Verejne sa kajal, uznal svoju vinu i veľkú Božiu milosť, ktorá ho uzdravila.“ (PK 520; PK /sk/ 275)

Bezpochyby platí, že keď upriamime svoj pohľad na Boha, začnú sa diať veľké zmeny. Hneď ako sa kráľovi vrátilo jeho vedomie, dal jasne najavo, že sa poučil.

Tento príbeh však nie je ani tak o Nebúkadnecarovi ako o Božom milosrdenstve. Kráľ prepásol predchádzajúce tri šance na prijatie Boha Izraela za Pána svojho života. Takéto príležitosti mal, keď rozpoznal mimoriadnu múdrosť štyroch mladých judských zajatcov (Daniel 1), keď mu Daniel vyložil jeho zabudnutý sen (Daniel 2) a keď boli traja Hebreji zachránení z ohnivej pece (Daniel 3). Veď napokon, ak by ho nemala pokoriť takáto zázračná záchrana, čo iné by prinieslo zmenu do jeho života? Napriek panovníkovej tvrdohlavosti mu Boh dal štvrtú príležitosť, prostredníctvom ktorej napokon získal kráľovo srdce a vrátil ho do kráľovského úradu (Daniel 4). Ako ukazuje Nebúkadnecarov prípad, Boh nám postupne dáva do života rôzne príležitosti, aby nás zachránil a vybudoval si s nami ten správny vzťah. Ako o mnoho storočí neskôr napísal apoštol Pavol, Boh „chce, aby všetci ľudia boli spasení a spoznali pravdu“ (1Tim 2,4). Aj v tomto príbehu vidíme mocný príklad tejto pravdy.

`Akými spôsobmi viedol k pokore Boh teba? Čo si sa z týchto skúseností naučil? Aké zmeny potrebuješ v živote urobiť, aby si sa nemusel tie isté lekcie učiť znova a znova?`