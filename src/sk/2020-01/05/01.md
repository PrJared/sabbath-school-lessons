---
title:  Od pýchy k pokore
date:   25/01/2020
---

### Texty na tento týždeň
Daniel 4

> <p>Základný text</p>
> Vydal som rozkaz, aby predo mňa priviedli všetkých mudrcov Babylonu, ktorí mi mali podať výklad sna.  (Dan 4,3)

Pýcha sa niekedy označuje ako prvý hriech. Z toho, čo vieme, môžeme predpokladať, že prvýkrát sa prejavila u Lucifera, ktorý bol anjelom v nebesiach. Boh hovorí prostredníctvom Ezechiela: „Srdce ti spyšnelo pre tvoju krásu, prišiel si o múdrosť kvôli lesku. Zhodil som ťa na zem, postavil som ťa pred kráľov, aby mali potešenie z pohľadu na teba“ (Ezech 28,17).

Pýcha teda priviedla k pádu Lucifera, ktorý sa teraz snaží nakaziť pýchou ľudí. Usiluje sa postaviť ich proti Bohu a zviesť ich na cestu skazy. Všetci sme padlé ľudské bytosti a naša holá existencia závisí od Boha. Všetko naše nadanie a všetko pozitívne, čo vďaka nemu dosiahneme, má svoj pôvod len a len v Bohu. Ako to, že sme teda takí trúfalí, pyšní a namyslení, keď celá naša existencia a všetko naše konanie by v skutočnosti mali byť naplnené pokorou a skromnosťou?

Nebúkadnecarovi trvalo veľmi dlho, kým pochopil skutočný význam pokory. Nadprirodzený výklad sna a ani zjavenie sa štvrtého muža v ohnivej peci nezmenili jeho životné nasmerovanie. Až keď mu Boh odňal kráľovstvo a postavil ho takmer na úroveň zverov, kráľ zázračne rozpoznal svoje skutočné postavenie a svoju ozajstnú (ne)dôležitosť.