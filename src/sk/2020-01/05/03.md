---
title:  Prorokova výstraha
date:   27/01/2020
---

> <p></p>
> Preto, kráľ, prijmi moju radu: Zanechaj svoje hriechy, konaj dobročinnosť a svoje previnenia nahraď milosrdenstvom voči chudobným, azda sa predĺži trvanie tvojho blaha.  (Dan 4,24)

`Uvažuj o texte Dan 4,24. Aké varovania dáva Daniel kráľovi? Aké výzvy mu adresuje? Prečo? (Pozri aj Prísl 14,31.)`

Daniel nielen vysvetľuje kráľov sen, ale ukazuje Nebúkadnecarovi aj spôsob, akým sa z danej situácie dostať – zanechať hriechy a vo veľkom prejaviť dobročinnosť a milosrdenstvo.

Nebúkadnecar vložil do budovania Babylona veľké úsilie. Visuté záhrady, dômyselný systém závlahových kanálov a stovky chrámov a ďalších budov urobili z mesta jeden zo zázrakov starovekého sveta. Vybudovanie takejto veľkolepej nádhery však v sebe zahŕňalo aj temnú stránku – vykorisťovanie otrokov a zanedbávanie chudobných. Okrem toho, bohatstvo ríše slúžilo len na potešenie a uspokojenie kráľa a jeho dvora. Pýcha bránila Nebúkadnecarovi nielen v uznaní pravého Boha, ale jedným z jej následkov bola aj nevšímavosť k trápeniu ľudí v núdzi. A keďže Boh vždy prejavuje veľkú starostlivosť o chudobných a slabých, Daniel upozornil Nebúkadnecara aj na hriechy, ktorých sa dopúšťal zanedbávaním a prehliadaním núdznych.

Pre Nebúkadnecara bolo toto posolstvo niečím úplne novým. Starozmluvní proroci často varovali Boží ľud pred utláčaním chudobných. Prehliadanie núdznych bol jeden z hlavných hriechov, ktoré priviedli kráľa k pádu. Veď napokon, súcit s núdznymi je jedným z hlavných prejavov kresťanskej dobročinnosti. A naopak, vykorisťovanie a zanedbávanie chudobných je vlastne útokom na samotného Boha. Starostlivosťou o núdznych dávame najavo, že Boh je vlastníkom všetkého. My teda nie sme vlastníkmi, ale správcami a hospodármi Božieho vlastníctva.

Keď druhým ľuďom slúžime tým, čo nám Boh zveril, vzdávame Hospodinovi úctu a uznávame jeho panstvo a vládu. Skutočnosť, že všetko patrí Bohu, má ovplyvňovať hodnotu a úlohu materiálneho vlastníctva. A práve v tomto Nebúkadnecar zlyhal. A podobný osud hrozí aj nám, ak neuznáme Božiu zvrchovanosť nad našimi úspechmi a nevyjadríme túto realitu tým, že budeme pomáhať ľuďom v núdzi.

`Akým spôsobom prejavuje vaše spoločenstvo milosrdenstvo a dobročinnosť? Ako si do tohto konania zapojený ty?`