---
title:  Pokora a vďačnosť
date:   30/01/2020
---

> <p></p>
> 33Vtedy sa mi vrátil rozum a ku vznešenosti môjho kráľovstva sa mi vrátil skvejúci sa majestát. Moji radcovia a veľmoži ma vyhľadali, opäť ma dosadili do svojho kráľovstva a k mojej predchádzajúcej veľkosti sa mi pridalo ešte viac. 34Teraz ja, Nebúkadnecar, chválim, vyvyšujem a oslavujem Kráľa nebies, ktorého všetky činy sú správne, ktorého cesty sú spravodlivé a ktorý môže pokoriť tých, čo kráčajú v pýche.  (Dan 4,33.34)

`Kajúci sa kráľ vyhlásil: „Všetci, čo obývajú zem, sú pred ním považovaní za nič...“ (Dan 4,32). Na akú dôležitú vec svojimi slovami upozornil v danom kontexte?`

Ako vieme, že Nebúkadnecar vo všetkej úprimnosti prijal pravého Boha za svojho? Dôležitým dôkazom je skutočnosť, že samotný Nebúkadnecar je autorom časti, ktorú do štvrtej kapitoly vsunul Daniel. Väčšina štvrtej kapitoly knihy Daniel sa javí ako prepis listu, ktorý dal kráľ rozoslať po svojom kráľovstve. V tomto liste Nebúkadnecar hovorí o svojej pýche a nepríčetnosti. Pokorne uznáva Boží zásah do jeho života. Starovekí panovníci by len veľmi nepravdepodobne rozširovali o sebe niečo znevažujúce. Prakticky všetky staroveké kráľovské dokumenty, ktoré poznáme, oslavujú a vyvyšujú kráľa. A preto tento dokument, v ktorom kráľ priznáva svoju pýchu a svoje šialenstvo, poukazuje na úprimné obrátenie. Okrem toho, napísaním listu, v ktorom Nebúkadnecar opisuje svoju skúsenosť a pokorne vyznáva Božiu zvrchovanosť, koná ako misionár. Nemohol si nechať pre seba, čo prežil a čo sa naučil od pravého Boha. V kráľovej modlitbe a jeho oslave Boha (Dan 4,31–34) sa zjavuje realita skúsenosti, ktorú Nebúkadnecar prežil.

Kráľ má teraz iný rebríček hodnôt a rozpoznáva obmedzenosť ľudskej moci. V hlbokej a úprimnej modlitbe vďakyvzdania kráľ vyvyšuje moc Danielovho Boha a uznáva, že „Všetci, čo obývajú zem, sú pred ním považovaní za nič...“ (Dan 4,32). Ľudia sami v sebe a sami zo seba nemajú nič, čím by sa mohli vystatovať. Táto posledná zmienka o Nebúkadnecarovi v knihe Daniel ukazuje kráľa, ktorý je pokorný a vďačný, spieva chvály o Bohu a varuje pred pýchou.

Samozrejme, Boh mení životy ľudí aj dnes. Nech sú ľudia akokoľvek pyšní a hriešni, u Boha je milosť a moc na to, aby sa zo vzbúreného hriešnika mohlo stať dieťa Boha nebies.

`Prečítaj si text Fil 2,1–11. Ktoré myšlienky obsiahnuté v týchto veršoch by nám mali s konečnou platnosťou pomôcť vzdať sa vlastnej pýchy?`