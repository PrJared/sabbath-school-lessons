---
title:  Podnety na zamyslenie
date:   31/01/2020
---

„Kedysi pyšný vládca sa stal pokorným Božím dieťaťom; z tyranského, samoľúbeho panovníka sa stal múdry, láskavý kráľ. Ten, ktorý odporoval a rúhal sa nebeskému Bohu, teraz uznáva zvrchovanosť Najvyššieho a úprimne sa snaží šíriť Božiu bázeň a rozhojňovať blaho svojich poddaných. Kráľ kráľov a Pán pánov viedol Nebúkadnecara k poznaniu, ktoré by mali uznať všetci vladári, že totiž pravá veľkosť spočíva v pravej láskavosti. Hospodina uznal ako živého Boha slovami: Teraz ja, Nebúkadnecar, chválim, vyvyšujem a zvelebujem Kráľa nebies, lebo všetky jeho skutky sú pravdou a jeho cesty sú právom, lebo môže ponížiť tých, ktorí chodia v pýche (Dan 4,34).

Boží zámer, aby najväčšie kráľovstvo sveta oslavovalo Božie meno, sa splnil. Nebúkadnecarovo verejné uznanie Božieho milosrdenstva, dobroty a moci, bolo posledným v Písme svätom zaznamenaným skutkom jeho života.“ (PK 521; PK /sk/ 275.276)

**Námety na spoločné uvažovanie**

`1.	„Pýcha vedie ku všetkým ostatným nerestiam: je to absolútne proti Bohu namierený stav mysle. Zdá sa vám to prehnané? Ak áno, uvažujte o tom znova. ... Čím viac je niekto pyšný, tým viac sa mu hnusí pýcha u ostatných. Ak chcete zistiť, ako veľmi ste pyšní, najľahšie je položiť si otázku: Ako veľmi mi vadí, keď ma iní znevažujú alebo ma úplne ignorujú alebo so mnou zaobchádzajú povýšenecky alebo sa predo mnou vystatujú? Chcem tým povedať, že pýcha človeka súperí s pýchou iného človeka. Je to preto, že ja chcem byť tým najdôležitejším zo všetkých, a preto ma zlostí, že tým najdôležitejším je niekto iný. Keď spolu dvaja zápasia, nikdy sa nezhodnú.“ (LEWIS C. S.: Mere Christianity. New York: Touchstone, 1996, str. 110.) Ktoré z týchto myšlienok ti môžu pomôcť vidieť pýchu v tvojom vlastnom živote?`

`2.	V tejto aj predchádzajúcich kapitolách sa objavuje myšlienka Božej zvrchovanosti. Prečo je dôležité pochopiť túto tému? Ako nám sobota pomáha pochopiť dôležitosť Božej zvrchovanosti?`