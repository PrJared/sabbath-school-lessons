---
title:  Vládcom sú nebesia
date:   28/01/2020
---

> <p></p>
> 31Po uplynutí stanoveného času som ja, Nebúkadnecar, pozdvihol oči k nebu a môj rozum sa mi vrátil. Dobrorečil som Najvyššiemu, chválil som a oslavoval večne živého, lebo jeho vláda je večnou vládou a jeho kráľovstvo trvá z pokolenia na pokolenie. 32Všetci, čo obývajú zem, sú pred ním považovaní za nič, on podľa svojej ľubovôle nakladá s vojskom nebies a obyvateľmi zeme. Nie je nik, kto by mu mohol v niečom zabrániť alebo mu povedať: Čo robíš?  (Dan 4,31.32)

Napriek tomu, že Nebúkadnecar dostal výzvu, aby sa kajal a usiloval sa o Božie odpustenie, jeho tvrdohlavá pýcha spôsobila, že nebeský rozsudok sa naplnil (Dan 4,25–30). Práve, keď sa kráľ prechádzal vo svojom paláci a uznanlivo si tľapkal po pleci, čo všetko dokázal, postihla ho duševná porucha, ktorá sa nazýva klinická lykantropia. Tento stav vedie postihnutého k tomu, že koná a správa sa ako zviera. Pacient často nevie presne identifikovať, na aké zviera sa zmenil, je len presvedčený, že nie je v správnom tele a chce sa zmeniť na zviera.

`Prečítaj si texty 2Kráľ 20,2–5; Jon 3,10 a Jer 18,7.8. Čo tieto texty hovoria o možnosti panovníka odvrátiť predpovedaný trest?`

Nanešťastie, Nebúkadnecar sa musel poučiť z vlastných chýb. Keď mal svoju kráľovskú moc, nedokázal si uvedomiť svoju závislosť od Boha. Tým, že prišiel o svoju kráľovskú moc a bol odkázaný na to, aby žil ako zviera, Boh mu dal možnosť uvedomiť si jeho úplnú závislosť od Najvyššieho. Boh chcel touto cestou naučiť pyšného kráľa, že „vládcom sú nebesia“ (Dan 4,23). Samozrejme, v Božom pláne mal tento súd nad kráľom oveľa väčší dosah, ako je to jasne vyjadrené v rozhodnutí nebeských bytostí: „Tento rozkaz je rozhodnutím strážcov, požiadavka je slovom svätých, takže živí môžu poznať, že Najvyšší panuje v kráľovstve človeka, že ho dáva, komu len chce, a môže nad ním ustanoviť aj najbiednejšieho z ľudí“ (Dan 4,14).

Inými slovami, trest, ktorý dostal Nebúkadnecar, by mal byť poučením pre každého z nás. Keďže patríme do skupiny „živých“, mali by sme si jasne uvedomiť, že „Najvyšší panuje v kráľovstve človeka“.

`Prečo je pre nás dôležité pochopiť, že „Najvyšší panuje“? Ako by toto poznanie malo ovplyvniť napríklad spôsob, akým sa správame k ľuďom, nad ktorými máme moc a voči ktorým máme zodpovednosť?`