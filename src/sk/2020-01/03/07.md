---
title:  Podnety na zamyslenie
date:   17/01/2020
---

Je poučné všimnúť si, že časti sochy z Daniela 2 sú vytvorené zo zlata a striebra, ktoré sú spojené s ekonomickou mocou. Iné časti sú tvorené z bronzu a zo železa, ktoré sa používali na výrobu zbraní, ale aj rôzneho náčinia na domáce využitie. Socha teda okrem hlavného zámeru symbolizuje aj všetko ľudské snaženie. Jednotlivé kovy vyjadrujú postup (alebo zostup) svetových ríš až po záverečný nesúlad, ktorý sa prejaví v posledných dňoch ľudských dejín. Kameň je však veľmi jasne zobrazený ako niečo, čo prichádza „bez zásahu rúk“ (Dan 2,45), teda bez ľudského pričinenia. Takto je vyjadrený nadprirodzený koniec, ktorý postihne tento svet a všetko ľudské snaženie.

Hoci „nepoučeným ľudským očiam sa môžu ľudské dejiny javiť ako chaotická súhra rôznych protichodných mocností..., Daniel nás uisťuje, že za tým všetkým stojí Boh, ktorý všetko pozoruje a koná tak, aby napokon dosiahol to, čo je pre celý vesmír najlepšie.“ (SHEA William H., Daniel: A Reader‘s Guide. Nampa ID: Pacific Press, 2005, str. 98.)

**Námety na spoločné uvažovanie**

`1.	Je povzbudzujúce vedieť, že uprostred všetkého chaosu a utrpenia na svete má Boh všetko pod kontrolou a všetko privedie do slávneho konca. Čo môže dovtedy každý z nás urobiť preto, aby sme zmiernili trápenie v tomto padlom svete?`

`2.	Ako by si vysvetlil vernú a oddanú spoluprácu Daniela a jeho priateľov s predstaviteľmi pohanského národa, ktorý spôsobil toľko bolesti a utrpenia ich vlastnému národu?`

`3.	Spomenuli sme, že podľa niektorých predstavuje kameň „odštiepený z hory bez zásahu rúk“ šírenie evanjelia celému svetu. Existuje mnoho dôvodov, prečo takýto výklad neobstojí. V Dan 2,35 sa okrem iného hovorí, že kameň rozdrví predchádzajúce ríše a že ich „zdvihol... vietor a nikde sa už nenašli“. Nič také sa však na kríži neudialo. Okrem toho, pokusy vnímať kameň ako cirkev zabúdajú na to, že kráľovstvo kameňa nahrádza všetky ostatné formy ľudskej vlády. Je to kráľovstvo, ktoré zasahuje celý svet. Len Ježišov druhý príchod môže dať do pohybu udalosti, ktoré sú zobrazené ako vyvrcholenie prorockého sna. Prečo je teda Ježišov druhý príchod jediným rozumným výkladom toho, čo kameň vykoná v posledných dňoch?`