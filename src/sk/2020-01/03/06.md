---
title:  Kameň
date:   16/01/2020
---

> <p></p>
> 34Díval si sa, až sa bez zásahu rúk odštiepil kameň a zasiahol chodidlá sochy, čo boli zo železa a z hliny, a rozdrvil ich. 35Potom sa železo, hlina, bronz, striebro a zlato naraz rozpadli a boli ako plevy z letnej holohumnice; zdvihol ich vietor a nikde sa už nenašli. Z kameňa, čo zasiahol sochu, stal sa veľký vrch a zaplnil celú zem.  (Dan 2,34–35)

> <p></p>
> 44V dňoch týchto kráľov Boh nebies dá povstať kráľovstvu, ktoré bude trvať naveky, nebude zničené a nebude patriť inému ľudu. Rozdrví všetky tie kráľovstvá a skoncuje s nimi, ono však bude stáť naveky. 45To, že si videl kameň odštiepený z hory bez zásahu rúk, ktorý rozdrvil železo, bronz, hlinu, striebro a zlato, znamená, že veľký Boh oboznámil kráľa s tým, čo nastane. Sen je pravdivý a jeho výklad je spoľahlivý.  (Dan 2,44.45)

`Uvažuj o veršoch Dan 2,34.35.44.45. Čo tieto verše hovoria o osude nášho sveta?`

Sen sa zameriava na to, čo sa udeje „v neskorších dňoch“ (Dan 2,28). Napriek moci a bohatstvu sú „kovové“ kráľovstvá len akousi predohrou toho, čo sa udeje v súvislosti s ustanovením kráľovstva „kameňa“. Kým kovy a hlina uvedené vo sne predstavujú kráľovstvá, ktoré sú výsledkom ľudského snaženia, kameň prichádza „bez zásahu rúk“, teda bez pričinenia človeka. A hoci všetky „kovové“ kráľovstvá prichádzajú skôr či neskôr k svojmu koncu, kráľovstvo predstavené kameňom bude trvať naveky. Skala je v Písme často symbolom Boha (pozri napríklad 5Moj 32,4; 1Sam 2,2; Ž 18,32). A podobne kameň symbolizuje Mesiáša (Ž 118,22; 1Pet 2,4.7). Práve kameň preto veľmi výstižne vyjadruje ustanovenie Božieho večného kráľovstva.

Niektorí sú toho názoru, že kráľovstvo kameňa bolo ustanovené počas Ježišovej pozemskej služby a že hlásanie evanjelia je potvrdením toho, že Božie kráľovstvo vládne vo svete. Proroctvo však jasne ukazuje, že kráľovstvo kameňa sa dostáva k moci až po páde všetkých štyroch hlavných kráľovstiev. Je to v čase, keď sa ľudské dejiny dostali do obdobia rozdeleného kráľovstva, ktoré predstavujú chodidlá a prsty čiastočne zo železa a čiastočne z hliny. Táto skutočnosť vylučuje možnosť, že by sa záverečné udalosti proroctva odohrali počas prvého storočia. Ježiš totiž konal svoju pozemskú službu v prvom storočí, keď bola pri moci Rímska ríša predstavujúca štvrté kráľovstvo.

A navyše, sen sa končí obrazom, že „z kameňa, čo zasiahol sochu, stal sa veľký vrch a zaplnil celú zem“ (Dan 2,35). Takýto vrch pripomína vrch Sion, na ktorom stál chrám, ktorý bol v Starej zmluve hmatateľným vyjadrením Božieho pozemského kráľovstva. Je zaujímavé, že „kameň odštiepený z hory“ (Dan 2,45) sa sám stal veľkou horou (v oboch veršoch je použité rovnaké aramejské slovo tur, ktoré má význam „skala“ aj „vrch“). Tento vrch, ktorý už podľa textu existuje, veľmi pravdepodobne ukazuje na nebeský Sion, nebeskú svätyňu, odkiaľ Kristus príde ustanoviť svoje večné kráľovstvo. A v Jeruzaleme, ktorý zostúpi z nebies (Zj 21,1–22,5), nájde toto kráľovstvo svoje konečné naplnenie.

`Daniel 2 veľmi presne opísal všetky doterajšie kráľovstvá. Prečo je logické, že by sme mali tomuto proroctvu dôverovať aj v súvislosti s Božím večným kráľovstvom? A naopak, prečo by bolo nerozumné tomuto proroctvu nedôverovať?`