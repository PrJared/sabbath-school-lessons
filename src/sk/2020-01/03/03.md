---
title:  Modlitba
date:   13/01/2020
---

> <p></p>
> 17Daniel odišiel do svojho domu a so všetkým oboznámil svojich druhov Chananju, Míšaela a Azarju, 18nech pre toto tajomstvo vyprosia milosrdenstvo od Boha nebies, aby nevyhubili ich ani ostatných mudrcov Babylonu. 19Potom sa Danielovi v nočnom videní odhalilo tajomstvo. Daniel dobrorečil Bohu nebies 20a hovoril: Nech je požehnané Božie meno od vekov až na veky, lebo jeho je múdrosť aj sila. 21On mení obdobia a časy, zosadzuje a ustanovuje kráľov, dáva múdrosť múdrym a poznanie tým, čo chápu, 22on odhaľuje hlboké a skryté veci, vie, čo je v tme, a svetlo s ním prebýva. 23Tebe, Bože mojich otcov, vzdávam vďaku a chválu, že si mi dal múdrosť a odvahu, a teraz si mi dal spoznať to, o čo sme ťa prosili, lebo si nám vysvetlil kráľovu otázku.  (Dan 2,17–23)

Hneď ako sa Danielovi podarilo získať od kráľa čas, začal sa so svojimi priateľmi modliť. Uvedomovali si, že ak im Boh nezjaví kráľov sen, hrozí im smrť. Kedykoľvek čelíme veľkému problému, pamätajme na to, že Boh je dostatočne mocný na to, aby vyriešil aj neriešiteľné výzvy.

`Uvažuj o texte Dan 2,17–23. Čo je obsahom zaznamenaných modlitieb?`

V tejto kapitole sa nachádzajú dva druhy modlitby. Prvým typom je modlitba vyjadrujúca prosbu (Dan 2,17–19). Hoci slová tejto modlitby nemáme zaznamenané, jej obsahom je prosba o „milosrdenstvo od Boha nebies, aby nevyhubili ich ani ostatných mudrcov Babylona“ (Dan 2,18). Boh odpovedá na ich žiadosť tým, že im zjavuje nielen obsah, ale aj význam kráľovho sna. Táto skúsenosť nám ukazuje, že keď prosíme o „milosrdenstvo od Boha nebies“, naše modlitby budú vypočuté, aj keď možno nie takým dramatickým spôsobom ako v Danielovom prípade. Ale Danielov Boh je aj naším Bohom.

V reakcii na Božiu odpoveď Daniel a jeho priatelia prepukli do vďakyvzdania a chvál. Oslavovali Boha za to, že je zdrojom múdrosti a poznania, že je mocnejší ako všetky politické mocnosti sveta. Aj z tejto modlitby si môžeme vziať ponaučenie. Bohu často predkladáme svoje žiadosti, priania a prosby. Ako často však Bohu vyjadrujeme vďačnosť za to, ako na ne odpovedá? Ježišova skúsenosť s uzdravením desiatich malomocných je výstižným príkladom ľudského nevďaku. Len jeden z desiatich uzdravených sa „vrátil a oslavoval Boha“ (Luk 17,18). Danielova odpoveď nám pripomína nielen dôležitosť vyjadrenia vďačnosti a chvály, ale zjavuje aj charakter Boha, ku ktorému sa modlíme. Keď sa modlíme, môžeme Bohu dôverovať, že urobí to, čo je pre nás najlepšie. Preto by sme ho mali vždy oslavovať a vyjadrovať mu vďačnosť.

`Uvažuj o texte Žalmu 138. Čo sa môžeš naučiť z uvedenej modlitby a prejavov vďačnosti Bohu aj napriek okolnostiam, v ktorých sa nachádzaš?`