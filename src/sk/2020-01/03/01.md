---
title:  Od tajomstva k zjaveniu
date:   11/01/2020
---

### Texty na tento týždeň
Daniel 2

> <p>Základný text</p>
> 19Potom sa Danielovi v nočnom videní odhalilo tajomstvo. Daniel dobrorečil Bohu nebies 20a hovoril: Nech je požehnané Božie meno od vekov až na veky, lebo jeho je múdrosť aj sila.  (Dan 2,19.20)

Vo vodách okolo Grónska sa nachádzajú ľadovce rôznych rozmerov. Niekedy po hladine plávajú malé ľadové kryhy jedným smerom a obrovské kusy ľadovcov opačným smerom. Prečo? Vietor vanúci nad hladinou uvádza do pohybu menšie kusy ľadu, kým obrovské ľadovce sa pohybujú pod vplyvom hlbokých oceánskych prúdov. Keď uvažujeme o vzostupoch a pádoch národov v priebehu dejín, je to podobné ako s povrchovým vetrom a hlbokým oceánskym prúdením. Vzdušné prúdy predstavujú všetky nepredvídateľné a nepredpokladané zmeny – podobne ako je to s ľudskou vôľou. Súčasne s nápormi vetra a víchricami však pôsobia aj iné sily, ktoré sú oveľa silnejšie a v niečom dokonca podobné oceánskym prúdom. V knihe Túžba vekov čítame: „Ako hviezdy na svojich vesmírnych dráhach, tak ani Božie zámery nepredbiehajú ani nemeškajú.“ (DA 32; TV 18) A hoci vzostup a pád národov, ideológií a politických zoskupení sa môže javiť ako priamy následok rozmarov ľudskej vôle, Daniel 2 ukazuje, že v skutočnosti je to Boh nebies, kto vedie ľudské dejiny k ich záverečnému vyvrcholeniu.