---
title:  Boh ako vládca dejín
date:   15/01/2020
---

> <p></p>
> 36Toto je sen a kráľovi podáme jeho výklad. 37Ty, kráľ, si najväčší kráľ, ktorého Boh nebies obdaroval silou, mocou a vznešenosťou. 38Tebe dal do rúk ľudí, poľnú zver a nebeské vtáctvo na každom mieste, kde prebývajú, a nechal ťa nad nimi všetkými vládnuť: Ty si hlava zo zlata.  (Dan 2,36–38)

`Znova si prečítaj Danielov výklad sna a jeho významu (Dan 2,31–49). Čo sa z toho môžeš naučiť o Božom predzvedení dejín sveta?`

Proroctvo vyjadrené prostredníctvom Nebúkadnecarovho sna nám poskytuje všeobecný prorocký rámec a slúži ako štandard, ktorým pristupujeme k oveľa detailnejším proroctvám v 7., 8. a 11. kapitole. Proroctvo v Daniel 2 nie je podmieneným proroctvom. Ide o apokalyptické proroctvo – autoritatívnu predpoveď toho, čo Boh predvídal (vedel vopred) a čo sa v priebehu dejín malo udiať.

1. Zlatá hlava predstavuje Babylonskú ríšu (625–539 pred Kr.). Zdá sa, že žiadny iný kov by lepšie nevyjadril moc a bohatstvo tejto ríše. Biblia nazýva Babylon „zlatým kalichom v ruke Hospodina“ (Jer 51,7; pozri aj Zj 18,16). Staroveký historik Hérodotos hovorí o tom, že mesto bolo hojne vyzdobené zlatom.
2. Prsia a ramená zo striebra predstavujú Médsko-perzskú ríšu (539–331 pred Kr.). Tak ako je striebro menej cenným kovom než zlato, ani ríša zjednocujúca Médsko a Perziu nikdy nedosiahla veľkoleposť Babylona. Okrem toho, striebro je výstižným symbolom Perzie, ktorá vo svojom systéme platenia daní používala práve striebro.
3. Brucho a bedrá z bronzu symbolizujú Grécko (331–168 pred Kr.). U proroka Ezechiela sa o Grékoch hovorí ako o obchodníkoch s bronzovým náčiním (Ezech 27,13). Grécki vojaci boli charakteristickí svojou bronzovou výzbrojou. Ich prilby, štíty a bojové sekery boli z bronzu. Hérodotos spomína, že egyptský vládca Psammetik I. videl v útoku gréckych pirátov naplnenie starej veštby, ktorá hovorila o „bronzových ľuďoch prichádzajúcich z mora“.
4. Železné nohy priliehavo označujú Rím (168 pred Kr. – 476 po Kr.). Ako Daniel vysvetľuje, železo predstavuje ničivú moc Rímskej ríše, ktorá trvala dlhšie než ktorákoľvek z predchádzajúcich mocností. Železo dokonale vystihovalo Rím a jeho výboje.
5. Nohy čiastočne zo železa a čiastočne z hliny predstavujú rozdelenú Európu (od 476 až po druhý príchod Ježiša Krista). Spojenie železa a hliny je obrazom toho, čo sa udialo po rozpade Rímskej ríše. Napriek mnohým pokusom a rozmanitým snahám zjednotiť Európu (od sobášov medzi rôznymi kráľovskými rodmi až po súčasný projekt Európskej únie) je roztrieštenosť a nesúlad hlavnou črtou európskeho spolužitia. A podľa tohto proroctva to tak bude až do ustanovenia Božieho večného kráľovstva.

`Boh pozná vopred nielen osud svetových mocností, ale aj osud každého z nás – aj ten tvoj. Čím ťa toto poznanie napĺňa?`