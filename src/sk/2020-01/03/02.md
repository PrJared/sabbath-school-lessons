---
title:  Boh, ktorý prebýva s nami
date:   12/01/2020
---

> <p></p>
> 1V druhom roku svojho kraľovania mal Nebúkadnecar sny. Jeho duch sa znepokojil a nemohol spať. 2Kráľ rozkázal zavolať veštcov, zaklínačov, čarodejníkov a Chaldejov, aby mu porozprávali jeho sny. Prišli a postavili sa pred kráľa. 3Kráľ im povedal: Snívalo sa mi a môj duch je znepokojený túžbou poznať ten sen. ... 10Chaldeji odpovedali kráľovi: Niet na zemi človeka, ktorý by bol schopný vysvetliť kráľov problém, lebo nijaký veľký a mocný kráľ nežiada niečo také od mága, zaklínača alebo Chaldeja. 11Vec, ktorú kráľ žiada, je ťažká a nik iný ju nedokáže vysvetliť kráľovi okrem bohov. Tí však neprebývajú medzi smrteľníkmi.  (Dan 2,1–3.10.11)

`Prečítaj si text Daniel 2,1–16. Prečo sa Daniel a jeho spoločníci dostali do problémov?`

V staroveku sa snom prikladala veľká vážnosť. Ak sa so snom spájala nejaká zlá predtucha, veľmi často to naznačovalo blížiacu sa pohromu. Je preto pochopiteľné, že Nebúkadnecar sa tak horlivo usiloval zistiť, čo jeho sen znamenal. A aby bola celá situácia ešte hrozivejšia, kráľ si sen nezapamätal. Babylonskí odborníci na výklad snov boli presvedčení, že bohovia im môžu zjaviť výklad snov. V tomto prípade sa však nemali čoho zachytiť, pretože kráľ svoj sen zabudol. Ak by sa im podarilo zistiť, čo sa kráľovi snívalo, určite by mu poskytli výklad, ktorý by kráľa uspokojil. V tejto bezpríkladnej situácii, keď vykladači snov neboli schopní prísť s ničím, čo by zahnalo kráľove zlé predtuchy, museli pokorne priznať, že „vec, ktorú kráľ žiada, je ťažká a nik iný ju nedokáže vysvetliť kráľovi okrem bohov. Tí však neprebývajú medzi smrteľníkmi“ (Dan 2,11).

Nespokojný kráľ, ochromený hnevom, prikázal, aby všetkých mudrcov Babylona popravili. Takáto krutosť nebola v starovekom svete neznáma. Historické pramene potvrdzujú, že pre sprisahanie dal kráľ Dárius I. popraviť všetkých mágov a kráľ Xerxes dal usmrtiť staviteľov mosta, ktorý sa zrútil. Keď Nebúkadnecar vydal svoje nariadenie, Daniel a jeho spoločníci už boli súčasťou kráľových poradcov. Z toho dôvodu sa kráľov dekrét o usmrtení „mudrcov Babylona“ týkal aj ich. Pôvodný jazyk tejto časti (aramejčina) dokonca naznačuje, že s popravami sa začalo hneď po vydaní dekrétu a Daniel a jeho priatelia mali byť popravení ako ďalší v poradí. Ale Daniel sa s „radou a rozumom“ (Dan 2,14; Roh) obrátil na Arjóka (Roh: Ariocha), ktorý mal na starosti zabíjanie mudrcov. Daniel si priamo od kráľa vyžiadal čas, aby mohol preskúmať tajomstvo daného sna. Je zaujímavé, že hoci kráľ obvinil mudrcov zo snahy „získať čas“ (Dan 2,8), práve Danielovi vyžiadaný čas nechal. Daniel určite súhlasil s mudrcmi, že tajomstvo týkajúce sa výkladu sna nemôže vyriešiť žiadna ľudská bytosť. Prorok však vedel o Bohu, ktorý môže zjaviť nielen obsah sna, ale aj jeho výklad.

`Teológovia hovoria o Božej „imanencii“, pod ktorou chápu skutočnosť, že hoci Boh svoje stvorenstvo presahuje, je mu veľmi blízko. Čo o Božej imanentnosti vypovedá skutočnosť, že dal kráľovi Nebúkadnecarovi sen? Čo sa z toho môžeme naučiť o tom, že Boh je prítomný aj v našich životoch? (Pozri aj Sk 17,28.)`