---
title:  Socha – výklad sna
date:   14/01/2020
---

> <p></p>
> 29Kráľ, na lôžku ti prichádzali myšlienky o tom, čo sa má udiať neskôr. Ten, čo odhaľuje tajomstvá, dal ti vedieť, čo bude. 30Čo sa mňa týka, toto tajomstvo mi nebolo odhalené preto, že by moja múdrosť prevyšovala všetky živé tvory, ale aby bol kráľ oboznámený s významom sna a spoznal myšlienky srdca.  (Dan 2,29.30)

`Prečítaj si text Dan 2,24–30. Čo považuješ v týchto veršoch za kľúčovú myšlienku? (Pozri aj Ján 15,5.)`

V reakcii na modlitbu Daniela a jeho priateľov Boh zjavuje obsah a výklad kráľovho sna. Daniel nerobí žiadne okolky a na rovinu kráľovi hovorí, že vysvetlenie celého tajomstva pochádza od „Boha nebies“. Okrem toho, skôr ako Daniel vyložil obsah a zmysel sna, pripomenul kráľovi okolnosti, ktoré súviseli s nespavosťou a nepokojom kráľa. Tieto informácie mali pridať na hodnovernosti Danielovho posolstva, pretože sa ich mohol dozvedieť len prostredníctvom nadprirodzenej moci. Keď Daniel začal vykladať obsah sna, riskoval, že sa proti nemu spustí ďalšia vlna kráľovej nevôle. Veď sen nebol pre kráľa nevyhnutne dobrou správou.

`Prečítaj si text Dan 2,31–49. Aký osud čakal Nebúkadnecarovu ríšu?`

Sen pozostával z vyobrazenia veľkolepej sochy, ktorej „hlava bola z rýdzeho zlata, prsia a ramená zo striebra, brucho a bedrá z bronzu. Jej nohy boli zo železa a chodidlá čiastočne zo železa a čiastočne z hliny“ (Dan 2,32.33). Napokon sa objavil kameň, ktorý „zasiahol chodidlá sochy... a rozdrvil ich“ (Dan 2,34) a spôsobil, že celá socha sa zrútila ako domček z kariet. Daniel potom vysvetľoval, že rôzne druhy kovu predstavujú po sebe nasledujúce kráľovstvá, ktoré sa budú postupne objavovať počas dejín. Pre Nebúkadnecara znelo posolstvo jasne: Babylonská ríša vo svojej moci a sláve pominie a nahradí ju iná ríša, po ktorej budú nasledovať ďalšie, až sa napokon zjaví kráľovstvo úplne odlišné – Božie večné kráľovstvo.

`Uvažuj o prchavosti a dočasnosti všetkého ľudského snaženia. Čo to pre teba znamená? Ako to vnímaš v porovnaní s veľkou nádejou, ktorú máme len a len v Ježišovi (pozri Ján 6,54 a 2Kor 4,18)?`