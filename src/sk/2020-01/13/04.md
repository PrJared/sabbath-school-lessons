---
title:  Vzkriesenie
date:   24/03/2020
---

> <p></p>
> 2Mnohí z tých, čo spia v prachu zeme, sa zobudia: jedni pre večný život, ale druhí na večné zavrhnutie a hanbu. 3Múdri sa budú skvieť ako jas oblohy a tí, čo mnohých privedú k spravodlivosti, budú ako hviezdy na večné veky.  (Dan 12,2.3)

`Uvažuj o texte Daniel 12,2.3, ktorý hovorí o vzkriesení. Prečo je dôležité, že sa o tejto udalosti hovorí u proroka Daniela v súvislosti s časom konca?`

U Daniela nachádzame pravdepodobne najjasnejšiu starozmluvnú zmienku o prichádzajúcom vzkriesení. Pri uvažovaní o týchto veršoch sa môžeme naučiť niektoré veľmi dôležité pravdy. Po prvé, ako naznačuje metafora o spánku, ľudské telá neobývajú žiadne nesmrteľné duše. Človek je nedeliteľná jednota tela, mysle a ducha. Pri smrti človek prestáva existovať a zostáva v nevedomom stave až do svojho vzkriesenia. Po druhé, náš text poukazuje na prichádzajúce vzkriesenie ako na opačný sled toho, čo sa deje ako následok hriechu. Vyjadrenie, ktoré máme v Dan 12,2 preložené ako „prach zeme“, znie v origináli doslova „zem prachu“ (heb. admat-afar). Tento nezvyčajný slovosled nás privádza naspäť do knihy Genezis 3,19. Len v týchto dvoch veršoch v celom Písme (Dan 12,2 a 1Moj 3,19) je slovo „zem“ umiestnené pred slovom „prach“. To naznačuje, že vyhlásenie o smrti, vyrieknuté pri páde Adama do hriechu, stratí na konci svoju platnosť a smrť už nebude mať žiadnu moc. Ako hovorí apoštol Pavol odvolávajúc sa na proroka Izaiáša: „Smrť pohltilo víťazstvo!“ (1Kor 15,54)

`Prečítaj si verše Rim 8,18 a Heb 2,14.15. Prečo sa nemusíme báť smrti?`

Smrť ničí a končí všetko. V Písme však dostávame ponuku zasľúbenia, že smrť nebude mať u verných veriacich posledné slovo. Smrť je porazeným nepriateľom. Keď Kristus zlomil okovy smrti a vzkriesený vstal z hrobu, zasadil smrti osudnú ranu. Preto dnes môžeme dovidieť ďalej, než je dočasná realita. Môžeme pozorovať konečnú realitu života, ktorú v Kristovi prijmeme od Boha. Pretože Míchael „(po)vstáva“ (Dan 12,1), spolu s ním vstanú aj všetci, čo mu patria. Povstanú z „prachu zeme“, aby svietili ako hviezdy na večné veky.

`Uprostred bolesti a životných zápasov zaznieva zasľúbenie o vzkriesení na konci vekov. Čím je toto zasľúbenie pre teba nádejou a potešením? Ak sa na to pozrieme do dôsledkov, prečo v skutočnosti na ničom inom nezáleží?`