---
title:  Naše Knieža Míchael
date:   22/03/2020
---

> <p></p>
> V tom čase povstane veľké knieža, Míchael, ochranca synov tvojho ľudu. Nastane čas súženia, akého nebolo od začiatku národa až doteraz. V tom čase však bude zachránený tvoj ľud i každý, kto sa nájde zapísaný v knihe.  (Dan 12,1)

`Uvažuj o texte Daniel 12,1. Čo tento text naznačuje o udalostiach na konci času? Akú úlohu v tom zohráva Boh? Ako ti pomáhajú verše Rim 8,34 a Heb 7,25 pochopiť tento text?`

Každá kapitola v knihe Daniel sa doteraz začínala zmienkou o panovníkovi pohanskej ríše. Aj Daniel 12 sa začína správou o vládcovi, ale na rozdiel od všetkých predchádzajúcich kapitol, panovníkom je tentoraz nebeské Knieža, ktoré povstáva, aby vyslobodilo Boží ľud z ruky nepriateľov.

Ako už bolo naznačené pri našom štúdiu Daniel 10, Míchael je tou istou nebeskou bytosťou, ktorá sa zjavila Danielovi pri rieke Tigris. Tam sa zjavil ako nebeský zástupca Božieho ľudu. Na iných miestach knihy Daniel sa objavuje ako Syn človeka (Daniel 7), Knieža zástupov (Daniel 8) a ako Pomazaný Vojvoda (Daniel 9). A preto Míchael, ktorého meno znamená „Kto je ako Boh?“, nemôže byť nikto iný než samotný Ježiš (porovnaj Zj 12,7).

Je dôležité všimnúť si načasovanie Míchaelovho zásahu. Podľa Daniel 12,1 sa to deje „v tom čase“. Toto vyjadrenie odkazuje na obdobie, o ktorom sa hovorilo v predchádzajúcich veršoch, teda Dan 11,40–45. Je to obdobie, ktoré trvá od pádu pápežstva v roku 1798 až po vzkriesenie na konci času (Dan 12,2).

O Míchaelovom diele sa na základe slovesa „povstane“ opisujúceho jeho činnosť v Daniel 12,1 môžeme dozvedieť dva dôležité aspekty. Po prvé, sloveso „povstane“ evokuje povstanie kráľov, aby dobývali a panovali. Toto sloveso sa používa v prvom rade vo vojenskom zmysle. Ukazuje, že Míchael koná ako vojenský veliteľ, ktorý chráni svoj ľud a v posledných etapách veľkého sporu ho vedie jedinečným spôsobom.

Po druhé, sloveso „povstane“ ukazuje aj na zasadnutie súdu. Míchael povstane, aby na nebeskom súde konal ako Obhajca. Ako Syn človeka prichádza pred Odvekého, aby zastupoval Boží ľud pred vyšetrujúcim súdom (Dan 7,9–14). Skutočnosť, že Míchael povstáva, poukazuje na vojenský a súdny aspekt jeho diela. Inými slovami, má právomoci, ktoré mu umožňujú poraziť Božích nepriateľov a zastupovať Boží ľud pred nebeským súdom.

`Čo pre teba znamená, že Míchael povstáva, aby konal v tvoj prospech – dokonca aj dnes? Akú nádej ti to dáva?`