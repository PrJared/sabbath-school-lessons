---
title:  Zapečatená kniha
date:   25/03/2020
---

> <p></p>
> A ty, Danielu, zavri tie slová a zapečať knihu až do času, keď bude mať byť koniec. Mnohí budú spytovať, a rozmnoží sa vedomosť.  (Dan 12,4; Roh)

> <p></p>
> Povedal som vám to teraz, prv, ako sa to stane, aby ste uverili, keď sa to stane.  (Ján 14,29)

`Uvažuj o textoch Daniel 12,4 a Ján 14,29. Prečo je kniha Daniel zapečatená až do času konca?`

Na záver poslednej veľkej časti knihy (Dan 10,1–12,4) prorok dostáva príkaz, aby zapečatil zvitok až do času konca. Jedným dychom anjel predpovedá: „Mnohí budú spytovať, a rozmnoží sa vedomosť“ (Dan 12,4). [Dovolíme si na tomto mieste poznamenať, že najnovší slovenský preklad (SEkP) vníma tento verš veľmi metaforicky a pri preklade sa úplne rozchádza s originálnym znením.] Niektorí čitatelia knihy Daniel chápu tieto slová ako predpoveď vedeckého pokroku. Hoci by sa dal v danom texte vidieť aj takýto zmysel, kontext naznačuje iný význam týchto slov. Ono skúmanie (hebrejsky doslova „chodiť /behať/ sem a tam“) sa totiž vzťahuje priamo na knihu Daniel. Keď sa pozrieme do dejín, všimneme si, že kniha Daniel zostávala po mnoho storočí takmer nevysvetliteľným a nepochopiteľným literárnym dielom. A hoci ju mnohí študovali, niektoré z kľúčových naučení a proroctiev zostávali záhadou. Napríklad prorocké posolstvá o očistení nebeskej svätyne, o súde, totožnosti a diele malého rohu a časové zarámovanie daných proroctiev boli viac ako nepochopené a nejasné.

Od čias protestantskej reformácie však začalo knihu Daniel študovať čoraz viac ľudí. Ale aj tak trvalo dlho, kým kniha Daniel odokryla významy, ktoré boli dlho zahalené tajomstvom. Ako poznamenala Ellen Whiteová: „Podľa všetkého bola však biblická kniha Daniel po roku 1798 odpečatená. Niektorí ľudia jej proroctvá pochopili a začali hlásať posolstvo o blízkom súde.“ (GC 356; VSV 259) „Na konci 18. a začiatkom 19. storočia sa v najrôznejších končinách sveta prebudil nový záujem o proroctvá kníh Daniel a Zjavenie. Štúdium týchto proroctiev viedlo k všeobecne rozšírenému presvedčeniu, že druhý príchod Ježiša Krista nastane čoskoro. Mnoho vykladačov v Anglicku, Joseph Wolff na Blízkom východe, Manuel Lacunza v Južnej Amerike, William Miller v USA a ďalší – tí všetci na základe štúdia knihy Daniel prišli k záveru, že druhý príchod je za dverami. Dnes je toto presvedčenie hnacou silou celosvetového hnutia.“ (4BC 879)

`Uvažuj o veľkej prednosti, ktorú dnes máme, keď sa môžeme pozrieť do minulosti a vidieť, že Danielove proroctvá o historických udalostiach sa naplnili. Ako toto poznanie ovplyvňuje tvoju vieru v Božie zasľúbenia?`