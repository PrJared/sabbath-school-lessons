---
title:  Podnety na zamyslenie
date:   27/03/2020
---

„Proroctvá uvádzajú množstvo udalostí, ktoré budú predchádzať začiatok súdu. Platí to najmä o biblickej knihe Daniel. Prorok však dostal výzvu, aby časť proroctva vzťahujúcu sa na dobu konca zavrel a zapečatil až po posledný čas (Dan 12,4). Len vtedy, keď dospejeme do určenej doby, môže sa hlásať posolstvo o súde, opreté o splnenie predchádzajúcich proroctiev. Podľa proroka v čase konca mnohí budú skúmať a poznanie sa rozmnoží (Dan 12,4).

Apoštol Pavol varoval cirkev, aby príchod Ježiša Krista neočakávala za jeho života. Ten deň nenastane, lebo najprv musí prísť odpadnutie a zjaviť sa človek neprávosti (2Tes 2,3). Len po veľkom odpadnutí s dlhým obdobím vlády človeka neprávosti môžeme očakávať príchod Pána. Človek neprávosti, tajomstvo neprávosti, syn zatratenia a ten hriešny, predstavuje cirkevno-mocenský systém, ktorý mal podľa proroctiev vládnuť tisícdvestošesťdesiat rokov. Toto obdobie sa skončilo v roku 1798. Druhý príchod Ježiša Krista nemohol teda nastať pred uvedeným rokom. Pavlovo varovanie platí po celé kresťanské obdobie až do roku 1798. Len po tomto dátume sa malo začať hlásať posolstvo o druhom príchode Ježiša Krista.“ (GC 356; VSV 258.259)

**Námety na spoločné uvažovanie**

`1.	Akému nebezpečenstvu sa vystavujeme, keď určujeme presné dátumy záverečných udalostí, alebo dokonca druhého príchodu Krista? Aký vplyv môže mať na vieru ľudí zistenie, že takto stanovené dátumy neboli správne? Aký dôležitý prorocký princíp nachádzame v Kristových slovách vo verši Ján 14,29? Ako vám tento text pomáha pochopiť význam proroctiev pre náš duchovný život a ako nás chráni pred pádom do pasce rôznych falošných predpovedí?`

`2.	Uvažujte spoločne o vašich odpovediach na záverečnú otázku v pondelkovej lekcii. Prečo je pravda o Kristovej spravodlivosti našou jedinou nádejou na to, aby sme boli „zapísaní v knihe“? Akú nádej by sme mali nebyť Krista a jeho obete?`