---
title:  Čakanie
date:   26/03/2020
---

> <p></p>
> 7Nato som počul muža oblečeného do ľanového rúcha, ktorý bol nad vodným prúdom. ... 8Vypočul som si to, ale nerozumel som. Spýtal som sa teda: Pán môj, aký bude záver týchto vecí? 9Odpovedal: Daniel, choď, pretože slová sú držané v tajnosti a zapečatené do posledných čias. 10Mnohí sa pretriedia, očistia a zdokonalia. Bezbožní však budú konať svojvoľne. Ani jeden bezbožný sa nepoučí, no múdri porozumejú. ... 13Ty však choď v ústrety koncu. Budeš odpočívať a vstaneš, aby sa naplnil tvoj údel na konci dní.  (Dan 12,7–10.13)

`Prečítaj si text Daniel 12,5–13. Ako sa končí kniha Daniel? Ktorá zo záverečných myšlienok ťa najviac oslovuje?`

Záverečné scény knihy Daniel sa odohrávajú na brehoch „rieky“, čo nás vracia späť k poslednému veľkému Danielovmu videniu, ktoré sa odohralo pri rieke Tigris (Dan 10,4). Slovo použité v 12. kapitole však nie je bežným hebrejským označením pre „rieku“. Hebrejské slovo jeor, ktoré sa často používa na označenie rieky Níl, nám pripomína Exodus a naznačuje, že tak, ako Hospodin vyslobodil Izraelitov z Egypta, zachráni aj svoj ľud na konci času.

V záverečných veršoch sa dozvedáme o troch prorockých časových úsekoch. Prvý je označený ako „čas, dva časy a pol času“ (Dan 12,7) a je odpoveďou na otázku: „Kedy nastane koniec týchto podivuhodných udalostí?“ (Dan 12,6). Výraz „podivuhodné udalosti“ odkazuje na skutočnosti zobrazené vo videní v Daniel 11, čo bolo len ďalším rozvinutím toho, čo bolo v Daniel 7 a 8. Toto konkrétne časové obdobie je spomínané na viacerých miestach – v Daniel 7,25 a neskôr v Zjavení 11,3; 12,6.14 a 13,5. Ide o prorocké obdobie 1260 rokov pápežskej nadvlády, ktorá trvala od roku 538 do 1798. A verše Daniel 11,32–35 hovoria o rovnakom prenasledovaní, hoci nespomínajú časové údaje.

Zvyšné dve časové obdobia – 1290 a 1335 dní – odpovedajú na otázku: „Aký bude záver týchto vecí?“ (Dan 12,8) a kladie ju samotný Daniel mužovi oblečenému v ľanovom rúchu. Obe časové obdobia súvisia s odstránením „ustavičnej obete“, ktorá je nahradená „pustošiacou ohavnosťou“. Pri štúdiu ôsmej kapitoly sme si ukázali, že „ustavičná obeť“ (alebo aj „každodenná“) odkazuje na príhovornú službu Ježiša Krista, ktorá bola nahradená falošným bohoslužobným systémom. Toto prorocké obdobie sa môže začínať v roku 508, keď franský kráľ Chlodovik I. konvertoval na katolícku vieru. Táto dôležitá udalosť vydláždila cestu pre spojenie cirkvi a štátu, ktoré rozhodujúcim spôsobom ovplyvnilo stredovek. Pri takomto výklade sa potom obdobie 1290 rokov končí v roku 1798, keď bol pápež uväznený z moci francúzskeho cisára Napoleona. A obdobie 1335 dní, čo je posledné prorocké obdobie spomenuté u Daniela, sa končí v roku 1843. Bolo to v čase milleritského hnutia a obnoveného záujmu o štúdium proroctiev. Bol to čas očakávania a nádeje na bezprostredný príchod Ježiša Krista.

`V celej knihe Daniel môžeme pozorovať dve skutočnosti: prenasledovanie Božieho ľudu a záchranu Božieho ľudu. Ako ti toto poznanie pomáha zostať verným bez ohľadu na skúšky, ktoré prežívaš?`