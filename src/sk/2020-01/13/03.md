---
title:  Zapísaní v knihe
date:   23/03/2020
---

> <p></p>
> ... Nastane čas súženia, akého nebolo od začiatku národa až doteraz. V tom čase však bude zachránený tvoj ľud i každý, kto sa nájde zapísaný v knihe.  (Dan 12,1)

> <p></p>
> Šelma, ktorú si videl, bola, a nie je, ale má vystúpiť z priepasti a pôjde do záhuby. Obyvatelia zeme, ktorých mená nie sú zapísané v knihe života od založenia sveta, budú sa čudovať, keď uvidia šelmu, pretože bola, a nie je, ale zasa príde.  (Zj 17,8)

Čas Míchaelovho zásahu je opísaný aj ako čas súženia, ktoré nie je možné ničomu prirovnať. Súvisí to s časom, keď bude Svätý Duch odňatý od vzbúreného ľudstva. Ako vyjadrenie Božieho hnevu nad národmi bude potom na Babylon konca času vyliatych sedem posledných čiaš (Zjavenie 16; Zj 18,20–24) a mocnosti zla sa vrhnú na svet. Ellen Whiteová o tejto dobe súženia píše: „Boží Duch, ktorému svojhlavo vzdorovali, ich teraz opustil. Pánova milosť ich už nebude obhajovať a zostanú napospas satanovi, ktorý potom zavlečie obyvateľov sveta do záverečnej doby súženia. Keď Boží anjeli prestanú zadržiavať rozbúrené ľudské vášne, tie náhle prepuknú v plnej sile. Celý svet bude zatiahnutý do ešte väčšej pohromy, než aká postihla Jeruzalem.“ (GC 614; VSV 441)

Boží ľud však bude počas tohto neľahkého času zachránený. Na predadventnom súde, ktorý sa v tom čase odohráva v nebesiach, Ježiš ako nebeský Veľkňaz totiž obháji verných a ich mená budú zapísané do knihy.

Aby sme pochopili zmysel tejto knihy, potrebujeme si uvedomiť, že v Biblii sa hovorí o dvoch typoch nebeských kníh. Jedna z nich obsahuje mená tých, ktorí patria Hospodinovi. Tento typ sa niekedy označuje ako kniha života (2Moj 32,32; Luk 10,20; Ž 69,29; Fil 4,3; Zj 17,8).

Okrem knihy života Písmo hovorí o knihách, ktoré sú záznamom skutkov ľudí (Ž 56,9; Mal 3,16; Zj 17,8). Sú to knihy, ktoré sa otvárajú pred nebeským súdom a odhaľujú postoj každého človeka k Bohu. Sú to akési nebeské záznamy alebo databázy, ktoré obsahujú mená a skutky každej ľudskej bytosti. Niektorým ľuďom sa nepáči myšlienka, že by mali byť ich mená spolu so skutkami zapísané v nebesiach. Keď sme však odovzdali svoj život Kristovi, naše mená sú zaznamenané v knihe života a naše zlé skutky sú na súde vymazané. Tieto nebeské záznamy poskytujú pred celým vesmírom súdne dôkazy, že patríme Kristovi, a preto máme právo byť chránení v čase súženia.

`Čím to je, že len a len Kristova spravodlivosť, ktorá nám bola pripočítaná, je našou jedinou nádejou na to, aby sme boli „zapísaní v knihe“? Podeľ sa o svoju odpoveď vo vašej skupinke sobotnej školy.`