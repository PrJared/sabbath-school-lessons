---
title:  Z prachu ku hviezdam
date:   21/03/2020
---

### Texty na tento týždeň
Daniel 12

> <p>Základný text</p>
> Múdri sa budú skvieť ako jas oblohy a tí, čo mnohých privedú k spravodlivosti, budú ako hviezdy na večné veky.  (Dan 12,3)

Kniha Daniel sa začína Nebúkadnecarovým napadnutím Judska a odvedením zajatcov do Babylona. Celá kniha sa, naopak, končí povstaním Míchaela, ktorý vyslobodzuje Boží ľud z Babylona posledných dní. Celá kniha Daniel poukazuje na to, že v závere, v úplnom závere, Boh vykoná v prospech svojho ľudu všetko, čo je potrebné na jeho záchranu.

Ako sme už videli, Daniel a jeho spoločníci zostávajú Bohu verní a uprostred skúšok a trápení vyhnanstva preukazujú jedinečnú múdrosť. Podobne to bude aj s Božím ľudom v čase konca, keď bude čeliť utrpeniu. Boží nasledovníci zostanú verní – a to najmä vtedy, keď „nastane čas súženia, akého nebolo od začiatku národa až doteraz“ (Dan 12,11). Podobne ako Daniel a jeho priatelia v Babylone, preukážu sa múdrosťou a pochopením. Múdrosť nebudú prežívať len ako osobnú cnosť. Následkom tejto múdrosti bude ich oddanosť viesť iných k spravodlivosti. Niektorí zomrú alebo budú vystavení smrti, a tak sa navrátia do prachu, ale napokon budú vzkriesení k večnosti. Ako hovorí biblický text: „Mnohí z tých, čo spia v prachu zeme, sa zobudia: jedni pre večný život, ale druhí na večné zavrhnutie a hanbu“ (Dan 12,2).