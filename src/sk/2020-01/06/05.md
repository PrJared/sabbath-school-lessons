---
title:  Zvážený a nevyhovujúci
date:   05/02/2020
---

> <p></p>
> 23Vyvyšoval si sa nad Pána nebies, doniesli pred teba nádoby jeho domu a ty, tvoji veľmoži, tvoje manželky aj vedľajšie ženy ste z nich pili víno. Vzdával si vďaky bohom zo striebra a zlata, bronzu, železa, dreva a kameňa, ktorí nevidia, nepočujú a nevnímajú, no Boha, v ktorého rukách je tvoj dych a všetky tvoje cesty, si neoslavoval. 24Preto on poslal ruku, ktorá napísala tieto slová. 25Nápis znie takto: Mené mené tekél úfarsín. 26Toto je výklad týchto slov: mené – Boh spočítal tvoje kraľovanie a ukončil ho; 27tekél – bol si odvážený na váhach a ukázalo sa, že si nedostatočný; 28perés – tvoje kráľovstvo bolo rozdelené a odovzdané Médom a Peržanom.  (Dan 5,23–28)

`Uvažuj o veršoch Dan 5,13–28. Ako Daniel zdôvodnil pád kráľa, ktorý sa mal čoskoro udiať?`

Okolnosti dohnali kráľa k rozhodnutiu zavolať si na pomoc Daniela. Zdá sa však, že s týmto krokom predsa len váhal. Tento postoj vypovedá viac o kráľovom postoji k Danielovmu Bohu, než k samotnému Danielovi.

Naproti tomu Danielova reakcia na odmenu, ktorú mu ponúkol kráľ, vypovedá veľa o Danielových hodnotách a o jeho charaktere. Je však možné, že vzhľadom na význam záhadného nápisu na stene si Daniel uvedomoval, aká bezcenná je ponúkaná odmena.

Daniel potom obvinil kráľa z troch vecí:

1. Bélšaccar úplne ignoroval Nebúkadnecarovu skúsenosť. V opačnom prípade by sa kajal a pokoril podobne ako jeho predchodca.
2. Bélšaccar použil chrámové nádoby, aby z nich pil víno a oslavoval vlastné modly. Daniel menuje šesť materiálov používaných na zhotovenie modiel v rovnakom poradí, ako to bolo spomenuté predtým.
3. Kráľ odmietol oslavovať Boha, v ktorého rukách je podľa Daniela „tvoj dych a všetky tvoje cesty“ (Dan 5,23).

Po vymenovaní kráľových zlyhaní a hriechov sa Daniel upriamil na vysvetlenie záhadného nápisu. Vieme, že tento nápis pozostával z troch aramejských slov (z ktorých prvé sa dvakrát opakuje). Ich základný význam museli kráľ a jeho mudrci poznať: MENÉ – „spočítať“, TEKÉL – „odvážiť“ a PERÉS – „rozdeliť“.

S médsko-perzskou armádou za bránami Babylona museli kráľ aj mudrci predpokladať význam zlovestného nápisu, ale mudrci sa neodvážili povedať niečo, čo by kráľovi mohlo byť nepríjemné. Len Daniel bol schopný rozlúštiť dané posolstvo a pretlmočiť jeho skutočný zmysel Bélšaccarovi: „Mené – Boh spočítal tvoje kraľovanie a ukončil ho; tekél – bol si odvážený na váhach a ukázalo sa, že si nedostatočný; perés – tvoje kráľovstvo bolo rozdelené a odovzdané Médom a Peržanom“ (Dan 5,26–28).

To určite neznelo ako slová útechy a povzbudenia.

`Súd dopadol na kráľa veľmi rýchlo. Čo sa z tohto príbehu môžeme naučiť o našej dôvere v Boha v prípadoch, v ktorých doposiaľ nebola nastolená spravodlivosť? (Pozri Kaz 4,17; 8,11; Mat 12,36 a Rim 14,12.)`