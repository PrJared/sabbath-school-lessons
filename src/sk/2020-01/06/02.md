---
title:  Bélšaccarova hostina
date:   02/02/2020
---

> <p></p>
> 1Kráľ Bélšaccar usporiadal veľkú hostinu pre svojich tisíc veľmožov a pil s nimi víno. 2Bélšaccar pri ochutnávaní vína rozkázal priniesť nádoby zo zlata a striebra, ktoré jeho otec Nebúkadnecar odniesol z jeruzalemského chrámu, aby z nich mohol piť kráľ, jeho veľmoži, jeho manželky aj vedľajšie ženy. 3Priniesli teda nádoby zo zlata, ktoré odniesli z chrámu, Božieho domu, ktorý je v Jeruzaleme, a pil z nich kráľ, jeho veľmoži, jeho manželky aj vedľajšie ženy. 4Pili víno a vzdávali chválu bohom zo zlata, striebra, bronzu, železa, dreva a kameňa.  (Dan 5,1–4)

`Uvažuj o textoch Dan 5,1–4 v kontexte veršov Dan 1,1.2. Prečo je Bélšaccarovo konanie také zlé? Čo to vypovedá o samotnom Bélšaccarovi? Porovnaj jeho konanie s opisom, ktorý sa nachádza v Zj 17,4–6. Aké podobnosti medzi oboma textami vieš nájsť?`

Kráľ prikázal, aby sa počas hostiny pilo zo svätých nádob z jeruzalemského chrámu. Nebúkadnecar sa ich zmocnil pri dobytí Jeruzalema, ale umiestnil ich v chráme svojho boha. Určitým spôsobom tým vyjadril rešpekt voči ich svätému významu. Bélšaccar však zo svätých nádob urobil obyčajný riad, a to navyše veľmi barbarským spôsobom.

Počas hostiny kráľ a jeho veľmoži pili zo svätých nádob a „vzdávali chválu bohom zo zlata, striebra, bronzu, železa, dreva a kameňa“ (Dan 5,4). Za povšimnutie stojí, že sa tu spomína šesť materiálov. Babylončania používali šesťdesiatkovú sústavu (sústava založená na čísle 60) – na rozdiel od desiatkovej sústavy, ktorú používame dnes. Šesť kategórií bohov predstavuje úplnosť babylonských božstiev, respektíve babylonského náboženského systému. Za zmienku stojí aj to, že po poradí materiálov nasleduje poradie jednotlivých zložiek, z ktorých pozostávala socha z Nebúkadnecarovho sna (s výnimkou dreva, ktoré je na soche nahradené hlinou). Podobne ako v sne, aj tu sa kameň nachádza na poslednom mieste. A hoci u Daniela 5 je kameň len jednou zo zložiek, z ktorých sú sformované modly, u Daniela 2 kameň predstavuje Boží súd nad svetovými mocnosťami (pozri Dan 2,44.45), ktoré predstavuje Babylon.

Hostina opísaná u Daniela 5 slúži ako výstižné vyjadrenie Babylona na konci časov, ktorý môžeme sledovať v knihe Zjavenie. Podobne ako Bélšaccar, aj žena predstavujúca Babylon konca drží v ruke zlatý pohár naplnený nápojom ohavností a nečistoty. Inými slovami, moderný Babylon vábi svet na zlé prostredníctvom falošného učenia a prekrúteného systému uctievania (Zj 17,4–6). Nedbá pritom na súd, ktorý na ňu čoskoro dopadne. Jedného dňa však súd príde.

`Akými spôsobmi naša spoločnosť a kultúra znesväcuje pravdy Božieho slova? Ako sa toho môžeme dopustiť aj my? Na čo si musíme dať pozor, aby sme neboli súčasťou takéhoto znevažovania – a to ani v nepatrných veciach?`