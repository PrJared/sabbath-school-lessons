---
title:  Pád Babylona
date:   06/02/2020
---

> <p></p>
> 29Nato Bélšaccar rozkázal, aby Daniela zaodeli do purpuru, dali mu na krk zlatú reťaz a vyhlásili, že má dostať v kráľovstve tretiu najvyššiu hodnosť. 30V tú noc chaldejského kráľa Bélšaccara zabili. 6,1Kráľovstvo dostal médsky Dárius, keď mal šesťdesiatdva rokov.  (Dan 5,29.30; 6,1)

Nech už boli Bélšaccarove chyby akékoľvek, stál si za slovom. Napriek zlým správam Danielov výklad prijal a odmenil ho podľa svojho sľubu. Zdá sa, akoby uznaním pravdivosti prorokovho posolstva kráľ nepriamo prijal aj existenciu Danielovho Boha. Je zaujímavé, že Daniel teraz prijíma dary, ktoré na začiatku odmietol (porovnaj Dan 5,17 a 5,29). Dôvodov môže byť viac. Jedným z nich sa javí skutočnosť, že teraz už prijaté dary nijako nemohli ovplyvniť obsah posolstva, ktoré kráľovi oznámil. Okrem toho, takéto dary nemajú už žiadny zmysel, keďže kráľovstvo stojí na pokraji svojho pádu. Možno len zo zdvorilosti prorok prijíma odmeny, pretože vie, že tretiu najvyššiu hodnosť v kráľovstve bude mať len zopár hodín.

Babylon padol presne tak, ako to prorok predpovedal. A stalo sa to naozaj rýchlo. Kým kráľ a jeho dvorania hodovali, mesto padlo bez boja. Podľa záznamu historika Hérodota Peržania vykopali kanál, ktorým odklonili rieku Eufrat a vpochodovali do mesta jej korytom. V tú istú noc bol kráľ Bélšaccar zabitý. Jeho otec, kráľ Nabonidus, mesto opustil už predtým, a neskôr sa sám vzdal novým panovníkom. Tak sa skončila vláda dovtedy najväčšej ríše. Babylon, zlatá hlava, už viac neexistoval.

„Bélšaccar dostal veľa možností spoznať a konať Božiu vôľu. Videl, ako bol jeho starý otec Nebúkadnecar vykázaný z ľudskej spoločnosti. Videl, ako ten, kto je darcom múdrosti, zbavil rozumnosti pyšného vládcu, ktorý sa vystatoval svojou inteligenciou. Videl, ako kráľ prišiel o svoje kráľovstvo a jeho spoločníkmi sa stala poľná zver. Ale Bélšaccarova záľuba v hodovaní a sebavyvyšovaní vymazala z jeho mysle naučenia, ktoré nemal nikdy zabudnúť. Dopustil sa tak podobných hriechov, aké predchádzali Nebúkadnecarovmu odsúdeniu. Premrhal príležitosti, ktoré milosrdne dostal. Zanedbal možnosti, ktoré mal na dosah, aby sa zoznámil s pravdou.“ (WHITEOVÁ, Ellen G.: Bible Echo, 25. apríla 1898)

`Aké možnosti si dostal, aby si sa „zoznámil s pravdou“? Čo to pre teba znamená? Kedy môžeš povedať, že dôverne poznáš všetku pravdu, ktorú potrebuješ poznať?`