---
title:  Príchod kráľovnej
date:   04/02/2020
---

> <p></p>
> 9Kráľ Bélšaccar sa veľmi vyľakal, zbledol od strachu a jeho veľmoži ostali zmätení. 10Na slová kráľa a jeho veľmožov vstúpila do hodovnej miestnosti kráľovná a povedala: Kráľ, ži naveky! Nech ťa nevyľakajú tvoje myšlienky, nemusíš blednúť od strachu. 11V tvojom kráľovstve je muž, v ktorom je duch svätých bohov a ktorý už za čias tvojho otca preukázal osvietenosť, chápavosť a múdrosť. Kráľ Nebúkadnecar, tvoj otec, ho ustanovil za predstaveného mágov, zaklínačov, Chaldejov a veštcov, 12lebo výnimočný duch, poznanie, chápavosť, schopnosť vysvetľovať sny, rozlúštiť hádanky a riešiť problémy, prejavili sa v tomto Danielovi, ktorému kráľ dal meno Bétlšaccar. Nech teraz zavolajú Daniela a nech teda podá výklad.  (Dan 5,9–12)

`Uvažuj o texte Dan 5,9–12. Čo kráľovná hovorí o Danielovi? Prečo podľa teba kráľ nič nevedel o Danielovej existencii? Čo to o Bélšaccarovi vypovedá?`

Keď sa na stene objavil tajomný nápis, všetci hodovníci zostali v pomykove. Do miestnosti však vstúpila kráľovná a dala zmätenému Bélšaccarovi dôležité rady. Pripomenula mu Daniela, ktorého schopnosť vykladať sny a riešiť záhady sa opakovane ukázala počas vlády Nebúkadnecara. Ak by bol Bélšaccar rovnako múdry ako jeho predchodca, vedel by, na koho sa obrátiť v snahe nájsť význam tajomného nápisu. Ukázalo sa, že kráľovná svojou radou pomohla zmätenému Bélšaccarovi. Jej slová zneli kráľovi ako napomenutie za to, že prehliadol jediného človeka v celom kráľovstve, ktorý mohol vysvetliť záhadný nápis na stene. Kráľovi okrem toho poskytla veľmi jasnú charakteristiku Daniela, ako jej sama rozumela: Tento prorok má ducha svätých bohov, pochopenie božskej múdrosti, osvietenosť a múdrosť. Je schopný vysvetľovať sny, lúštiť hádanky a riešiť tajomstvá a za Nebúkadnecara bol predstaveným všetkých mudrcov, astrológov a veštcov (Dan 5,11.12).

Je naozaj záhadou, prečo Bélšaccar prehliadal Daniela. Text nám na túto otázku nedáva jasnú odpoveď. Môžeme len predpokladať, že v tom čase už Daniel, ktorý slúžil kráľovi minimálne do tretieho roku jeho vlády (Dan 8,1.27), nebol v aktívnej službe. Jedným z faktorov mohol byť Danielov vek. V čase udalostí opísaných v piatej kapitole mal už pravdepodobne okolo osemdesiat rokov a kráľ ho mohol nahradiť niekým z mladšej generácie. Nový kráľ sa mohol rozhodnúť ignorovať Daniela aj preto, že nechcel mať nič spoločné s Danielovým Bohom. Nech už boli príčiny akékoľvek, je minimálne pozoruhodné, že na niekoho s takými schopnosťami, ako mal Daniel, sa tak skoro zabudlo.

`Kráľ mal dosť informácií, aby vedel, kde hľadať v zložitej situácii pravdu a riešenie. Napriek tomu Daniela ani jeho Boha nechcel požiadať o pomoc. Zažil si už niekedy situácie, keď si vedel, že by si sa mal obrátiť na Boha, ale ty si v tej chvíli nechcel? Prečo? Čo robiť v takejto situácii?`