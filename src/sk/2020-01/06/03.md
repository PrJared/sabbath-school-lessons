---
title:  Nepozvaný hosť
date:   03/02/2020
---

> <p></p>
> 5V tej chvíli vystúpili do popredia prsty ľudskej ruky a oproti svietniku písali na omietku steny kráľovského paláca. Kráľ sa pozeral na ruku, ktorá písala. 6Vtedy kráľ zbledol od strachu, jeho myšlienky ho vyľakali, podlomili sa mu nohy a roztriasli kolená. 7Kráľ hlasno zvolal, aby priviedli zaklínačov, Chaldejov a veštcov. Kráľ povedal babylonským mudrcom: Ktokoľvek prečíta tento nápis a podá mi jeho výklad, oblečú ho do purpuru, na krku bude nosiť zlatú reťaz a bude vládnuť ako tretí v kráľovstve. 8Nato prišli všetci kráľovi mudrci, no nevedeli prečítať nápis a vysvetliť kráľovi jeho význam.  (Dan 5,5–8)

`Uvažuj o texte Daniel 5,5–8. Čo sa v danom príbehu odohralo? Ako reagoval kráľ? V čom sa tento príbeh podobá príbehu zaznamenanému v Daniel 2 a prečo je táto podobnosť dôležitá? (Pozri aj Ž 96,5 a Kol 1,15–17.)`

Podobne ako Nebúkadnecar v predchádzajúcich kritických situáciách (Dan 2,2 a Dan 4,7), aj Bélšaccar volá svojich astrológov a mudrcov, aby mu vyložili tajomstvo záhadného písma. A aby si bol istý, že si svoju prácu vykonajú čo najlepšie, kráľ im prisľúbi pôsobivé odmeny: (1) purpurový odev, čo bol symbol vladárskej hodnosti a išlo vlastne o povýšenie do šľachtického stavu (Est 8,15), (2) zlatú reťaz, ktorá bola znakom sociálneho postavenia (1Moj 41,42) a (3) významný vladársky post. Posledná odmena presne odzrkadľuje historické okolnosti, ktoré vtedy panovali v Babylone. Keďže Bélšaccar bol spoluvládcom svojho otca Nabonida, na ďalšiu najvyššiu pozíciu mohol ponúknuť post tretieho spoluvládcu. Ale ani napriek lákavej ponuke mudrci nedokázali prísť s ničím konštruktívnym a opäť zlyhali.

Kráľ sa pokúšal hľadať múdrosť na nesprávnom mieste. Babylonskí experti neboli schopní odhaliť význam posolstva. Napriek tomu, že odkaz na stene bol napísaný v ich vlastnom jazyku – aramejčine, jednotlivé slová im nedávali žiadny zmysel. Môže nám to pripomenúť slová, ktoré Hospodin povedal pro-

stredníctvom Izaiáša: „Múdrosť jeho mudrcov sa stratí, rozumnosť jeho rozumných sa skryje“ (Iz 29,14). Apoštol Pavol po citovaní uvedeného textu píše: 

„Kde je múdry? Kde zákonník? Kde rečník tohto veku? Neobrátil azda Boh múdrosť tohto sveta na bláznovstvo? Pretože svet z prejavov Božej múdrosti nepoznal Boha svojou múdrosťou, zapáčilo sa Bohu spasiť veriacich bláznovstvom ohlasovania“ (1Kor 1,20.21).

Niektoré pravdy sú príliš dôležité na to, aby sa na ne ľudia pokúšali prísť sami. Práve preto nám tieto pravdy zjavuje Boh.

`Uvažuj o odmenách, ktoré kráľ sľúbil za výklad nápisu na stene. Aká bola ich hodnota v súvislosti s tým, čo sa malo už onedlho udiať? Čo to hovorí o pominuteľnosti pozemských vecí? Prečo by sme mali všetko, čo robíme, vnímať z pohľadu večnosti?`