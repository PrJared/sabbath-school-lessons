---
title:  Podnety na zamyslenie
date:   07/02/2020
---

Na starovekých kráľovských dvoroch boli veľké hostiny bežné. Králi radi usporadúvali výstredné a prepychové oslavy, aby ukázali svoju slávu a sebaistotu. Hoci nepoznáme všetky podrobnosti tejto konkrétnej hostiny, vieme, že sa odohrávala v čase, keď bola médsko-perzská armáda pripravená zaútočiť na Babylon. Z ľudského pohľadu sa však nebolo čoho obávať. Babylon mal silné hradby, zásoby jedla na mnoho rokov a dostatok vody, keďže rieka Eufrat pretekala priamo stredom mesta. Kráľ Bélšaccar nevidel preto žiadny problém v tom, aby sa hostina konala v čase, keď sa okolo mesta zhromaždila nepriateľská armáda. Usporiadal preto osudnú hostinu, ktorá sa však čoskoro zmenila na orgie. Aké mocné svedectvo o ľudskej arogancii, ktorá je v jasnom rozpore s Božou mocou. Prostredníctvom Daniela Boh hovorí kráľovi, že napriek možnostiam spoznať pravdu, ktoré mal, „Boha, v ktorého rukách je tvoj dych a všetky tvoje cesty, si neoslavoval“ (Dan 5,23).

„Dejiny národov nás aj dnes oslovujú. Boh určuje každému národu a každému jednotlivcovi miesto vo svojom veľkom pláne. Ľudí a národy skúša dnes s olovnicou v ruke ten, ktorý je neomylný. Každý si vlastnou voľbou určuje svoj osud a Boh usmerňuje všetko na splnenie svojho spásneho zámeru.“ (PK 536; PK /sk/ 284)

**Námety na spoločné uvažovanie**

`1.	Uvažujte spoločne o otázke z nedele: Akými spôsobmi naša spoločnosť a kultúra znesväcuje pravdy Božieho slova? Na čo si musíme dať pozor, aby sme neboli súčasťou takéhoto znevažovania?` 

`2.	Čo nás tento príbeh učí o tom, že spasenie nie je ani tak o tom, čo vieme, ale ako reagujeme na to, čo vieme? (Pozri Dan 5,22.)`

`3.	Prečítajte si text Dan 5,23. Aké dôležité duchovné princípy sa nachádzajú v tomto verši? Ako nás tento text varuje pred neposlušnosťou voči Bohu? Čo tento text hovorí o tom, že Boh nie je len Stvoriteľ, ale aj Udržiavateľ nášho života?`

`4.	Bélšaccar sa bál aj bez toho, žeby poznal jasný zmysel daných slov (Dan 5,6). Čo sa z toho môžeme naučiť o živote, ktorý človek žije s pocitmi viny?`