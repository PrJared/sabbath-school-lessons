---
title:  Proroctvá o Sýrii a Egypte
date:   16/03/2020
---

> <p></p>
> 5Zmocnie kráľ juhu, ale jedno z jeho kniežat bude silnejšie ako on a bude panovať. Jeho vláda bude nesmierna. 6Po niekoľkých rokoch sa spoja: dcéra kráľa juhu príde za kráľom severu, aby urobila dohodu. Neudrží si však svoju moc, ani jej potomstvo neprežije. Bude vydaná ona, jej sprievodcovia, jej syn i ten, ktorý bol jej oporou. 7Na jeho mieste vzíde z jej koreňov výhonok. Vytiahne proti vojsku, vstúpi do pevnosti kráľa severu a dokáže na nich svoju moc.  (Dan 11,5–7)

Ako sme si už povedali, po smrti Alexandra Veľkého (323 pred Kr.) sa obrovská Grécka ríša rozpadla na štyri hlavné časti, ktorým vládli Alexandrovi generáli (takzvaní diadochovia). Dvaja z nich – Seleukos I. Nikator v Sýrii (sever) a Ptolemaios I. Sótér v Egypte (juh) – dokázali vytvoriť dynastie, ktoré potom navzájom bojovali v snahe ovládnuť jednotlivé časti ríše.

O vojnách medzi kráľovstvom severu a kráľom juhu, o ktorých sa hovorí vo veršoch Daniel 11,5–14, sa predpokladá, že ide o skutočné vojny medzi týmito dynastiami. Podľa tohto proroctva mal nastať pokus o zjednotenie oboch dynastií prostredníctvom „dohody“, ale takéto spojenie malo len veľmi krátke trvanie (Dan 11,6). Z historických zdrojov sa dozvedáme, že Antiochus II. Theós (261–246 pred Kr.), vnuk Seleuka I., sa oženil s Berenikou, dcérou egyptského kráľa Ptolemaia II. Filadelfa. Toto manželstvo však netrvalo dlho a konflikt, ktorý priamo ovplyvnil Boží ľud, sa obnovil. Daniel 11 sa venuje niektorým dôležitým udalostiam, ktoré sa dotknú Božieho ľudu počas storočí nasledujúcich potom, čo sa Daniel stratí zo scény.

Je logické znova si položiť otázku, prečo Boh vopred zjavuje podrobnosti o vojnách, ktoré sa dotýkajú kráľovstiev navzájom súperiacich o moc v danej oblasti. Dôvod je pochopiteľný: Tieto boje ovplyvňujú Boží ľud. Hospodin preto vopred oznamuje mnoho ťažkostí a problémov, ktorým mal Boží ľud čeliť v nasledujúcich rokoch. Zároveň sme si už povedali, že Boh je Bohom dejín. Keď teda porovnávame prorocké záznamy s historickými udalosťami, môžeme znova a znova vidieť, že prorocké slovo sa napĺňa podľa predpovedí. Boh, ktorý predpovedá nestálosť týchto starogréckych kráľovstiev bojujúcich proti sebe, je Bohom, ktorý pozná budúcnosť. Zaslúži si našu dôveru. Je to veľký Boh, nie modla zostrojená podľa ľudskej predstavivosti. Boh nielen usmerňuje chod historických udalostí, ale ak mu to dovolíme, môže meniť aj naše životy.

`Prečítaj si text Iz 46,9.10. Akú nádej prinášajú tieto dva verše? Ktoré myšlienky kresťanského učenia sa nachádzajú v tomto texte? Uvažuj, aký desivý by bol verš 10, keby Boh nebol láskavý a milujúci, ale pomstychtivý.`