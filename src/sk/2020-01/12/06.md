---
title:  Záverečné udalosti
date:   19/03/2020
---

> <p></p>
> 40Na konci času sa stretne v boji s kráľom juhu, ale kráľ severu proti nemu vyrazí s vozmi, jazdcami a mnohými loďami. Vpadne do krajov a preženie sa nimi ako povodeň. 41Príde aj do Nádhernej krajiny. Mnohé krajiny padnú. Z jeho ruky však uniknú Edóm, Moáb i poprední z Amónčanov. 42Rozprestrie svoju moc nad krajinami. Ani Egypt neunikne. 43Bude spravovať zlaté a strieborné poklady a všetky vzácnosti Egypta. Aj Líbyjčania a Kúšijci budú v jeho sprievode. 44Keď ho vystrašia správy z východu a zo severu, vytiahne s veľkou zúrivosťou, aby zničil a vyhladil mnohých. 45Osadí svoje kráľovské stany medzi morom a medzi nádherným svätým vrchom. Dôjde však k svojmu koncu a nik mu nepomôže.  (Dan 11,40–45)

`Uvažuj o texte Daniel 11,40–45. Ako týmto veršom rozumieš? Aké udalosti sú tu opísané?`

Nasledujúce slovné spojenia nám pomáhajú pochopiť vyššie zmienené verše:

Čas konca: Vyjadrenie „čas konca“ sa objavuje len u proroka Daniela (Dan 8,17; 11,35.40 a 12,4.9). Skúmanie Danielových proroctiev naznačuje, že čas konca je obdobie, ktoré trvá od pádu pápežstva v roku 1798 až po vzkriesenie mŕtvych (Dan 12,2).

Kráľ severu: Tento názov sa prvýkrát vzťahuje na označenie dynastie Seleukovcov, ale neskôr označuje pohanský a napokon pápežský Rím. V tomto kontexte teda nejde o opis zemepisnej oblasti, ale o označenie duchovného nepriateľa Božieho ľudu. Okrem toho by sme si mali všimnúť, že kráľ severu predstavuje napodobeninu pravého Boha, ktorý je v Písme symbolicky spojený so severom (Iz 14,13).

Kráľ juhu: Tento názov sa najprv vzťahuje na dynastiu Ptolemaiovcov v Egypte, ktorý leží na juh od Jeruzalema. Ale keď sa proroctvo postupne rozširuje, tento výraz nadobúda teologický rozmer a niektorí teológovia ho spájajú s ateizmom. Ellen Whiteová v súvislosti s Egyptom spomenutým vo verši Zj 11,8 píše: „To je ateizmus.“ (GC 269; VSV 196)

Nádherný svätý vrch: V starozmluvnom období toto vyjadrenie odkazovalo na Sion, hlavné mesto a srdce Izraela, ktoré sa nachádzalo v Zasľúbenej krajine. Po Ježišovom ukrižovaní sa už Boží ľud neidentifikuje podľa etnických a zemepisných hraníc. Svätý vrch musí byť preto symbolickým označením Božieho ľudu, ktorý sa nachádza po celom svete.

Udalosti spomenuté v tomto proroctve by sme mohli charakterizovať nasledovne:

(1) Kráľ juhu útočí na kráľa severu: Francúzska revolúcia sa pokúsila o likvidáciu náboženstva a porážku pápežstva – tento pokus sa však nevydaril. (2) Kráľ severu útočí a poráža kráľa juhu: náboženské sily vedené pápežstvom a jeho spojencami napokon porazia sily ateizmu a vytvoria spojenectvo s porazeným nepriateľom. (3) Edom, Moáb a poprední Amónčania uniknú: niektorí z tých, ktorí nie sú súčasťou Božieho ľudu, sa v poslednej chvíli pridajú do spoločenstva. (4) Kráľ severu sa pripravuje na útok proti svätému vrchu, ale nadíde jeho koniec: sily zla budú napokon zničené a bude ustanovené Božie kráľovstvo.

`Napĺňa ťa poznanie, že na konci budú víťazmi Boh a jeho ľud, pokojom a nádejou?`