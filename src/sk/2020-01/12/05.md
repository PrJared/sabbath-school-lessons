---
title:  Nasledujúca mocnosť
date:   18/03/2020
---

> <p></p>
> 31Jeho vojská povstanú a znesvätia svätyňu i pevnosť. Odstránia ustavičnú obetu a postavia ohavnú modlu. 32Tých, čo prestupujú zmluvu, ľstivo zvedie. No ľudia, ktorí poznajú svojho Boha, posilnia sa a budú konať. 33Múdri z ľudu budú mnohých poúčať, ale za istý čas zaváhajú pre meč, oheň, zajatie a plienenie. 34Keď klesnú, dostane sa im malej pomoci a mnohí sa k nim úlisne pripoja. 35Aj niektorí z múdrych v skúške zneistejú pre triedenie a očistu medzi nimi až do konca čias, totiž do určeného času. 36Kráľ bude konať svojvoľne, bude sa vyvyšovať a vypínať nad každého boha. Aj proti Bohu bohov bude hovoriť opovážlivé veci. Bude úspešný, až kým sa nedovŕši hnev, lebo sa splní to, čo bolo určené.  (Dan 11,31–36)

`Prečítaj si text Dan 11,29–39. Aká mocnosť je tu predstavená ako nástupník veľmoci, ktorú sme stotožnili s pohanským Rímom?`

Verše Daniel 11,29–39 odkazujú na nový mocenský systém. Hoci tento systém nadväzuje na pohanskú Rímsku ríšu a nesie niektoré znaky svojho predchodcu, zdá sa, že v niektorých aspektoch je odlišný. Biblický text hovorí, že „to posledné už nebude ako to prvé“ (Dan 11,29; Roh). Keď sa pozrieme na nasledujúce verše, zistíme, že tento systém koná ako náboženská mocnosť. Svoj útok mieri predovšetkým na Boha a jeho ľud. Pozrime sa na niektoré činy, ktorých sa dopúšťa tento kráľ.

1. V texte čítame, že sa „rozzúri... a bude konať proti svätej zmluve“ (Dan 11,30). Je to odkaz na Božiu zmluvu o spasení, proti ktorej sa tento vládca stavia na odpor.
2. Tento kráľ organizuje vojská, ktoré napokon „znesvätia svätyňu“ a „odstránia ustavičnú obeť“ (Dan 11,31). Už v Daniel 8 sme si všimli, že malý roh zničil základy Božej „svätyne“ a „zrušil ustavičnú obeť“ (Dan 8,11). Tieto slová musíme chápať ako opis duchovného útoku proti Kristovej službe v nebeskej svätyni.
3. Následkom útoku tejto mocnosti na svätyňu je, že do Božieho chrámu je umiestnené to, čo je nazvané ako „pustošiaca ohavnosť“ (Dan 11,31; Roh). Paralelou tohto vyjadrenia je výraz „pustošiaca neprávosť“, ktorým je charakterizované odpadnutie a vzbura malého rohu (Dan 8,13).
4. Táto mocnosť útočí na Boží ľud: „Aj niektorí z múdrych v skúške zneistejú pre triedenie a očistu medzi nimi až do konca čias, totiž do určeného času“ (Dan 11,35). Tento verš nám tiež pripomína malý roh, ktorý „zvrhol niektorých z toho vojska na zem i niektoré z hviezd a pošliapal ich“ (Dan 8,10; pozri aj Dan 7,25).
5. O tomto kráľovi sa dozvedáme, že „bude konať svojvoľne, bude sa vyvyšovať a vypínať nad každého boha. Aj proti Bohu bohov bude hovoriť opovážlivé veci“ (Dan 11,36). Nemusí nás prekvapiť, že aj malý roh hovoril „veľké veci“ (Dan 7,8), a to dokonca aj proti Bohu (Dan 7,25).

`V danom kontexte by sme mohli objaviť aj ďalšie podobnosti. Prečo je dôležité držať sa Písma a toho, čo z neho zisťujeme – a to aj napriek tomu, že väčšina spoločnosti môže náš postoj hodnotiť veľmi negatívne?`