---
title:  Proroctvá o Perzii a Grécku
date:   15/03/2020
---

> <p></p>
> 1V prvom roku médskeho Dária som stál pri ňom, aby som mu pomáhal a ochraňoval ho. 2Teraz ti však oznámim pravdu. V Perzii povstanú ešte traja králi. Štvrtý si nahromadí viac bohatstva ako ostatní. Keď sa posilní svojím bohatstvom, vyburcuje všetko proti gréckemu kráľovstvu. 3Objaví sa bohatiersky kráľ. Bude mocne vládnuť a robiť, čo sa mu zapáči. 4No ako rýchlo povstal, tak bude jeho kráľovstvo rozbité a rozdelené na štyri svetové strany. Nie však medzi jeho potomkov. Nebude to už taká ríša, akej vládol on, lebo jeho kráľovstvo bude vyvrátené a dostane sa iným, mimo nich.  (Dan 11,1–4)

`Uvažuj o texte Dan 11,1–4. V čom sa tieto verše podobajú na niektoré z predchádzajúcich proroctiev, s ktorými sme sa už stretli pri štúdiu knihy Daniel?`

Gabriel hovorí Danielovi, že z Perzie ešte povstanú traja králi. Po nich bude nasledovať štvrtý kráľ, ktorý z nich bude najbohatší a najsilnejší a vrhne sa do boja proti Grécku. Po Kýrovi vládli nad Perziou postupne traja králi: Kambyses II. (530–522 pred Kr.), Gaumáta (známy aj ako Smerdys; 522 pred Kr.) a Dárius I. (522–486 pred Kr.). Štvrtým kráľom bol Xerxes, spomínaný v knihe Ester ako Ahasvér. Bol mimoriadne bohatý (Est 1,1–7) a viedol obrovskú armádu, s ktorou zaútočil na Grécko, presne ako to predpovedalo proroctvo. Napriek presile sa mu udatné grécke vojsko ubránilo.

Keď poznáme historické súvislosti, nerobí nám príliš veľký problém identifikovať „bohatierskeho kráľa“, ktorý sa objavuje v Dan 11,3 a stáva sa zvrchovaným vládcom staroveku, ako Alexandra Veľkého. Alexander zomrel vo veku 32 rokov bez toho, aby zanechal dediča, ktorý by ho nahradil na tróne. Kráľovstvo sa napokon rozdelilo medzi štyroch jeho generálov: Seleukovci vládli nad Sýriou a Mezopotámiou, Antigonovci v Macedónii, Ptolemaiovci v Egypte a Attalovci v Macedónii a Grécku. 

`Porovnaj texty Daniel 11,2–4 a Daniel 8,3–8.20–22. Ako nám všetky tieto verše pomáhajú identifikovať Alexandra Veľkého ako kráľa, o ktorom sa tu hovorí?`

Čo sa môžeme naučiť z tejto zmesi mien, miest a historických udalostí? Po prvé, zisťujeme, že proroctvo sa naplnilo presne podľa predpovede nebeského posla. Božie slovo sa nikdy nemýli a vždy sa naplní. Po druhé, Boh je Bohom dejín. Niekedy sa nám môže zdať, že postupnosť politických mocností, vodcov a ríš poháňajú túžby kráľov, vodcov, diktátorov a politikov najrôznejšieho druhu. Biblia však zjavuje, že Boh má zvrchovanú moc a vedie dejiny podľa svojho nadprirodzeného (a preto pre nás často nepochopiteľného) cieľa. Môžeme si však byť istí, že Boh napokon privedie dejiny k bodu, keď skoncuje so zlom a ustanoví svoje večné kráľovstvo.

`Prečo nemôžeme presne rozumieť všetkému, čo sa v dejinách odohralo? Prečo je niekedy ťažké pochopiť aj to, čo sa odohráva v našom vlastnom živote? K čomu ťa vedie toto poznanie?`