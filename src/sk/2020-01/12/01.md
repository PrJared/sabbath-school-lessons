---
title:  Od severu a juhu do Nádhernej krajiny
date:   14/03/2020
---

### Texty na tento týždeň
Daniel 11

> <p>Základný text</p>
> Aj niektorí z múdrych v skúške zneistejú pre triedenie a očistu medzi nimi až do konca čias, totiž do určeného času.  (Dan 11,35)

Na úvod tejto pomerne náročnej kapitoly chceme poukázať na niekoľko dôležitých bodov. Po prvé, Daniel 11 nesie mnoho podobných znakov ako predchádzajúce prorocké náčrty v knihe Daniel. Rovnako ako v kapitolách 2, 7, 8 a 9, aj v 11. kapitole sa prorocké posolstvo začína odo dní proroka a smeruje ďalej do budúcnosti, až do času konca. Po druhé, postupne sa aj tu vynárajú svetové mocnosti, ktoré nezriedka utláčajú Boží ľud. A po tretie, každý prorocký náčrt vrcholí dobrou správou a šťastným koncom. V 2. kapitole kameň rozdrvil sochu a naplnil celú zem, v 7. kapitole Syn človeka prijíma kráľovstvo a v kapitolách 8 a 9 je prostredníctvom diela Mesiáša očistená nebeská svätyňa.

Jedenásta kapitola knihy Daniel je postavená na troch základných bodoch. (1) Začína sa pohľadom na perzských kráľov, rozoberá ich osudy a čas konca, keď kráľ severu útočí na Boží svätý vrch. (2) Opisuje postupnosť bojov medzi kráľom severu a kráľom juhu a spôsob, akým ovplyvňujú Boží ľud. (3) Celá kapitola sa končí pozitívne, keď kráľ severu čelí svojmu zániku vďaka „nádhernému svätému vrchu“ (Dan 11,45). Takýto záver naznačuje koniec zla a ustanovenie večného Božieho kráľovstva.