---
title:  Rím a Knieža zmluvy
date:   17/03/2020
---

> <p></p>
> 18Potom sa zameria na ostrovy a mnohé obsadí. No jeden vojvodca urobí koniec jeho výsmechu, no nielen to, potupu mu odplatí. 19Obráti teda pozornosť na pevnosti jeho krajiny, ale potkne sa, padne a stratí sa. 20Na jeho miesto sa postaví iný, ktorý privedie vyberača s kráľovskou slávou. Po niekoľkých dňoch sa však zlomí, no nie hnevom ani bojom. 21Na jeho miesto nastúpi opovrhnutý muž bez udelenia kráľovskej hodnosti. Nenápadne pritiahne a úskokmi sa zmocní kráľovstva. 22Vojenské oddiely sa pred ním odplavia a budú rozbité, ako aj knieža zmluvy.  (Dan 11,18–22)

`Prečítaj si text Daniel 11,16–28. Hoci text nie je jednoduchý, pokús sa nájsť obrazy a vyjadrenia, ktoré ti pripomínajú iné časti knihy Daniel.`

Zdá sa, že presun moci z helénskych kráľov smerom na pohanský Rím je vyjadrený vo verši Dan 11,16: „Ten, čo vytiahol proti nemu, bude robiť, čo sa mu zachce, a nikto pred ním neobstojí. Zastaví sa aj v Nádhernej krajine a všetko bude v jeho ruke.“ Nádherná krajina je Jeruzalem a celá oblasť okolo Jeruzalema. Mocnosť, ktorá túto oblasť ovládla, bol práve pohanský Rím. Rovnaká udalosť je opísaná aj pri horizontálnom raste malého rohu, ktorý sa tiež rozšíril až k Nádhernej krajine (Dan 8,9). Moc, ktorá v tom čase ovládala svet, bola Rímska ríša.

Takéto pochopenie biblického textu podporujú niektoré ďalšie náznaky. Napríklad odkaz na toho, „ktorý pošle vyberajúceho dane v sláve kráľovstva“ (Dan 11,20; Roh), odkazuje v danom kontexte s veľkou pravdepodobnosťou na cisára Augusta. Práve počas jeho vlády sa narodil Ježiš, keď Mária a Jozef cestovali do Betlehema na sčítanie ľudu. Okrem toho, podľa proroctva bude následníkom tohto panovníka „opovrhnutý muž“ (Dan 11,21). Ako ukazujú dejiny, po Augustovi sa stal cisárom Tiberius, adoptívny syn Augusta. Tiberius bol známy ako výstredný človek, ktorého kritizovali pre jeho pokrytectvo a mnoho necností.

A čo je najdôležitejšie, podľa biblického textu práve počas vlády Tiberia malo byť „rozbité“ aj „Knieža zmluvy“ (Dan 11,22). To je jasný odkaz na ukrižovanie Krista, ktorý je u Daniela nazvaný aj „pomazaný vojvoda“ (Dan 9,25; pozri aj Mat 27,33–50). Kristus bol odsúdený a ukrižovaný práve počas vlády Tiberia. Zmienka o Kristovi ako o „Kniežati zmluvy“ je silným znakom, ktorý nám pomáha vidieť plynutie dejinných udalostí. Táto skutočnosť je okrem iného opätovným dôkazom o Božom predzvedení. A tak ako mal Boh pravdu vo všetkom, čo predchádzalo týmto proroctvám, môžeme mu dôverovať aj v tom, čo sa má stať v budúcnosti.

`Dokonca aj uprostred rôznych politických a historických udalostí je v texte predstavený Ježiš z Nazareta, „Knieža zmluvy“. Čo to vypovedá o Kristovi ako najdôležitejšej postave Písma a dejín?`