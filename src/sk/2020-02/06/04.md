---
title:  Biblia A Kultúra
date:  05/05/2020
---

> <p></p>
> <sup>22</sup>Pavol si zastal do stredu Areopágu a povedal: Muži, Aténčania! Podľa všetkého pozorujem, že ste mimoriadne nábožní. <sup>23</sup>Keď som sa prechádzal a prezeral som si vaše svätyne, našiel som aj oltár s nápisom: Neznámemu bohu. Ja vám teraz teda hlásam to, čo uctievate, hoci to nepoznáte. ... <sup>28</sup>V ňom žijeme, hýbeme sa a sme, ako to povedali aj niektorí vaši básnici: Veď sme jeho rodom. <sup>29</sup>Nuž, ak sme Božím rodom, nesmieme sa nazdávať, že božstvo sa podobá zlatu, striebru či kameňu – výtvoru ľudského umu a zručnosti. <sup>30</sup>Boh skončil s časom nevedomosti a teraz ľuďom hlása, aby všetci a všade robili pokánie. <sup>31</sup>Lebo určil deň, keď bude spravodlivo súdiť celý svet skrze muža, ktorého ustanovil. Všetkým o tom poskytol spoľahlivý dôkaz, keď ho vzkriesil z mŕtvych. <sup>32</sup>Keď počuli o vzkriesení z mŕtvych, niektorí si robili posmešky, iní zasa hovorili: Radi si ťa o tom vypočujeme, ale až inokedy.  

**Osobné štúdium**

`Prečítaj si text Sk 17,16–32 a uvažuj o ňom. V Skutkoch 17 sa apoštol Pavol pokúša tlmočiť dobrú správu v novom kontexte – v kontexte filozofie gréckej kultúry. Akým spôsobom rôzne kultúrne pozadie ovplyvňuje spôsob, ktorým posudzujeme dôležitosť rôznych myšlienok?`

Keď chceme správne pochopiť význam mnohých biblických statí, môže nám pri tom veľmi pomôcť znalosť dobového pozadia a blízkovýchodnej kultúry. „Príkladom môže byť poznanie, že hebrejská kultúra pripisovala jedincovi zodpovednosť za skutok, ktorého sa síce nedopustil, ale dovolil, aby sa stal. Aj preto inšpirovaní autori Písma veľmi často označovali Boha za aktívneho vykonávateľa skutkov, o ktorých by sme v západnej kultúre hovorili v tom zmysle, že ich Boh dopustil alebo im nezabránil. Príkladom môže byť zatvrdenie faraónovho srdca.“ („Methods of Bible Study“, str. 4. Dokument je dostupný na http://www.adventistbiblicalresearch.org/materials/bible-interpretation-hermeneutics/methods-bible-study)

Aj kultúra, v ktorej Písmo vznikalo, prináša niektoré dôležité hermeneutické otázky. Je Biblia kultúrne podmienená a vzťahuje sa teda len na kultúru, ku ktorej sa prihovára? Alebo Božie posolstvo dané v určitej kultúre túto kultúru presahuje a prehovára k všetkým ľuďom? Čo ak sa naša kultúrna skúsenosť stane základom pre náš výklad Písma?

V Skutkoch 17,26 apoštol Pavol prináša zaujímavý pohľad na realitu, ktorý často pri čítaní textu prehliadame. Pavol konštatuje, že Boh nás všetkých stvoril „z jedného“ (Roh: „z jednej krvi“). Hoci sme kultúrne veľmi rozdielni, z biblického pohľadu existuje niečo, čo nás ako ľudí spája. Bez ohľadu na naše kultúrne rozdiely je Boh Stvoriteľom všetkých ľudí. Skutočnosť, že sme hriešni a potrebujeme spasenie, nie je obmedzená na jednu kultúru. My všetci potrebujeme záchranu, ktorej ponuka k nám prichádza prostredníctvom smrti a vzkriesenia Ježiša Krista.

V Písme je zaznamenané, ako sa Boh prihováral konkrétnym ľuďom v konkrétnych historických obdobiach. Zo spôsobu, akým Ježiš a apoštoli pristupovali k Písmu, a z niektorých ďalších skutočností môžeme vidieť, že Božím zámerom bolo, aby aj nasledujúce generácie pri čítaní Písma rozumeli biblickým pravdám, ktoré presahujú miestne a časové súvislosti, v ktorých biblické texty vznikali.

Analógiou nám môžu byť napríklad algebra, ktorej základy (všeobecný postup riešenia lineárnych a kvadratických rovníc) sa prvýkrát objavili v 9. storočí v Bagdade v diele perzského matematika Muhammada Al-Chorezmího. Určite to však neznamená, že pravidlá a princípy tohto odvetvia matematiky sú miestne a časovo obmedzené na Perziu 9. storočia.

Rovnaký princíp môžeme aplikovať aj na pravdy Božieho slova. Hoci Biblia vznikla veľmi dávno v kultúre veľmi odlišnej od tej našej, pravdy a princípy, ktoré Písmo obsahuje, sú pre nás rovnako dôležité ako pre ľudí, ktorým boli texty Písma pôvodne adresované.

**Aplikácia**

`Ako sa vyrovnávaš s nejasnosťami pri úsilí pochopiť správny význam biblického textu?`