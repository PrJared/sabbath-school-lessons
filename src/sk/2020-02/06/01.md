---
title:  Prečo Potrebujeme Výklad Písma
date:  02/05/2020
---

### Texty na tento týždeň
Luk 24,36–45; 1Kor 12,10; 1Kor 14,26; Sk 17,16–32; Ján 12,42.43

> <p>Základný text</p>
> Bez viery však nie je možné zapáčiť sa Bohu. Veď kto pristupuje k Bohu, musí veriť, že Boh je a že odmeňuje tých, čo ho hľadajú.  (Heb 11,6)

Keď Bibliu čítame, zároveň ju vykladáme. Ako to však robíme? Aké princípy pritom používame? Ako pristupujeme k rôznym žánrom, ktoré sa v Písme nachádzajú? Je text, ktorý čítame, podobenstvom, historickým rozprávaním alebo prorockým snom obsahujúcim symbolické vyjadrenie? Rozhodnutie, ktoré robíme v súvislosti s kontextom Písma, je už samo osebe výkladom.

Ľudia niekedy používajú Bibliu ako sväté orákulum: otvárajú Písmo na náhodných miestach a dúfajú, že nájdu texty, ktoré ich usmernia. Ale takéto náhodné spájanie biblických veršov môže viesť k mimoriadne nezvyčajným, a dokonca nebezpečným záverom.

Jeden príklad: Keď muž opustil svoju manželku pre inú ženu, manželku veľmi povzbudilo, keď vo svojej Biblii „našla“ verš: „A položím nepriateľstvo medzi tebou a medzi ženou...“ (1Moj 3,15; Roh) Na základe tohto verša bola presvedčená, že milenecký pomer jej manžela sa čoskoro skončí.

Ktorýkoľvek verš sa bez správneho pochopenia kontextu môže stať zámienkou pre vlastné myšlienky a plány. Je preto dôležité Bibliu nielen čítať, ale ju aj správne vykladať.