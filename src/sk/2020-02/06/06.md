---
title:  Dôležitosť Správneho Výkladu Písma
date:  07/05/2020
---

> <p></p>
> <sup>1</sup>Všetok ľud do jedného sa zhromaždil na námestie pred Vodnou bránou. Vyzvali zákonníka Ezdráša, aby priniesol knihu Mojžišovho zákona, ktorý Hospodin prikázal Izraelu. <sup>2</sup>Kňaz Ezdráš v prvý deň mesiaca priniesol zákon pred zhromaždenie mužov, žien a tých, ktorí boli schopní rozumieť, čo počúvajú. <sup>3</sup>Čítal z neho na námestí pred Vodnou bránou od svitania do poludnia pred mužmi, ženami a tými, čo boli schopní rozumieť. Pozornosť všetkých bola upriamená na Knihu zákona. ... <sup>8</sup>Čítali z knihy Božieho zákona, odsek za odsekom, a vysvetľovali zmysel, aby ľudia chápali, čo sa čítalo.  

**Osobné štúdium**

`Uvažuj o vyššie uvedených veršoch. Prečo je správne pochopenie Písma dôležité pre nás ako jednotlivcov, ale aj pre spoločenstvo cirkvi?`

Najdôležitejším posolstvom Biblie je otázka spasenia a spôsobu, ako ho dosiahnuť. Na čom inom v konečnom dôsledku záleží (teda ak pod spasením rozumieme obnovenie životodarného vzťahu s Bohom)? Veď ako Ježiš povedal: „Čo osoží človeku, ak získa hoci celý svet, ale utrpí škodu na duši?“ (Mat 16,26)

Naše poznanie toho, čo Biblia učí o spasení, veľmi výrazne závisí od spôsobu, akým budeme vykladať biblický text. Ak pristúpime k Biblii chybne a budeme ju vykladať nesprávne, veľmi pravdepodobne sa dopracujeme k mylným záverom – a to nielen v otázke spasenia, ale aj vo všetkom ostatnom, čo Písmo učí. Dokonca už v čase apoštolov sa do cirkvi vkradli teologické bludy, ktoré vychádzali z nesprávneho výkladu Písma.

`Uvažuj o veršoch 2Pet 3,15.16. Čo tento text hovorí o dôležitosti správneho výkladu Písma?`

Ak sa považujeme za ľudí Knihy, ktorí chcú žiť podľa Písma a jedine Písma a súčasne odmietame iné autoritatívne zdroje (tradíciu, vyznanie alebo záväzný učiteľský úrad cirkvi, ktorý by pre nás vykladal Písmo), potom je nesmierne dôležitá otázka správneho hermeneutického prístupu k Písmu. Biblia sa totiž stáva jediným oznamovateľom toho, čomu máme veriť a ako máme žiť.

Spôsob výkladu Písma je rozhodujúcim faktorom pre teologické a misijné zdravie cirkvi. Bez správneho výkladu Písma nedosiahneme jednotu učenia a vierouky. Následkom toho bude nejednota cirkvi a misie. Nesprávna a zdeformovaná teológia neodvratne vedie k pokrútenej misii. Veď napokon, ak máme pre svet posolstvo, o ktorého význame máme pochybnosti, ako ho chceme predstaviť tým, ktorí ho potrebujú počuť?

**Aplikácia**

`Prečítaj si posolstvo troch anjelov v Zjavení 14,6–12. Aký je jeho teologický zmysel a prečo je jeho správne pochopenie dôležité pre našu misiu?`