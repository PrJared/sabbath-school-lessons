---
title:  Podnety Na Zamyslenie
date:  08/05/2020
---

Prečítaj si kapitolu „Čo s pochybnosťami?“ z knihy Cesta ku Kristovi (SC 105–113; CK 72–76).

„Pri štúdiu Písma sa osloboďte od svojich predsudkov, prevzatých názorov a vlastných predstáv. Ak sa budete pri štúdiu Písma usilovať obhájiť svoje vlastné presvedčenie, nikdy sa nedopracujete k poznaniu pravdy. Odmietnite takéto postoje a s kajúcim srdcom počúvajte, čo vám chce povedať Hospodin. Keď človek sedí pri Kristových nohách, pokorne skúma pravdu a učí sa od Neho, Slovo mu prinesie pochopenie. Tým, čo sa považujú za múdrych a namyslene odmietajú štúdium Písma, Kristus hovorí: Ak chcete byť múdri na spasenie, musíte byť tichí a pokorní srdcom. Božie slovo nečítajte vo svetle minulých názorov. Skúmajte ho s modlitbou a v duchu zbaveného predsudkov. Ak pri štúdiu zistíte, že názory, ktoré ste pokladali za správne, nie sú v súlade s Písmom, nesnažte sa Božie slovo prispôsobiť svojim názorom. Nenechajte sa ovplyvniť tým, čomu ste v minulosti verili a čo ste robili. Otvorte svoj duchovný zrak a uvidíte prečudesné pravdy zákona. Poznajte, čo je napísané, a pevne postavte svoje nohy na Skale vekov.“ (MYP 260)

**Námety na spoločné uvažovanie**

`Aký vplyv má na výklad Písma naše vzdelanie, náš svetonázor a kultúra, v ktorej žijeme? Prečo je dôležité, aby sme si uvedomovali, čo všetko ovplyvňuje našu snahu pochopiť a vyložiť význam Písma?`

`Všetci súhlasíme s tým, že sme hriešni a že hriech nás ovplyvňuje negatívnym spôsobom. Akým spôsobom hriech ovplyvňuje naše pochopenie Písma? Ako nám znemožňuje správne pochopiť Písmo? Ako môže skresliť náš postoj k Písmu skutočnosť, že chceme robiť niečo, čo Biblia odsudzuje?`

`Uveďte príklady biblických textov, ktoré sme schopní lepšie pochopiť vďaka znalosti historických a kultúrnych súvislostí daného obdobia.`

Západ slnka: 20:09