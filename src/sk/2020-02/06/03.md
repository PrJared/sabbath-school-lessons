---
title:  Preklady A Výklady Biblického Textu
date:  04/05/2020
---

> <p></p>
> A počnúc Mojžišom cez všetkých prorokov, vykladal im, čo sa naňho v celom Písme vzťahovalo.  

**Osobné štúdium**

Biblia bola pôvodne napísaná v starovekých jazykoch. Stará zmluva bola napísaná prevažne v hebrejčine a niekoľko častí vzniklo v aramejčine. Novozmluvní autori písali v ľudovej, hovorovej gréčtine svojej doby (koiné). Dnes týmito jazykmi nehovorí takmer nikto a väčšina ľudí týmto starovekým jazykom nerozumie. Aby si Písmo mohol prečítať bežný človek, musí byť Biblia preložená do moderných jazykov.

Ako však vedia všetci dobrí prekladatelia, každý preklad je do určitej miery zároveň výkladom. Pre mnoho slov alebo slovných spojení bežne používaných v jednom jazyku neexistuje rovnocenný ekvivalent v jazyku, do ktorého sa text prekladá. Umenie a teória ako náležite prekladať a vykladať text, sa nazýva „hermeneutika“.

`Uvažuj o textoch 1Kor 12,10; 1Kor 14,26; Ján 1,41; Ján 9,7; Sk 9,36 a Luk 24,27. Vo všetkých uvedených veršoch sa nachádza myšlienka prekladu a výkladu. U Lukáša 24,27 musí dokonca samotný Ježiš vysvetľovať význam Písma svojim učeníkom. Čo nám to hovorí o dôležitosti výkladu biblického textu?`

Grécke sloveso herméneuó, z ktorého je odvodené slovo hermeneutika (výklad pôvodného zmyslu [biblického] textu), pochádza z gréckeho slova Hermés. V gréckej mytológii bol Hermés okrem iného považovaný za toho, kto odovzdáva posolstvá od bohov ľuďom. Bol teda zodpovedný aj za to, aby správne pretlmočil posolstvo určeným adresátom.

V súvislosti s hermeneutikou je pre nás kľúčová skutočnosť, že ak neovládame pôvodné biblické jazyky, k textu Písma pristupujeme len prostredníctvom prekladov Biblie. Našťastie, mnoho prekladateľov v snahe pretlmočiť posolstvo Písma vykonalo výbornú prácu. A hoci poznanie pôvodných jazykov je obrovskou výhodou, pri čítaní kvalitných prekladov nám nič nebráni v tom, aby sme pochopili podstatu biblického posolstva. Ale aj pri použití kvalitného prekladu je dôležitý správny výklad významu textu, ako to naznačuje verš Lukáš 24,27. A to je aj hlavný cieľ hermeneutiky: správne pretlmočiť a vyjadriť zmysel biblického textu a pomôcť nám náležite uplatniť posolstvo daného textu v našom dnešnom živote. Ako ukazuje citovaný text z Lukáša, Ježiš vykladal (gr. dierméneuó) biblický text svojim učeníkom. Aké by to len bolo, keby nám samotný Ježiš vykladal význam jednotlivých biblických veršov!

**Aplikácia**

`Niektorí ľudia majú prístup k rôznym biblickým prekladom, iní nie. Nech už pracujeme s akýmkoľvek prekladom, dôležité je pristupovať k textu s pokornou odovzdanosťou a túžbou konať podľa zjaveného. Prečo?`