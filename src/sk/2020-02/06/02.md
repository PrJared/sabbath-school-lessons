---
title:  Predporozumenie A Predsudky Okuliare Ktorými Sa Pozeráme Na Text
date:  03/05/2020
---

> <p></p>
> <sup>44</sup>Potom im hovoril: Toto sú moje slová, ktoré som vám povedal, kým som bol ešte s vami: Musí sa vyplniť všetko, čo je o mne napísané v Mojžišovom zákone, Prorokoch a Žalmoch. <sup>45</sup>Vtedy im otvoril myseľ, aby chápali Písma.  

**Osobné štúdium**

`Prečítaj si text Luk 24,36–45. Učeníci poznali Písmo, ale niečo im bránilo vidieť skutočný význam Božieho slova. Nedokázali rozpoznať ani predpovedané udalosti, hoci sa diali priamo pred ich očami. Čo bolo príčinou ich nepochopenia?`

Nikto nepristupuje k textu Písma s čistou mysľou. Každý čitateľ a študent Písma otvára Bibliu s určitou historickou a osobnou skúsenosťou, ktorá nevyhnutne ovplyvňuje spôsob, akým text vykladá. Dokonca aj učeníci mali svoje predstavy o tom, aký by mal Mesiáš byť a čo by mal robiť. Ich presvedčenie vychádzalo z očakávaní vtedajšej spoločnosti a bránilo im jasnejšie pochopiť biblický text. Tu môžeme hľadať odpoveď na otázku, prečo tak často nerozumeli Ježišovi a udalostiam, ktoré sprevádzali jeho život, smrť a vzkriesenie.

Každý z nás má svoje presvedčenie o fungovaní sveta, o konečnej realite a o Bohu. Či už si to uvedomujeme alebo nie, každý z nás má nejakým spôsobom (pred)nastavenú myseľ, s ktorou pristupujeme k Písmu v snahe pochopiť jeho zmysel. K Biblii teda prichádzame s určitým „predporozumením“. Ak niekto napríklad jednoznačne odmieta existenciu nadprirodzených javov a Božích zásahov, nebude Bibliu vnímať ako pravdivý a spoľahlivý záznam toho, ako Boh konal v minulosti. Takýto človek sa bude na Písmo pozerať úplne inak ako človek, ktorý prijíma existenciu nadprirodzených udalostí.

Vykladači Písma sa nemôžu úplne zbaviť svojej minulosti, svojich skúseností, vlastných myšlienok a vopred vytvorených názorov. Nedá sa dosiahnuť ani úplná nestrannosť, ani absolútna objektivita. Štúdium Písma a teologické uvažovanie sa vždy odohrávajú na pozadí toho, ako vnímame podstatu sveta a Boží charakter.

Dobrou správou však je, že keď pristupujeme k štúdiu Písma s otvorenou mysľou a úprimným srdcom, Svätý Duch môže rozšíriť náš ohraničený spôsob uvažovania a usmerniť naše predporozumenie. Biblia opakovane ukazuje, že aj ľudia s úplne odlišnými skúsenosťami sú schopní chápať Božie slovo a že Svätý Duch je pripravený uviesť nás „do celej pravdy“ (Ján 16,3).

**Aplikácia**

`Čo všetko ovplyvňuje tvoje vnímanie sveta? Ako podriaďuješ svoje predporozumenie Božiemu slovu? Ako Písmo samotné pretvára tvoje názory, aby boli vo väčšom súlade s realitou posolstva Písma?`