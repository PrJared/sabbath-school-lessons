---
title:  Naša Hriešna Prirodzenosť
date:  06/05/2020
---

> <p></p>
> <sup>39</sup>Tu Ježiš povedal: Súdiť som prišiel na tento svet, aby tí, čo nevidia, videli, a tí, čo vidia, oslepli. <sup>40</sup>Počuli to farizeji, ktorí boli pri ňom, a povedali mu: Vari sme aj my slepí? <sup>41</sup>Ježiš im odpovedal: Keby ste boli slepí, nemali by ste hriech. Vy však hovoríte: Vidíme, a tak váš hriech zostáva.  

> <p></p>
> <sup>42</sup>Predsa však aj mnohí z poprednejších mužov uverili v neho, ale nepriznali sa k tomu pre farizejov, aby ich nevylúčili zo synagógy; <sup>43</sup>lebo mali radšej ľudskú slávu ako Božiu.  

**Osobné štúdium**

`Uvažuj o textoch Ján 9,39–41 a Ján 12,42.43. Hovorí sa tu o ľuďoch, ktorí odmietali prijať dané posolstvo alebo sa k jeho prijatiu nechceli priznať. Prečo? Aké napomenutie zaznieva na ich adresu? Aké ponaučenie by sme si z toho mali vziať pre seba?`

Je ľahké pohŕdavo sa pozerať na náboženských vodcov, ktorí napriek presvedčivým dôkazom odmietli prijať Ježiša. Musíme si však dať pozor, aby sme si neosvojili podobný postoj k Božiemu slovu.

Niet pochýb o tom, že hriech zásadne zmenil, poškodil a pokrivil náš vzťah s Bohom. Hriech ovplyvňuje celú našu existenciu. Má vplyv aj na našu schopnosť vykladať Písmo a rozumieť mu. Na vine nie je len skutočnosť, že naše uvažovanie má sklony priviesť nás k zlým záverom. Naša myseľ, spôsob nášho premýšľania je ovplyvnený hriechom a uzavrel sa pred Božou pravdou. Naše uvažovanie je možné charakterizovať nasledovnými znakmi: pýcha, sebaklam, spochybňovanie, odcudzenie a neposlušnosť.

Pyšný človek sa vyvyšuje na Boha a jeho Slovo. Pýcha totiž vedie človeka k tomu, že svoj vlastný názor považuje za konečné meradlo pravdy – a to aj tých právd, ktoré sú zjavené v Biblii. Takýto postoj umenšuje a znevažuje božskú autoritu Písma.

Niektorí ľudia majú sklon prijímať len také myšlienky, ktoré sa im páčia – a to aj vtedy, keď sú v rozpore so zjavenou Božou vôľou. Boh nás varuje pred nebezpečenstvom sebaklamu (Zj 3,17). Hriech vedie aj k spochybňovaniu, ktoré môže vyústiť k váhavosti, nerozhodnosti a neochote veriť Božiemu slovu. Sústavné spochybňovanie môže spôsobiť, že sa pri výklade biblického textu nikdy nedopracujeme k žiadnej istote. Takýto človek veľmi rýchlo zaujme postoj sudcu a začne sám rozhodovať o tom, čo je v Písme prijateľné a čo nie. Tento prístup k Božiemu slovu je veľmi nebezpečný a treba ho odlíšiť od zdravého kladenia si otázok a hľadania.

K Biblii by sme mali pristupovať vo viere a v pokore. Pýcha, sebaklam a spochybňovanie nás odvádzajú od Boha a Biblie. Následkom takéhoto postoja je neposlušnosť, teda neochota nasledovať zjavenú Božiu vôľu.

**Aplikácia**

`Ocitol si sa niekedy v situácii, že si odmietal usvedčujúce výroky Písma, ktoré ťa viedli k určitému konaniu, hoci ty si chcel urobiť niečo iné? Čo sa stalo a čo si sa z tejto skúsenosti naučil?`