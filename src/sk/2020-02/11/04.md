---
title:  Určenie Totožnosti Malého Rohu
date:  09/06/2020
---

> <p></p>
> <sup>23</sup>Takto prehovoril: Štvrtá šelma, to bude štvrté kráľovstvo na zemi, ktoré bude odlišné od všetkých ostatných kráľovstiev. Pohltí celú zem, pošliape a rozdrúzga. <sup>24</sup>Desať rohov znamená, že z tohto kráľovstva povstane desať kráľov. Ešte ďalší povstane po nich, bude odlišný od tých predchádzajúcich a zosadí troch kráľov. <sup>25</sup>Bude hovoriť slová proti Najvyššiemu, bude sužovať svätých Najvyššieho, bude sa pokúšať zmeniť posvätné obdobia a predpisy. Do jeho ruky budú vydaní na čas a časy a polovicu času. <sup>26</sup>Zasadne však súd a vezme mu moc ničiť a hubiť až do konca.  

**Osobné štúdium**

Po stáročia protestantskí reformátori identifikovali malý roh z Daniela 7 a Daniela 8 ako rímsku cirkev. Prečo?

`Prečítaj si Daniel 7,1–25 a Daniel 8,1–13. Skôr ako budeš pokračovať v čítaní lekcie, pokús sa vyhľadať všetky charakteristiky malého rohu, ktoré sa nachádzajú v oboch kapitolách súčasne. Ako môžeme určiť totožnosť malého rohu?`

Mocnosť opísaná v Daniel 7 a Daniel 8 ako malý roh je v týchto kapitolách predstavená siedmimi spoločnými charakteristikami: (1) obe kapitoly predstavujú túto mocnosť ako malý roh; (2) ide o mocnosť, ktorá prenasleduje (Dan 7,21.25; 8,10.24); (3) ide o mocnosť, ktorá sa vyvyšuje a rúha (Dan 7,8.20.25; 8,10.11.25); (4) táto mocnosť útočí na Boží ľud (Dan 7,25; 8,24); (5) aktivita tejto mocnosti je vymedzená prorockým časom (Dan 7,25; 8,13.14); (6) táto mocnosť pôsobí až do konca času (Dan 7,25.26; 8,17.19) a (7) uvedená mocnosť je zničená nadprirodzeným spôsobom (Dan 7,11.26; 8,25).

Dejiny ukazujú, že prvým kráľovstvom bol Babylon (Dan 2,38), druhým Médsko-perzská ríša (Dan 8,20), tretím Grécko (Dan 8,21). Dejiny jednoznačne ukazujú, že po týchto ríšach sa k moci dostáva Rím.

V Daniel 2 železné nohy predstavujú Rím. Železo potom plynule prechádza do chodidiel, ktoré sú čiastočne zo železa a čiastočne z hliny. Táto mocnosť trvá až do konca času – kým celú sochu nerozdrví kameň nepochádzajúci z ľudských rúk. Malý roh predstavený v Daniel 7 vyrastá zo štvrtej šelmy, ale zároveň zostáva jej súčasťou.

Ktorá mocnosť povstala z Rímskej ríše a pôsobí svojím politicko-náboženským vplyvom minimálne tisícdvestošesťdesiat rokov (pozri Dan 7,25)? Existuje len jediná mocnosť, ktorá vyhovuje historickému aj prorockému opisu – pápežstvo. Pápežstvo získava svoju moc uprostred desiatich pohanských kmeňov, z ktorých tri vykorenilo (Dan 7,24). O pápežstve môžeme povedať, že bolo „odlišné od tých predchádzajúcich“ (Dan 7,24). Tým sa vyjadruje jeho jedinečnosť v porovnaní s ostatnými silami. Pápežstvo hovorilo „slová proti Najvyššiemu“ (Dan 7,25) a vyvýšilo sa „až na knieža tých zástupov“ (Dan 8,11) tým, že z pápeža urobilo Kristovho zástupcu. Pápežstvo naplnilo predpovede o trápení „svätých Najvyššieho“ (Dan 7,25) a o zvrhnutí „niektorých z toho vojska na zem“ (Dan 8,10) počas protireformácie, keď boli protestanti vraždení. Pápežstvo sa usilovalo „zmeniť posvätné obdobia a predpisy“ (Dan 7,25) tým, že odstránilo druhé prikázanie a zmenilo sobotu na nedeľu.

**Aplikácia**

`V 2., 7. a 8. kapitole knihy Daniel sa dozvedáme, že po Grécku povstáva mocnosť, ktorá bude existovať až do konca času. Aká iná mocnosť by to mohla byť, ak nie Rím, ktorý teraz existuje vo svojej pápežskej podobe? Hoci to neznie príliš „politicky korektne“, tento fakt je súčasťou posolstva troch anjelov. Prečo je táto informácia dôležitou časťou toho, čo označujeme ako „prítomná pravda“?`