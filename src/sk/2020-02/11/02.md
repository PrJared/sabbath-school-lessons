---
title:  Historicizmus A Proroctvá
date:  07/06/2020
---

> <p></p>
> Povedal som vám to teraz, prv, ako sa to stane, aby ste uverili, keď sa to stane.  

**Osobné štúdium**

Historicizmus je základná metóda štúdia proroctiev, ktorú používajú adventisti siedmeho dňa. Vychádza z predpokladu, že hlavné biblické proroctvá zachytávajú priamy, súvislý prúd dejín od minulosti cez súčasnosť a ďalej do budúcnosti. Je to podobné, ako keď študujeme dejepis v škole. K štúdiu proroctiev pristupujeme takýmto spôsobom preto, lebo samotná Biblia nám takto vykladá zmysel proroctiev.

`Prečítaj si text Dan 2,27–45. Ktoré aspekty uvedeného sna ukazujú na plynulý, neprerušovaný sled mocností počas dejín? Akým spôsobom môžeme pristupovať k Biblii tak, aby nám sama ukazovala, ako vykladať apokalyptické (týkajúce sa času konca) proroctvá?`

Všimnime si, že kráľovstvo Nebúkadnecara je vyjadrené zlatou hlavou. Daniel teda identifikuje ako prvé kráľovstvo práve Babylon (Dan 2,38). Potom pokračuje: „Po tebe povstane iné kráľovstvo, menšie ako tvoje, a ďalšie, tretie kráľovstvo...“ (Dan 2,39), a potom povstane štvrté kráľovstvo (Dan 2,40). Skutočnosť, že po sebe nasledujú bez akéhokoľvek prerušenia, je vyjadrená samotnou sochou, pretože každé kráľovstvo postupne predstavuje časť veľkého celku v smere od hlavy k prstom na nohách. Jednotlivé časti sochy sú navzájom pospájané podobne, ako počas dejín na seba nadväzovali spomenuté kráľovstvá.

V Daniel 7 a 8 sú namiesto sochy použité symboly šeliem, ale odhaľujú rovnaký princíp. V oboch kapitolách nachádzame neprerušenú postupnosť štyroch (Daniel 7), respektíve troch (Daniel 8) kráľovstiev. Tento sled sa začína v staroveku , postupne prechádza až do súčasnosti a ďalej do budúcnosti, keď sa vráti Kristus a Boh ustanoví svoje večné kráľovstvo.

Socha v Daniel 2 a po sebe idúce videnia v Daniel 7 a 8 predstavujú základ pre protestantský historizujúci výklad proroctiev, ktorého sa adventisti pridŕžajú aj dnes.

`Uvažuj o texte Ján 14,29. Ako rozumieš týmto Ježišovým slovám? V čom nám môžu pomôcť pochopiť, ako pristupovať k proroctvám, aby sme správne pochopili ich zmysel?`

**Aplikácia**

`Je výhodou, že žijeme v čase, keď sa mnohé proroctvá už naplnili? Máme výhodu napríklad oproti Danielovi, ktorý naplnenie svojich proroctiev nevidel? Vysvetli svoju odpoveď.`