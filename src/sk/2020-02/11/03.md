---
title:  Princíp Deň Za Rok
date:  08/06/2020
---

> <p></p>
> Ako ste štyridsať dní skúmali krajinu – rok sa bude počítať za deň – štyridsať rokov budete pykať za svoje neprávosti, aby ste spoznali môj odpor.  

> <p></p>
> <sup>4</sup>Ľahni si na ľavý bok a polož naň vinu domu Izraela. Koľko dní preležíš na ňom, toľko dní budeš znášať ich vinu. <sup>5</sup>Roky ich viny ti určím zodpovedajúcim počtom dní: tristodeväťdesiat dní budeš znášať vinu domu Izraela. <sup>6</sup>Keď to ukončíš, ľahneš si druhý raz, a to na pravý bok, a budeš znášať vinu domu Júdovho štyridsať dní. Určil som ti vždy jeden deň za jeden rok.  

**Osobné štúdium**

Jeden z vykladačských kľúčov historicizmu je princíp „deň za rok“. Mnohí bádatelia v priebehu storočí aplikovali tento princíp na časové proroctvá v knihách Daniel a Zjavenie. Princíp odvodili z niekoľkých textov a z bezprostredného kontextu samotných proroctiev.

`Sústreď sa na verše 4Moj 14,34 a Ezech 4,6. Čo tieto verše hovoria? Ako a kým je v nich určený princíp „deň za rok“?`

Uvedené verše veľmi jasne vysvetľujú princíp „deň za rok“. Ako však odôvodníme použitie tohto princípu v takých časových proroctvách, aké sa nachádzajú v Dan 7,25 a 8,14 alebo Zj 11,2.3; 12,6.14 a 13,5?

Použitie princípu „deň za rok“ môžeme v proroctvách Daniel a Zjavenie podporiť tromi argumentmi: použitie symbolov, dlhé časové obdobia a nezvyčajné vyjadrenia.

Po prvé, symbolický charakter šeliem a rohov predstavujúcich jednotlivé kráľovstvá naznačuje, že aj časové obdobia by sme mali chápať symbolicky. Šelmy a rohy nemajú byť vnímané doslovne, sú totiž symbolom pre kráľovstvá a mocnosti. Keďže podstatný aspekt proroctiev nie je vyjadrený doslovne, ale symbolicky, prečo by sme mali práve časové údaje vnímať doslovne? Nie je na to dôvod.

Po druhé, mnohé udalosti spojené s uvedenými kráľovstvami sa týkajú časového obdobia viacerých storočí. Ak by sme časové údaje v týchto proroctvách brali doslovne, bolo by to príliš málo. Keď však na uvedené časové údaje aplikujeme princíp „deň za rok“, budú pozoruhodne presne pasovať na dané udalosti. Niečo také by nebolo možné, keby sme časové proroctvá vysvetľovali doslovne.

A napokon, nezvyčajné vyjadrenia použité na vymedzenie týchto období naznačujú symbolický výklad. Inými slovami, spôsob, akým je v týchto proroctvách vyjadrený čas (napríklad „dvetisíctristo večerov a rán“ v Daniel 8,14), nie je bežným vyjadrením. To naznačuje, že daný časový údaj by sme mali vnímať symbolicky, nie doslovne.

S podobným počítaním sa stretávame aj v mimobiblickej židovskej literatúre. Napríklad Kniha jubileí, nájdená v kumránskej knižnici, uvádza, že Noach sa dožil 950 rokov, a potom to isté obdobie vyjadruje ako devätnásť jubileí, dva týždne a päť rokov – teda 19x49 (931) rokov plus 2x7 (14) rokov plus 5 rokov.

**Aplikácia**

`Uvažuj o proroctve o sedemdesiatich týždňoch v Daniel 9,24–27. Čítame, že „odvtedy, čo zaznelo slovo o návrate a vybudovaní Jeruzalema až po pomazanie kniežaťa“ (Dan 9,25), uplynie šesťdesiatdeväť týždňov, čo predstavuje jeden rok, štyri mesiace a jeden týždeň. Ak by išlo o doslovný časový údaj, nedávalo by žiadny zmysel. Ako sa zmení význam a pochopenie tohto proroctva, ak naň aplikujeme biblický princíp „deň za rok“ a zo sedemdesiat týždňov sa stane štyristodeväťdesiat rokov?`