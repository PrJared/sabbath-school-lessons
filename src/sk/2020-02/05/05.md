---
title:  Zrozumiteľnosť Písma Ii
date:  29/04/2020
---

> <p></p>
> <sup>27</sup>A počnúc Mojžišom cez všetkých prorokov, vykladal im, čo sa naňho v celom Písme vzťahovalo. ... <sup>44</sup>Potom im hovoril: Toto sú moje slová, ktoré som vám povedal, kým som bol ešte s vami: Musí sa vyplniť všetko, čo je o mne napísané v Mojžišovom zákone, Prorokoch a Žalmoch. <sup>45</sup>Vtedy im otvoril myseľ, aby chápali Písma.“  

**Osobné štúdium**

Biblia môže byť svojím vlastným vykladačom len vďaka tomu, že všetky texty Písma spája vnútorná jednota. Bez tohto súladu by Písmo nemohlo byť svetlom, ktoré odkrýva svoj vlastný význam. Neplatilo by, že jedna časť Písma sa stáva kľúčom pre pochopenie súvisiacich statí.

`Uvažuj o texte Luk 24,27.44.45. Ako sa Ježiš odvoláva na Písmo, aby vysvetlil svoj pôvod a svoje poslanie? Čo sa z toho môžeme naučiť o spôsobe, akým máme používať Písmo?`

Krása toho, že sa Písmo vykladá Písmom, spočíva v tom, že nám pomáha vniesť do celého pochopenia oveľa viac svetla. Pri takomto postupe sa vyhneme tomu, aby sme na potvrdenie vlastného názoru svojvoľne spájali rôzne texty. Namiesto toho veľmi pozorne berieme do úvahy kontext jednotlivých častí. Okrem bezprostredného kontextu zvolenej pasáže (teda verše a kapitoly, ktoré vybranej stati predchádzajú a ktoré za ňou nasledujú) musíme do úvahy vziať aj kontext celej knihy, v ktorej sa daný text nachádza. A keďže podľa apoštola Pavla všetko „čo bolo kedysi napísané [v Písmach], bolo napísané nám na poučenie“ (Rim 15,4), musíme pri štúdiu vziať do úvahy všetko, čo sa o danom predmete nášho štúdia v Písme hovorí.

„Biblia je svojím vlastným vykladačom. Písmo preto treba porovnávať s Písmom. Študent by sa mal naučiť hľadieť na Slovo ako na celok a vnímať vzťah jeho častí. Mal by si osvojiť poznanie jeho veľkolepej ústrednej témy – Božieho pôvodného úmyslu so svetom, vzniku veľkého sporu a diela vykúpenia.“ (Ed 190; Vých 163)

Keď porovnávame jednotlivé texty Písma, je dôležité študovať Bibliu dôkladne. Ak je to možné, mali by sme Písmo študovať v pôvodných jazykoch, alebo aspoň s použitím vhodného prekladu, ktorý je čo najvernejší zneniu, ktorý mal text v origináli. A hoci poznanie pôvodných jazykov nie je pre správne pochopenie Písma nevyhnutné, určite nám pomáha lepšie vnímať text a vyhnúť sa niektorým chybám. Ak takúto možnosť nemáme, treba si uvedomiť, že dobré ovocie prinesie už také štúdium Písma, ku ktorému pristupujeme s dôverou, pokorou a modlitbou.

**Aplikácia**

`Zamysli sa nad niektorou otázkou, o ktorej sa medzi kresťanmi diskutuje – napríklad chápanie toho, čo sa s človekom deje po smrti. Ak by sme sa zamerali len na zopár vybraných textov, mohlo by nás to priviesť k nesprávnemu pochopeniu danej problematiky. Čo nám to hovorí o dôležitosti sústrediť sa na všetky texty, ktoré o danej téme hovoria, aby sme správne pochopili skutočné biblické posolstvo k danej téme?`