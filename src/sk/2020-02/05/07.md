---
title:  Podnety Na Zamyslenie
date:  01/05/2020
---

Prečítaj si kapitolu „Vyučovanie a štúdium Biblie“ z knihy Výchova (Ed 186–192; Vých 159–165).

„Študent Biblie by mal k nej pristupovať s učenlivým duchom. Jej stránky máme skúmať nie preto, aby sme získali dôkazy na podporu svojich názorov, ale preto, aby sme vedeli, čo hovorí Boh. Pravé poznanie Biblie možno získať len s pomocou toho Ducha, ktorým bolo slovo dané, a ak ho chceme získať, musíme podľa neho žiť. Máme poslúchať všetko, čo nám Božie slovo prikazuje. ... Štúdium Biblie si žiada nadšenie, úsilie a húževnatú myseľ. Tak ako zlatokop dobýva v zemi zlatý poklad, rovnako vytrvalo musíme hľadať poklad Božieho slova.“ (Ed 189; Vých 162)

„Ak sa stane Biblia vašou potravou, vaším pokrmom a nápojom, keď sa jej zásady stanú súčasťou vášho charakteru, budete lepšie vedieť, ako prijímať Božie pokyny. Ja dnes pred vami vyvyšujem drahocenné Slovo. Neopakujte moje výroky tak, aby ste hovorili: „Sestra Whiteová povedala toto“ a „sestra Whiteová povedala tamto“. Zisťujte, čo hovorí Pán Izraela a potom konajte podľa jeho príkazov.“ (3SM 33)

**Námety na spoločné uvažovanie**

`Ktorých chybných doktrín sa ľudia držia len preto, že sa sústredili na zopár vybraných textov a odmietli študovať, čo o danej téme hovorí celá Biblia?`

`U Matúša 11,11 Ježiš hovorí o Jánovi Krstiteľovi tieto slová: „Amen, hovorím vám: Medzi narodenými zo ženy nepovstal nikto väčší ako Ján Krstiteľ. Ale aj ten najmenší v nebeskom kráľovstve je väčší ako on.“ Ježiš tu poukazuje na proroka, ktorý nie je v Písme uvedený ako autor žiadnej knihy. Prečo ozajstný prorok nemusí byť autorom biblickej knihy, a napriek tomu môže byť pravým prorokom? Čo si z tohto posolstva môžeme vziať ako adventisti?`

`Ako adventisti nie sme jediní, kto sa odvoláva na Bibliu ako na svoju konečnú autoritu. Robia to aj ostatné cirkvi. Ako sa potom máme stavať k vzájomne si odporujúcim doktrínam, ktoré vyvodzujú z Písma iní kresťania?`

Západ slnka: 19:59