---
title:  Písmo Ako Hlavné Pravidlo
date:  26/04/2020
---

> <p></p>
> <sup>1</sup>Nech tak myslí o nás človek ako o služobníkoch Kristových a o správcoch tajomstiev Božích. <sup>2</sup>Tu ostatne sa vyhľadáva u správcov, aby bol ktosi nájdený verný. <sup>3</sup>A mne je to najmenším, aby som bol vami súdený alebo ľudským súdom. Ale ani sám seba nesúdim, <sup>4</sup>lebo nie som si ničoho povedomý, ale tým nie som ospravedlnený; no, ten, kto ma súdi, je Pán. <sup>5</sup>A tak nesúďte ničoho pred časom, dokiaľ nepríde Pán, ktorý aj osvieti skryté veci tmy a zjaví úmysly sŕdc, a vtedy bude mať jeden každý chválu od Boha. <sup>6</sup>Ale toto, bratia, som povedal v podobenstve vzťahom na seba a na Apolla, pre vás, aby ste sa na nás učili nemyslieť nad to, čo je napísané, aby ste sa nenadúvali jeden za druhého proti inému.  

**Osobné štúdium**

Adventisti siedmeho dňa sa od svojho vzniku považovali za ľudí Knihy, teda za kresťanov, ktorí stavajú svoju vieru na Biblii. Na potvrdenie biblického princípu sola scriptura (jedine Písmo) vyjadrujeme jedinečnú autoritu Biblie. Jedine Písmo je základným pravidlom našej teológie a rozhodujúcou autoritou nášho života a učenia. Ostatné zdroje, medzi ktoré patrí náboženská skúsenosť, ľudské uvažovanie alebo tradícia, môžu byť síce veľmi užitočné a prospešné, ale musia byť vždy podriadené svedectvu Biblie. Cieľom princípu sola scriptura bolo ochrániť autoritu Písma pred tým, aby závisela od cirkvi a jej výkladu. Tento princíp mal zároveň znemožniť, aby pravidlá výkladu pochádzali z iného zdroja, ako je Písmo.

`Uvažuj o texte 1Kor 4,1–6 a zameraj sa pritom predovšetkým na 6. verš, v ktorom apoštol Pavol svojim čitateľom hovorí, aby nemysleli „nad to, čo je napísané“. Prečo je to pre našu vieru a naše konanie dôležité?`

Ísť ďalej, než „čo je napísané“, neznamená, že nemôžeme brať do úvahy výsledky ostatných oblastí výskumu, akými sú napríklad archeológia alebo história. Takéto odbory môžu priniesť jasnejší pohľad na niektoré biblické otázky alebo na pozadie jednotlivých udalostí, a tak nám pomôcť lepšie pochopiť text Písma. Neznamená to ani odmietať pomoc ďalších pomocníkov výkladu textu, akými sú napríklad prekladové a výkladové slovníky, konkordancie a ďalšie knihy a komentáre. Ale pri správnom výklade Písma má pred ostatnými zdrojmi a pomocníkmi prednosť vždy samotný biblický text. Všetky ostatné zdroje musíme veľmi pozorne posudzovať z pohľadu Písma ako celku.

Keď využívame princíp sola scriptura, celkom určite tým vyjadrujeme, že ak sa pri vysvetľovaní toho, čomu veríme, objaví nejaký rozpor, potom práve Písmo má autoritu, ktorá presahuje a posudzuje všetky ostatné zdroje alebo cirkevné tradície. Nemali by sme ísť nad to, „čo je napísané“ v Biblii. Ozajstné kresťanstvo a presvedčivé kázanie evanjelia sú postavené na pevnej oddanosti autorite Písma.

Martin Luther napísal: „Len Písmo je skutočným pánom a učiteľom všetkých spisov a doktrín na zemi.“ (Luther’s Works, vol. 32: Career of the Reformer II, ed. Jaroslav Jan Pelikan, Hilton C. Oswald, and Helmut T. Lehmann, vol. 32 [Philadelphia: Fortress Press, 1999], pp. 11, 12)

**Aplikácia**

`Prečítaj si text Sk 17,10.11. Ako tieto texty súvisia s tým, čo sme hovorili o mieste, ktoré má mať Písmo v našom učení? Ako tento princíp funguje v tvojom živote viery?`