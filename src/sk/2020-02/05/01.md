---
title:  Jedine Písmo
date:  25/04/2020
---

### Texty na tento týždeň
1Kor 4,1–6; Tít 1,9; 2Tim 1,13; Mar 12,10.26; Luk 24,27.44.45; Iz 8,20

> <p>Základný text</p>
> Veď Božie slovo je živé a účinné, ostrejšie ako akýkoľvek dvojsečný meč. Preniká až po oddelenie duše od ducha a kĺbov od špiku a rozsudzuje túžby a úmysly srdca.  (Heb 8,12)

Protestantské vyznanie „Jedine Písmo“ (latinsky sola scriptura) povýšilo Písmo na jedinú normu a rozhodujúci zdroj učenia. Na rozdiel od teológie rímskokatolíckej cirkvi, ktorá kladie rovnaký dôraz na Písmo a na kresťanskú tradíciu, protestantizmus zdôrazňuje slovo „jedine“. To znamená, že Písmo samotné je konečnou autoritou v otázkach vierouky a vierovyznania.

Práve Písmo dalo rozhodujúcu silu a autoritu protestantskej reformácii a jej vzbure voči Rímu a chybám, ktoré boli storočia súčasťou učenia rímskej cirkvi. Kým na jednej strane stáli alegorické výklady Písma, ktoré umožňovali takmer akékoľvek pochopenie textu, protestantská reformácia zdôrazňovala dôležitosť gramatického a historického výkladu Biblie, ktorý sa veľmi vážne zaoberá gramatickým a doslovným významom biblického textu.

Tento týždeň sa budeme podrobnejšie venovať princípu sola scriptura. Naučíme sa, že princíp sola scriptura v sebe zahŕňa základné princípy biblického výkladu, ktoré sú nevyhnutné pre správne pochopenie Božieho slova. Patríme do rodiny protestantov a Biblia musí zostať konečnou autoritou nášho učenia.