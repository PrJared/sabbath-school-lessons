---
title:  Jednota Písma
date:  27/04/2020
---

> <p></p>
> <sup>8</sup>[Biskup] musí byť pohostinný, musí milovať dobro, musí byť uvážlivý, spravodlivý, pobožný, zdržanlivý. <sup>9</sup>Musí sa pridŕžať pravého slova podľa učenia, má byť schopný povzbudzovať v zdravom učení i usvedčovať odporcov.  

> <p></p>
> Za vzor zdravých slov maj tie, ktoré si počul odo mňa vo viere a láske, ktorá je v Kristu Ježišovi.  

**Osobné štúdium**

Úvodné texty naznačujú, že kresťania už v prvom storočí dokázali na základe Písma formulovať svoju vieru ako harmonický celok, ktorý nazývali kresťanským „učením“ (grécky didaché). Je zrejmé, že jasne vnímali súlad a vzájomné prepojenie jednotlivých častí Božieho slova, z ktorých vychádzalo toto ich učenie.

V Biblii samotnej sa môžeme dočítať, že „celé Písmo je Bohom vnuknuté“ (2Tim 3,16; grécky doslova „Bohom vdýchnuté“ /Roh/) a že „ani jedno proroctvo v Písme nevzniklo na základe vlastného výkladu skutočnosti“, ale „ľudia poslaní Bohom hovorili z vnuknutia Ducha Svätého“ (2Pet 1,20.21). Vďaka Bohu, ktorý je v konečnom dôsledku autorom Biblie, môžeme predpokladať, že medzi jednotlivými časťami Písma existuje základná zhoda vo všetkých zá-kladných bodoch, o ktorých hovorí.

Písmo môže byť svojím vlastným vykladačom len vďaka vnútornej jednote, ktorá vychádza z božskej inšpirácie. Keby Písmo nespájala táto harmonická jednota, neboli by sme z neho schopní odvodiť žiadne vyvážené učenie. Bez jednoty Biblie by cirkev nemala žiaden prostriedok, ako odlíšiť pravdu od bludu a ako odmietnuť mylné názory. Neexistoval by základ pre správne rozhodnutie a konanie. Nedokázali by sme nájsť chyby a odklony od Božej pravdy. Písmo by prišlo o svoju usvedčujúcu a oslobodzujúcu moc.

Ježiš a biblickí pisatelia však vychádzajú z toho, že Písmo si zachováva vnútornú jednotu, ktorá vychádza z jej božského pôvodu. Vyplýva to zo skutočnosti, že sa často odvolávajú na viacero kníh Starej zmluvy, ktoré zároveň považujú za rovnako dôležité. Apoštol Pavol napríklad v Liste Rimanom (3,10–18) cituje z kníh Kazateľ (7,20), Žalmy (14,2.3; 5,10; 10,7) a Izaiáš (59,7.8).

Biblickí pisatelia považujú Písmo za inšpirovaný a súvislý celok, v ktorom jednotlivé témy na seba postupne nadväzujú. Medzi Starou a Novou zmluvou neexistuje žiadny nesúlad. Nová zmluva neobsahuje nejaké nové evanjelium alebo nové náboženstvo. Stará zmluva sa ďalej vysvetľuje a odhaľuje v Novej zmluve a Nová zmluva vychádza zo Starej zmluvy a buduje na nej. Tieto dve časti Písma spolu úzko súvisia a navzájom sa ovplyvňujú.

Jednota Písma v sebe zahŕňa aj princíp, že pri štúdiu nejakej biblickej témy máme brať do úvahy „celé Písmo“ (tota scriptura). Nemáme teda budovať nejaké učenie na izolovaných biblických výrokoch.

**Aplikácia**

`Ako by sme mali postupovať, keď narazíme na biblický verš, ktorý sa nám zdá v rozpore s ostatnými časťami Písma? Z čoho by sme mali vychádzať pri vysvetľovaní takýchto textov?`