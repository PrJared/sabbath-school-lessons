---
title:  Sola Scriptura A Ellen G Whiteová
date:  30/04/2020
---

> <p></p>
> K zákonu sa obráťte a k svedectvu! Istotne povedia podľa tohoto slova, istotne povie ten, kto nebude mať svitu rannej zory.  

**Osobné štúdium**

`Uvažuj o texte Izaiáš 8,20. Prečo je dôležité vždy znova odkazovať späť na „zákon a prorokov“ ako na normu nášho učenia a našich doktrín? Čo to znamená pre službu prorokov, ktorí sa nestali súčasťou kánonu Biblie?`

Keď hovoríme o princípe sola scriptura (jedine Písmo), adventisti siedmeho dňa sú nevyhnutne vystavení otázke, čo s dielami Ellen Whiteovej, ktorá bola tiež Bohom inšpirovaná a slúžila ako Boží posol ľudu ostatku. Aký je vzťah medzi jej spismi a Písmom?

Už pri informatívnom čítaní diel Ellen Whiteovej môžeme jasne vidieť, že Biblia bola základom a ústrednou témou jej myšlienok a teologických názorov. Opakovane dokonca potvrdzovala, že Biblia je najvyššou autoritou a konečnou normou nielen pre všetky doktríny, ale aj pre našu vieru a náš život (pozri Veľký spor vekov, str. 428 /GC 595/). Okrem toho veľmi jasne obhajovala a vyzdvihovala dôležitý protestantský princíp sola scriptura.

Podľa vlastného pohľadu Ellen Whiteovej boli jej spisy v porovnaní s Písmom „menším svetlom, ktoré malo mužov a ženy viesť k väčšiemu svetlu“ (The Advent Review and Sabbath Herald, January 20, 1903). Jej spisy nikdy nemajú byť skratkou pri štúdiu Písma, alebo dokonca jeho náhradou. Ellen Whiteová napísala: „Nie ste oboznámení s Písmom. Keby sa Božie slovo stalo predmetom vášho poznávania s túžbou dosiahnuť biblické normy a priblížiť sa kresťanskej dokonalosti, nepotrebovali by ste Svedectvá [ide o knihy Ellen Whiteovej, pozn. redakcie]. Pretože ste však zanedbali štúdium Božej inšpirovanej Knihy, Boh sa vás usiloval zasiahnuť prostredníctvom jednoduchých, priamych svedectiev.“ (2T 605)

Pre toto zdôrazňovanie Písma by sme mali byť za diela Ellen Whiteovej vďační. A hoci sú inšpirované rovnako ako diela biblických autorov, majú odlišné poslanie než samotná Biblia. Diela Ellen Whiteovej nie sú dodatkom Biblie ani jej prídavkom, ale sú Biblii podriadené. Nebolo zámerom autorky, aby jej diela nahradili Písmo. Naopak, vyzdvihovala Bibliu ako jediné pravidlo viery a života.

**Aplikácia**

`Uvažuj o dare, ktorý sme dostali prostredníctvom služby Ellen Whiteovej. Čo môžeš urobiť preto, aby sa Písmo naozaj stalo jediným pravidlom a jedinou normou tvojho života a tvojej viery?`