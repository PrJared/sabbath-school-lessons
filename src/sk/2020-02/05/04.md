---
title:  Zrozumiteľnosť Písma I
date:  28/04/2020
---

> <p></p>
> Odpovedal im: Či ste nečítali, že od počiatku ich Stvoriteľ stvoril ako muža a ženu?  

> <p></p>
> Ježiš im povedal: Nikdy ste nečítali v Písmach: Kameň, ktorý stavitelia zavrhli, stal sa uholným kameňom. Pán to urobil, je to obdivuhodné v našich očiach?  

> <p></p>
> <sup>31</sup>Či ste nečítali o zmŕtvychvstaní, čo vám povedal Boh: <sup>32</sup>Ja som Boh Abraháma, Boh Izáka a Boh Jákoba? Veď on nie je Bohom mŕtvych, ale živých.  

**Osobné štúdium**

Odvolávanie sa na samotné Písmo by nedávalo zmysel, keby bol biblický text nejasný a nepochopiteľný.

`Preštuduj si texty Mat 21,42; Mat 12,3.5; Mat 19,4; Mat 22,31.32; Mar 12,10.26; Luk 6,3; Mat 24,15 a Mar 13,14. Čo vypovedá Ježišovo opakované odvolávanie sa na Písmo o jasnosti posolstva Biblie?`

Biblické svedectvo vypovedá jednoznačne: Písmo je dostatočne zrozumiteľné v tom, čo učí. Biblia jasne ukazuje, že jej základnému posolstvu môžu rozumieť nielen dospelí, ale aj deti. Súčasne platí, že Písmo obsahuje nekonečné možnosti pre rast a hlbšie poznávanie. Na pochopenie posolstva Biblie nepotrebujeme žiadny učiteľský úrad. Jej základné učenie môže pochopiť každý veriaci. Biblia vychádza zo všeobecného kňazstva kresťanov, a teda neobmedzuje jej výklad len na vybranú skupinu kňazov. Písmo prináša povzbudenie, aby sme ho sami študovali, pretože máme schopnosť pochopiť Božie posolstvo, ktoré je určené pre nás.

Výstižne sa to dá zhrnúť aj tak, že „konzistentný príklad biblických pisateľov ukazuje, že texty Písma máme vnímať v ich základnom, jednoduchom zmysle. Výnimku tvoria tie časti, v ktorých ide o jasné a zámerné použitie symbolu, metafory, prirovnania alebo iného obrazného pomenovania. ... Neexistuje nič také ako prenikanie do podstaty mystického, skrytého, alegorického významu, ktorý by mohli pochopiť len zasvätenci.“ (Handbook of Seventh-day Adventist Theology. Hagerstown, MD: Review and Herald Publishing Association, 2000, str. 65) Inak povedané, zrozumiteľnosť Biblie vychádza z jazyka, významu a textu Písma, pretože biblickí autori sa snažili sprostredkovať pravdu, a nie vkladať do biblického textu skryté, osobné a nepochopiteľné významy.

To samozrejme neznamená, že z času na čas nenarazíme na texty alebo myšlienky, ktorým nie celkom rozumieme. Veď napokon, ide o Božie slovo a my sme len hriešne ľudské bytosti. Božie slovo je však dostatočne jasné v tých veciach, ktoré potrebujeme poznať a chápať v súvislosti s otázkou spasenia.

**Aplikácia**

`Uvažuj o textoch, ktorým si sprvu nerozumel, a pochopil si ich až neskôr. Čo si sa z toho naučil? Ako tvoja skúsenosť môže pomôcť iným, ktorí majú možno podobné problémy?`