---
title:  Plochá Zem
date:  24/05/2020
---

> <p></p>
> <sup>21</sup>Neviete to? Nepočuli ste to? Nebolo vám to zvestované od počiatku? Nepochopili ste založenie zeme? <sup>22</sup>Ten, čo tróni nad klenbou zeme, ktorej obyvatelia sú ako kobylky, ten, čo rozťahuje nebesá ako závoj a rozprestiera ich ako stan na bývanie, <sup>23</sup>ten obracia mocnárov navnivoč a pozemských vládcov mení na ničotu.  

**Osobné štúdium**

Odhliadnuc od dnešných konšpiračných teórií o plochej zemi sa mnohí ľudia domnievajú, že tento názor zastával celý starovek. Mnoho ľudí bolo však aj v minulosti presvedčených, že zem má zaguľatený tvar. Sú dokonca takí, čo sa aj dnes odvolávajú na to, že Biblia hovorí o plochej zemi.

`Uvažuj o textoch zo Zjavenia 7,1 a 20,7.8. Aký je kontext týchto veršov? Hovoria niečo o plochej zemi?`

Ján ako autor týchto textov píše proroctvo týkajúce sa konca času a opisuje pritom štyroch anjelov, ktorí „stoja na štyroch uhloch zeme a... pevne držia štyri vetry zeme“ (Zj 7,1). Trikrát opakuje slovo „štyri“, aby anjelov spojil so štyrmi svetovými stranami.

Ján teda používa obrazný jazyk, podobne ako keď my dnes povieme, že „slnko zapadá“ alebo že „od východu sa dvíha vietor“. Trvať na doslovnom výklade tohto prorockého textu, keď kontext jasne hovorí o obraznom pomenovaní severu, juhu, východu a západu, znamená vytrhnúť tieto vety z ich kontextu a vkladať do nich význam, ktorý zjavne nemajú. Veď napokon, keď Ježiš povedal: „Zo srdca totiž pochádzajú zlé myšlienky, vraždy, cudzoložstvá, smilstvá, krádeže, falošné svedectvá a rúhania“ (Mat 15,19), nešlo mu ani o psychologický opis a ani o doslovné ľudské srdce. Používal obrazný jazyk, aby zdôraznil určitý mravný princíp.

`Uvažuj o textoch Jób 26,7–10 a Izaiáš 40,21–23. Čo sa z nich dozvedáme o vlastnostiach zeme?`

V texte Jób 26,7 je zem opísaná ako niečo, čo visí v prázdne: „On rozprestiera sever nad priepastnou prázdnotou, zem zavesil nad ničím.“ Izaiáš konštatuje: „Ten, čo tróni nad klenbou zeme, ktorej obyvatelia sú ako kobylky, ten, čo rozťahuje nebesá ako závoj a rozprestiera ich ako stan na bývanie...“ (Iz 40,22)

**Aplikácia**

`Predstav si, že žiješ pred tisíckami rokov. Aké dôkazy by si mohol nájsť o tom, že Zem sa pohybuje? Alebo by sa ti zdalo pravdepodobnejšie, že sa nehýbe? A aké dôkazy by si mohol mať o tom, že Zem je takmer guľatá alebo že je plochá?`