---
title:  Stvorenie A Čas
date:  27/05/2020
---

> <p></p>
> <sup>1</sup>Toto je rodokmeň Adama. Keď Boh stvoril človeka, utvoril ho na Božiu podobu. <sup>2</sup> Ako muža a ženu ich stvoril, požehnal ich a dal im meno človek, keď ich stvoril. <sup>3</sup> Keď mal Adam stotridsať rokov, narodil sa mu syn na jeho obraz a podobu a dal mu meno Šét. <sup>4</sup>Po Šétovom narodení žil Adam osemsto rokov a narodili sa mu synovia a dcéry. <sup>5</sup>Celý vek Adamovho života bol deväťstotridsať rokov, potom zomrel.  

**Osobné štúdium**

`Prečítaj si 5. a 11. kapitolu 1. Mojžišovej. Akým spôsobom Biblia zaznamenáva dejiny ľudstva od Adama po Noacha a od Noacha po Abraháma?`

V uvedených rodokmeňoch sa nachádza dôležitý faktor, ktorý z nich robí jedinečné biblické záznamy – obsahujú faktor času, vďaka ktorému ich niektorí odborníci nazývajú „časové rodokmene“. Obsahujú mechanizmus postupných informácií, ktoré sú spolu prepojené. Dozvedáme sa teda, že „keď mala osoba Jedna X rokov, narodila sa jej osoba Dva. A osoba Jedna žila po narodení osoby Dva Y rokov a narodili sa jej ďalší synovia a dcéry.“ Genezis 5 pridáva ešte informáciu, že „celý vek osoby Jedna bol Z rokov“. Tento vzájomne prepojený systém znemožňuje, aby do rodokmeňa bola nejaká osoba pridaná alebo bola z neho odstránená. Kapitoly 5 a 11 knihy Genezis obsahujú pokračujúcu líniu potomkov, ako to potvrdzuje 1Kron 1,18–27, v ktorej nechýba ani nie je pridaná žiadna generácia. Týmto spôsobom sa Biblia vykladá sama.

Takmer dvetisíc rokov pomocou týchto textov kresťanskí a židovskí vykladači predstavovali dejiny a určovali dátum potopy aj vek Zeme prinajmenšom od konca siedmich dní stvorenia zobrazeného v 1. Mojžišovej 1–2.

V uplynulých desaťročiach sa však objavili pokusy nanovo vyložiť 5. a 11. kapitolu tak, aby ich prispôsobili dlhším obdobiam, ako to navrhovali niektoré otázne výklady určitých historických udalostí. Takýto prístup vyvolal vážne otázky súvisiace so spoľahlivosťou biblického záznamu.

Keď však chceme pochopiť Boží koncept času a jeho postupnosť v dejinách, musíme porozumieť, že obe tieto kapitoly „sú historickým aj teologickým záznamom, spájajú Adama so zvyškom stvorenia a Boha s človekom v kontexte daného miesta a času. Genezis 5 a 11,10–26 poskytuje časový rámec a postupnosť ľudí, ktorí spájajú Boží ľud s človekom, ktorého Boh stvoril ako vrchol šesťdňového stvorenia tejto planéty.“ (HASEL, Gerhard F., „The Meaning of the Chronogenealogies of Genesis 5 and 11,“ Origins 7/2 [1980], str. 69)

**Aplikácia**

`Hoci uvedené texty majú v Starej zmluve dôležité miesto, apoštol Pavol nabáda pri ich štúdiu na opatrnosť. Uvažuj v tejto súvislosti o textoch 1Tim 1,4 a Tít 3,5. Na aké nebezpečenstvo Pavol upozorňuje?`