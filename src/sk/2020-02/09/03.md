---
title:  Stvorenie A Staroveká Literatúra
date:  25/05/2020
---

> <p></p>
> <sup>26</sup>Boh povedal: Utvorme človeka na svoj obraz, na svoju podobu. Nech ľudia vládnu nad morskými rybami, nebeským vtáctvom, dobytkom, nad celou zemou a nad všetkými plazmi, čo sa hýbu po zemi. <sup>27</sup>Boh stvoril človeka na svoj obraz; na Boží obraz ho stvoril. Stvoril ich ako muža a ženu. <sup>28</sup>Boh ich požehnal a povedal im: Ploďte sa a množte sa, naplňte zem a podmaňte si ju! Panujte nad morskými rybami, nad nebeským vtáctvom a nad všetkou zverou, čo sa pohybuje na zemi!  

**Osobné štúdium**

Archeológovia objavili texty starovekého Egypta a Blízkeho východu, ktoré obsahujú starodávne príbehy stvorenia a potopy. Mnohých tieto objavy priviedli k otázkam, či záznamy o týchto udalostiach nachádzajúce sa v knihe Genezis neboli náhodou prevzaté od spomínaných kultúr alebo od nich nie sú nejako odvodené. Ako to teda vlastne je?

`Prečítaj si text 1. Mojžišovej od verša 1,1 po verš 2,4. Potom si prečítaj nasledujúce úryvky z akkadského Eposu o Atrachasísovi, ktoré pojednávajú o stvorení človeka (vyberáme ho ako jeden z mnohých podobných záznamov o stvorení; jeho záznam pochádza približne z 18. storočia pred Kr.):`

„Igigovia [sedem najvyšších nebeských božstiev] nesmierne ťažko pracovali...

Sťažovali sa a nariekali, na prácu sa žalovali...

Potomka nech rodička stvorí!

Lopotu bohov človek na bedrá svoje vezme! ...

Boha Geštuga, ktorý rozumom bol obdarený,

bohovia spoločne zabili.

S jeho mäsom a krvou Nintu zmiesila hlinu.“

(Duchovní prameny života: Stvoření světa ve starých mýtech a náboženstvích. Vyšehrad, Praha 1997, str. 76.77)

`Aké základné rozdiely vidíš pri porovnaní uvedených textov (Genezis a Epos o Atrachasísovi)?`

Hoci medzi oboma príbehmi existuje určitá podobnosť (prví ľudia boli stvorení z hliny), rozdiely sú obrovské.

(1) V Epose o Atrachasísovi človek pracuje, aby bohovia mohli oddychovať. V Genezis Boh stvoril zem a všetko, čo je na nej, pre ľudí, ktorí sa stávajú vrcholom stvorenia. Boh odpočíva spolu s nimi. V Genezis sú ľudia umiestnení do záhrady a sú pozvaní do spoločenstva s Bohom. Boh im zveruje starostlivosť o svoje stvorenie – takýto koncept v Astrachasísovi nenachádzame.

(2) V Astrachasísovi je zabitý jeden z nižších bohov a jeho krv je zmiešaná s hlinou, z ktorej bolo sformovaných sedem mužov a sedem žien. V Genezis je najprv „stvárnený“ Adam priamo Bohom, ktorý do neho vdýchol dych života. Neskôr bola „utvorená“ žena, ktorá mala byť Adamovi „rovnocennou pomocou“. Boh nestvoril Adama a Evu z krvi nejakého zabitého božstva.

(3) V knihe Genezis sa v súvislosti so stvorením nespomína žiadny konflikt alebo násilný čin, ako je to v príbehu o Astrachasísovi.

Biblický záznam obsahuje vznešený opis konania všemocného Boha, ktorý ľudstvu zveruje dôstojný zmysel v dokonalom svete. Tento zásadný rozdiel priviedol odborníkov k záveru, že ide o dva úplne odlišné príbehy stvorenia.

**Aplikácia**

`Niektorí odborníci sa zhodujú v tom, že jednotlivé príbehy o stvorení a potope mohli na začiatku opisovať skutočné udalosti, ale postupným odovzdávaním sa počas stáročí postupne komolil ich obsah. Na rozdiel od toho, Mojžiš inšpirovaný Svätým Duchom zaznamenal skutočný priebeh udalostí. Prečo by takýto prístup mohol byť lepším vysvetlením niektorých podobností rôznych príbehov než myšlienka, že Mojžiš svoj záznam prevzal z pohanských príbehov?`