---
title:  Genezis A Pohanstvo
date:  26/05/2020
---

> <p></p>
> <sup>14</sup>Boh povedal: Nech sú svetlá na nebeskej oblohe, aby oddeľovali deň od noci a označovali obdobia, dni a roky. <sup>15</sup>Nech svietia na nebeskej oblohe a osvetľujú zem. Tak sa aj stalo. <sup>16</sup>Boh utvoril dve veľké svetlá: väčšie, aby vládlo dňu, a menšie, aby vládlo noci; urobil aj hviezdy. <sup>17</sup> Boh ich umiestnil na nebeskej oblohe, aby svietili na zem, <sup>18</sup> aby vládli vo dne i v noci a oddeľovali svetlo od tmy. Boh videl, že je to dobré. <sup>19</sup>Bol večer a bolo ráno, štvrtý deň.  

**Osobné štúdium**

Nezdá sa, že by kniha Genezis vychádzala z pohanských mýtov o stvorení. Oveľa reálnejšie vyznieva tvrdenie, že kniha Genezis vznikla, aby tieto mýty vyvrátila a odlíšila Boha Stvoriteľa od pohanských božstiev.

`Uvažuj o texte 1Moj 1,14–19. Ako sú opísané jednotlivé nebeské telesá stvorené vo štvrtý deň? Aká mala byť ich funkcia?`

Za zmienku stojí, že pojmy „slnko“ a „mesiac“ sú v tomto zázname vynechané, respektíve sa o nich hovorí len opisne. Názvy pre slnko a mesiac boli totiž v hebrejčine úzko spojené so slnečnými a s mesačnými bohmi starovekého Egypta a Blízkeho východu. Použitie pojmu „väčšie svetlo“ a „menšie svetlo“ ukazuje, že boli stvorené s určitým cieľom – aby „označovali obdobia, dni a roky“ a aby „osvetľovali zem“ (1Moj 1,14.15). Text teda veľmi jasne ukazuje, že slnko a mesiac nie sú bohmi, ale stvorenými telesami s konkrétnou funkciou. Naše dnešné vnímanie slnka a mesiaca je takmer totožné.

`Uvažuj o veršoch 1Moj 2,7.18–24. Ako Boh tvorí Adama a Evu? Ako by si charakterizoval jeho zaangažovanosť v celom procese?`

Staroveké blízkovýchodné mýty jednotne opisujú stvorenie človeka ako dodatočný nápad, ktorý vychádza zo snahy uľaviť bohom od namáhavej práce. Táto mýtická predstava je v rozpore s biblickým konceptom. Podľa Písma má totiž človek vládnuť nad svetom ako Boží zmocnenec. Nič vo stvorení človeka nevyznieva ako náhradný, dodatočný plán. Genezis predstavuje človeka ako vyvrcholenie stvoriteľského diela. Týmto jasne ukazuje, aké veľké protirečenie existuje medzi biblickým záznamom a pohanskými mýtmi.

Genezis je akousi „korektúrou“ mýtov starovekého sveta. Mojžiš používa niektoré pojmy a myšlienky, ktoré sú nezlučiteľné s pohanskými konceptmi. Robí to prostredníctvom jednoduchého vyjadrenia biblického pohľadu na realitu, na Božiu úlohu pri stvorení a cieľ, ktorý sledoval Boh pri stvorení.

**Aplikácia**

`Pred tisíckami rokov bol biblický záznam o stvorení v jasnom rozpore s väčšinovou kultúrou. Paradoxom je, že aj dnes je biblický záznam v rozpore s prevládajúcou kultúrou. Malo by nás to prekvapovať? Prečo?`