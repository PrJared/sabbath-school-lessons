---
title:  Podnety Na Zamyslenie
date:  29/05/2020
---

„Písmo je najzrozumiteľnejším a najpoučnejším dejepisom, ktorý má človek k dispozícii. Vytrysklo z prameňa večnej pravdy a božská ruka zachovala jeho čistotu po celé veky. ... Len v Božom slove nachádzame dejiny ľudského pokolenia nedotknuté ľudskými predsudkami a ľudskou pýchou.“ (5T 25)

„Bolo mi ukázané, že bez biblických dejín geológia nemôže dokázať vôbec nič. Pamiatky nájdené v zemi prinášajú dôkazy o stave vecí, ktoré sa v mnohom odlišujú od súčasnosti. Ale čas ich existencie a obdobie, počas ktorého sa nachádzali v zemi, môžeme pochopiť len prostredníctvom biblických dejín. Mohlo by byť oprávnené robiť určité domnienky, ktoré presahujú biblické dejiny, ak by naše hypotézy neboli v rozpore s faktami, ktoré nachádzame v Písme. Keď však človek opustí Božie slovo a hľadá dôkazy Božieho stvoriteľského diela na základe prírodných princípov, dostáva sa do obrovského oceánu neistoty. Boh nikdy smrteľníkom nezjavil, akým spôsobom dokončil svoje stvoriteľské dielo za šesť doslovných dní. Jeho stvoriteľské dielo je rovnako nepochopiteľné ako jeho existencia.“ (3SG 93)

**Námety na spoločné uvažovanie**

`Mnohí ľudia nekriticky prijímajú každé vedecké vyhlásenie o udalostiach, ktoré sa odohrali pred miliónmi rokov. A to aj napriek tomu, že vedecké vysvetlenia súčasnej reality – toho, čoho sa môžeme dotknúť, čo môžeme počuť, vidieť, vyskúšať a opakovane overiť – sú často predmetom diskusií a rozporov. Prečo je to tak?`

`Súčasné vedecké práce vychádzajú z predpokladu, že na vysvetlenie skutočných udalostí nemôžeme použiť nadprirodzené prostriedky. To znamená, že napríklad nemôžeme vysvetľovať hladomor pomocou tvrdenia, že nejaká čarodejnica prekliala pôdu. Aké obmedzenia má tento prístup, keď chceme uvažovať o zázname stvorenia, ktorý prináša kniha Genezis? Inými slovami, udalosti opísané v Genezis sú rýdzo nadprirodzené. Keď však vylúčime z procesu stvorenia nadprirodzené prvky, prečo bude každý ďalší model nevyhnutne nesprávny?`

Západ slnka: 20:36