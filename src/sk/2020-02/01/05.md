---
title:  'Biblia ako kniha o nádeji'
date:  01/04/2020
---

> <p></p>
> 3Lebo predovšetkým som vám odovzdal, čo som aj sám prijal, že podľa Písem Kristus zomrel za naše hriechy, 4že bol pochovaný a tretieho dňa vzkriesený podľa Písem 5a že sa zjavil Kéfasovi a potom Dvanástim.   (1Kor 15,3–5)

> <p></p>
> Ak teda vo vás prebýva Duch toho, ktorý vzkriesil Ježiša z mŕtvych, tak ten, ktorý vzkriesil Krista z mŕtvych, oživí aj vaše smrteľné telá svojím Duchom, ktorý prebýva vo vás.   (Rim 8,11)

**Osobné štúdium**

Biblia je v porovnaní s inými náboženskými knihami jedinečná okrem iného aj v tom, že je silne previazaná s dejinnými udalosťami. V Písme teda nejde len o akési filozofické myšlienky o ľudskom bytí (aké priniesli napríklad Konfucius alebo Budha), ale zaznamenáva Božie konanie v dejinách, ktoré smeruje k určitému konkrétnemu cieľu, k jasne definovanej nádeji. V Biblii ním sú: (1) zasľúbenie Mesiáša a (2) Ježišov druhý príchod. Takýto dejinný vývoj je jedinečný pre židovsko-kresťanskú tradíciu a je v protiklade s cyklickým pohľadom mnohých svetových náboženstiev od starovekého Egypta až po súčasné východné náboženstvá.

`Prečítaj si texty 1Kor 15,3–5; 51–55; Rim 8,11 a 1Tes 4,14. Čo tieto verše hovoria o historickej skutočnosti Ježišovho vzkriesenia? Čo to znamená pre nás dnes osobne?`

Všetky štyri evanjeliá a Pavol vo svojich spisoch prinášajú svedectvo, že Ježiš zomrel, bol vzkriesený v tele a zjavil sa mnohým ľuďom. Dosvedčujú to očití svedkovia, ktorí ho uložili do hrobu a neskôr videli hrob prázdny. Svedkovia mali možnosť dotknúť sa Ježiša a on s nimi stoloval. Mária Magdaléna, Mária (matka Ježišova) a ďalšie ženy ho videli ako vzkrieseného Krista. Učeníci sa s ním zhovárali na ceste do dediny Emauzy. Okrem toho sa im Ježiš zjavil pri veľkom poverení. Pavol hovorí, že ak by sme odmietli svedectvo Písma, potom by naše kázanie a naša viera boli „márne“ (1Kor 15,14). Učeníci vyhlasujú: „Pán naozaj vstal z mŕtvych a ukázal sa...“ (Luk 24,34). Grécky výraz ontos poukazuje na niečo, čo sa „naozaj“, „skutočne“ stalo.

Kristus je predstavený aj ako „prvotina“ (1Kor 15,20) všetkých, ktorí zomreli. Historický fakt, že Kristus telesne vstal z mŕtvych a aj dnes žije, je zárukou, že mŕtvi budú vzkriesení tak ako On. Všetci spravodliví „v Kristovi budú... oživení“ (1Kor 15,23). Vyjadrenie „budú oživení“ poukazuje na budúci akt stvorenia, keď tí, „čo patria Kristovi“ alebo mu zostávajú verní, budú vzkriesení „pri jeho príchode“ (1Kor 15,23),„keď sa naposledy ozve poľnica“ (1Kor 15,52).


**Aplikácia**

`Aký význam má pre teba skutočnosť, že Ježiš po svojej smrti znova vstal k životu? Prečo je aj zasľúbenie vzkriesenia jeho nasledovníkov také dôležité pre našu vieru? Prečo by bez aktu vzkriesenia bola naša viera „márna“?`