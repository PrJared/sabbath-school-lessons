---
title:  'Slovo živého Boha'
date:  29/03/2020
---

> <p></p>
> 45Keď Mojžiš dohovoril všetky tieto slová celému Izraelu, 46povedal: Vezmite si k srdcu všetky tieto slová, ktoré vám dnes dávam na svedectvo a prikazujte svojim synom, aby zachovávali a uskutočňovali všetky slová tohto zákona. 47Pre vás to nie je prázdna reč, ale to je váš život a týmto slovom budete dlho žiť v krajine, do ktorej sa uberáte, aby ste ju zaujali, keď prejdete cez Jordán.   (5Moj 32,45–47)

> <p></p>
> A Slovo sa stalo telom a prebývalo medzi nami a my sme videli jeho slávu, slávu, akú má od Otca jednorodený Syn, plný milosti a pravdy.   (Ján 1,14)

> <p></p>
> Ježiš mu povedal: Ja som cesta, pravda i život. Nik nepríde k Otcovi, ak nejde cezo mňa.   (Ján 14,6)

**Osobné štúdium**

Najdôležitejšie slová človeka sú často tie, ktoré vysloví na konci. Mojžiš, autor prvých piatich najdôležitejších kníh Písma, adresuje pred svojou smrťou svojmu ľudu pieseň (5Moj 31,30–32,43).

`Uvažuj o veršoch 5Moj 32,45–47. Ako Mojžiš opisuje Božie slovo a jeho moc v životoch Hebrejov tesne pred ich vstupom do Zasľúbenej krajiny?`

V posledných Mojžišových slovách zaznieva veľmi silná výzva. Tým, že upriamuje srdcia ľudí na slová, ktoré im prostredníctvom neho Boh hovoril, Mojžiš chcel zdôrazniť, že majú svoj zrak neustále upierať na Boha a hľadať Božiu vôľu pre svoje životy. Tým, že budú tieto slová vyučovať svoje deti, každá generácia odovzdá tej nasledujúcej Boží zmluvný plán spasenia. Všimnime si, že si z týchto slov nemali vyberať, ktoré sa im hodia, ale mali zachovávať a uskutočňovať„všetky slová tohto zákona“ (5Moj 32,46).

Na konci pozemských dejín tu Boh bude mať ľudí, ktorí zostanú verní celému Písmu. Znamená to, že budú zachovávať Božie prikázania a budú mať Ježišovu vieru (Zj 12,17; 14,12). Tento ľud bude verný učeniu Biblie, ktoré zasľubuje plnší život na zemi a tiež večný život v domovine, ktorú pre nás pripravuje Ježiš (Ján
14,1–3).

`Uvažuj o textoch Ján 1,1–5.14 a Ján 14,6. Čo tieto verše hovoria o Ježišovi a večnom živote? Ako sa Slovo stalo telom? Ako to súvisí so zjavením a s inšpiráciou Písma?`

Ježiš je centrom a cieľom celého Písma. Keď prišiel v tele ako Mesiáš, naplnil tým zasľúbenia Starej zmluvy. Keďže žil, zomrel a opäť žije, je nielen potvrdením Písma, ale aj veľkým zasľúbením večného života v úplne novej existencii.

**Aplikácia**

`Opäť uvažuj o texte 5Moj 32,47. Akú skúsenosť máš s tým, že poslušnosť Božiemu slovu nie je len „prázdna reč“? Prečo viera v Boha a poslušnosť jeho slovu nie je nikdy márna ani bezvýznamná?`