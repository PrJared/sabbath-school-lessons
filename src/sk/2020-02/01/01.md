---
title:  'Jedinečnosť Písma'
date:  28/03/2020
---

### Texty na tento týždeň
5Moj 32,45–47; 1Moj 49,8–12; Iz 53,3–7; 1Kor 15,3–5.51–55; Rim 12,2

> <p>Základný text</p>
> Sviecou mojej nohe je tvoje slovo, svetlom môjmu chodníku.   (Žalm 119,105)

Biblia je jedinečná kniha. V priebehu viac ako tisíc päťsto rokov ju postupne spísalo vyše štyridsať autorov na troch kontinentoch (Ázia, Afrika a Európa). Neexistuje žiadna podobná kniha – posvätná alebo náboženská. A niet sa čomu čudovať. Veď je to napokon Božie slovo.

Do dnešných dní sa zachovalo viac ako 24 000 novozmluvných rukopisov, ktoré pochádzajú z prvých štyroch storočí po Kristovi. Z Platónovho diela sa zachovalo sedem rukopisov, z Herodotovho osem a z Homérovej Iliady o niečo viac – 263 prepisov. Existuje teda veľmi silný dôkaz, ktorý potvrdzuje ucelenosť a neporušenosť textu Novej zmluvy.

Biblia bola prvá kniha, o ktorej vieme, že sa prekladala, prvá kniha na Západe, ktorá vyšla v tlačenej podobe a zároveň prvá kniha rozširovaná po celom svete v toľkých rôznych jazykoch, že dnes si ju môže v rodnej reči prečítať deväťdesiatpäť percent svetovej populácie.

Biblia  je  jedinečná  aj  svojím  obsahom  a  posolstvom,  lebo  sa  zameriava na Božie vykupiteľské činy v priebehu dejín. Historické správy sú popretkávané proroctvami, ktoré predpovedajú budúce Božie plány a príchod jeho kráľovstva. Biblia je živé Božie slovo, pretože ten istý Boží Duch, ktorý inšpiroval vznik Písma (2Tim 3,16.17), je zasľúbený veriacim aj dnes, aby nás viedol do všetkej pravdy, keď študujeme Slovo (Ján 14,16.17; Ján 15,26; Ján 16,13).