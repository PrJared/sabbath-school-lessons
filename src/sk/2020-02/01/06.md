---
title:  'Premieňajúca moc Slova'
date:  02/04/2020
---

> <p></p>
> 8Pritom veľkňaz Chilkija pisárovi Šáfanovi podotkol: V Hospodinovom dome som našiel knihu zákona. ... 10Potom pisár Šáfan oznámil kráľovi: Kňaz Chilkija mi dal akúsi knihu. A čítal z nej pred kráľom. 11Keď kráľ počul slová knihy zákona, roztrhol si šaty. 12Nato prikázal Chilkijovi, Achikámovi, synovi Šáfanovmu, Achbórovi, synovi Michajovmu, pisárovi Šáfanovi a kráľovskému služobníkovi Asájovi: 13Choďte si vyžiadať posudok Hospodinov v záujme mojom, v záujme ľudu a celého Júdu ohľadom slov tejto objavenej knihy. Veď veľký je Hospodinov hnev, ktorý vzplanul proti nám preto, že naši predkovia neposlúchali slová tejto knihy a vôbec sa neriadili tým, čo je tam o nás napísané.   (2Kráľ 22,8–13)

**Osobné štúdium**

`Prečítaj si text 2Kráľ 22,3–20. Čo viedlo kráľa Joziáša k tomu, že roztrhol svoje rúcho? Ako ho zmenil uskutočnený objav a aký vplyv to malo na celý národ?`

V roku 621 pred Kr., keď mal Joziáš okolo 25 rokov, najvyšší kňaz Chilkija našiel pri rekonštrukcii Hospodinovho domu „knihu zákona“. Pravdepodobne išlo o päť Mojžišových kníh, alebo len o tú poslednú – Deuteronómium. Počas vlády Joziášovho otca Amóna a starého otca Menaššeho, ktorí páchali zlo a viedli celý národ do záhuby, tento zvitok zrejme zapadol do zabudnutia popri uctievaní Baála, posvätných ašér a „všetkých nebeských telies“ (2Kráľ
21,3–9). Keď sa Joziáš dozvedel o podmienkach zmluvy, znepokojený a rozrušený na najvyššiu mieru roztrhol svoje rúcho. Uvedomil si totiž, ako ďaleko sa on aj celý národ vzdialili od uctievania pravého Boha. Okamžite začal v celej krajine uskutočňovať reformu – dal zbúrať a zničiť všetko, čo bolo spojené s uctievaním modiel. Napokon zostalo v celom Judsku jediné miesto vyhradené na uctievanie – Hospodinov chrám v Jeruzaleme. Objav „knihy zákona“ viedol k usvedčeniu a pokániu a priniesol moc na zmenu. Táto zmena sa začala u Joziáša a postupne sa rozšírila na celé Judsko.

`Ako nás Písmo uisťuje, že má moc zmeniť naše životy a ukázať nám cestu spasenia? Uvažuj v uvedenej súvislosti o veršoch Ján 16,13; Ján 17,17; Heb 4,12 a Rim 12,2.`

Jedno z najpôsobivejších svedectiev o moci Písma je zmena života konkrétnych ľudí. Slovo od Boha preniká hriechom a skazenosťou človeka, zjavuje našu ozajstnú podstatu a našu potrebu Spasiteľa.

Biblia je jedinečná kniha, ktorá vznikala počas dejín, obsahuje proroctvá a má moc meniť životy. Ako taká musí byť vykladaná jedinečným spôsobom. Nie je možné ju interpretovať ako hocijakú inú knihu, pretože živé Božie slovo musíme chápať vo svetle živého Krista, ktorý zasľúbil, že pošle svojho Ducha, aby nás viedol „do celej pravdy“ (Ján 16,13). Biblia ako zjavenie Božej pravdy obsahuje v sebe vnútorné princípy výkladu. Tieto princípy je možné objaviť pri štúdiu spôsobov, akými sami autori Písma toto Slovo používali a ako sa ním nechali viesť, keď umožňovali, aby Písmo vykladalo samo seba.

**Aplikácia**

`Ako Božie slovo zmenilo tvoj život? V čom by bol tvoj život iný, keby doň neprehovorilo Slovo od Boha?`