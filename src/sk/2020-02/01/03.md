---
title:  'Kto a kedy napísal Písmo?'
date:  30/03/2020
---

> <p></p>
> Keď chlapec odrástol, priviedla ho k faraónovej dcére. Tá si ho osvojila, dala mu meno Mojžiš a dodala: Veď som ho vytiahla z vody.  (2Moj 2,10)

> <p></p>
> Nato odpovedal Amos Amacjovi: Ja nie som prorok ani prorocký učeník, ale pastier a pestovateľ fíg.  (Amos 7,14)

> <p></p>
> 4Daniel časom vynikol nad vysokými úradníkmi aj satrapmi, pretože mal výnimočného ducha a kráľ zamýšľal ustanoviť ho nad celým kráľovstvom. 5Vysokí úradníci a satrapovia sa usilovali nájsť proti Danielovi dôvod na obžalobu v úradnej záležitosti. Nemohli však nájsť nijaký dôvod ani zlý počin, pretože Daniel bol dôveryhodný a nedopúšťal sa nijakej nedbanlivosti ani zlého konania.  (Dan 6,4.5)

> <p></p>
> 5Na ôsmy deň som bol obrezaný, som z Izraelovho rodu, z Benjamínovho kmeňa, Hebrej z Hebrejov, pokiaľ ide o vzťah k zákonu farizej, 6horlivý prenasledovateľ cirkvi a bol som bez úhony, čo sa týka spravodlivosti podľa zákona.  (Fil 3,5.6)

**Osobné štúdium**

Rôznorodosť autorov, ich geografické rozmiestnenie a prostredie, z ktorého pochádzali, prinášajú jedinečné svedectvo o Božom konaní. Boh prináša posolstvo rôznym skupinám poslucháčov a povoláva na to rozmanitých ľudí.

**Čo sa z týchto veršov dozvedáš o rozmanitom pôvode biblických pisateľov a o ich rôznych životných osudoch? Ako mohli tieto okolnosti ovplyvniť spôsob, akým písali to, k čomu ich Boh viedol?**

`2Moj 2,10`

`Amos 7,14`

`Jer 1,1–6`

`Dan 6,1–5`

`Mat 9,9`

`Fil 3,3–6`

`Zj 1,9`

Bibliu písali ľudia pochádzajúci z rôzneho prostredia a nachádzajúci sa v rôznych situáciách. Niektorí písali v palácoch, iní vo väzení, v exile alebo počas svojich misijných ciest zameraných na hlásanie evanjelia. Títo ľudia mali rôzne vzdelanie a povolanie. Mojžiš bol napríklad predurčený stať sa panovníkom a Daniel slúžil ako vysoký štátny úradník. Iní boli len jednoduchí pastieri. Niektorí boli mladí, iní písali na sklonku svojho života. Napriek týmto rozdielom mali všetci jedno spoločné: Boh ich povolal a Svätý Duch inšpiroval, aby zaznamenali posolstvo Božiemu ľudu.

Autori sa líšili aj v tom, že kým niektorí boli očitými svedkami zaznamenaných udalostí, iní písali na základe dôkladného osobného preskúmania udalostí a dokumentov (Joz 10,13; Luk 1,1–3). Všetky časti Písma sú však inšpirované (2Tim 3,16). To je aj dôvod, prečo apoštol Pavol hovorí, že „čo bolo kedysi napísané, bolo napísané nám na poučenie, aby sme pre trpezlivosť a útechu z Písem mali nádej“ (Rim 15,4). Boh, ktorý stvoril ľudskú reč, dal vybraným ľuďom schopnosť slovami komunikovať inšpirované myšlienky dôveryhodným a spoľahlivým spôsobom.

„Boh ochotne komunikoval svoje pravdy svetu prostredníctvom ľudí, ktorým on sám svojím Svätým Duchom dal schopnosť, aby vykonali toto dielo. Viedol ich mysle vo výbere toho, čo povedať a napísať. Poklad bol zverený pozemským nádobám, ale napriek tomu má nebeský pôvod.“ (1SM 26)

**Aplikácia**

`Ten istý Boh bol predstavený prostredníctvom rôznych autorov pochádzajúcich z rôznych podmienok, a napriek tomu ich svedectvo tvorí unikátny celok. Ako ti táto pravda pomáha vnímať jedinečnosť a vierohodnosť Biblie?`