---
title:  'Biblia ako prorocká kniha'
date:  31/03/2020
---

> <p></p>
> Veru neurobí Pán, Hospodin nič, keby nezjavil svoj zámer svojim služobníkom, prorokom.   (Amos 3,7)

**Osobné štúdium**

Biblia sa od ostatných náboženských diel odlišuje aj tým, že viac ako tridsať percent jej obsahu tvoria proroctvá a prorocká literatúra. Začlenenie proroctiev a ich naplnenie v priebehu času je dôležitou črtou biblického pohľadu na svet, pretože Boh konajúci v dejinách pozná budúcnosť a zjavuje ju svojmu ľudu (Amos 3,7). Biblia nie je len živým Slovom alebo dejinným Slovom – je aj Slovom prorockým.

**Ako tieto texty zjavujú podrobnosti o prichádzajúcom Mesiášovi?**

`1Moj 49,8–12`

`Žalm 22,13–19`

`Iz 53,3–7`

`Dan 9,24–27`

`Mich 5,1`

`Mal 3,1`

`Zach 9,9`

V  Starej  zmluve  sa  nachádza  minimálne  šesťdesiatpäť  priamych  proroctiev o Mesiášovi a mnoho ďalších symbolických predobrazov na jeho život a službu. Tieto proroctvá sa týkajú takých konkrétnych podrobností, ako
„nevzdiali sa žezlo od Júdu“ (1Moj 49,10); Mesiáš sa narodí v judskom Betleheme (Mich 5,1); bude„opustený a opovrhnutý ľuďmi“, bude falošne obvinený, neotvorí ústa na svoju obranu, bude ranený a prebodnutý (Iz 53,3–7); jeho ruky a nohy budú prebodnuté a o jeho odev budú losovať (Žalm 22,13–19). Skutočnosť, že starozmluvné proroctvá sa s takou dokonalou presnosťou naplnili v živote, smrti a vzkriesení Ježiša Krista, sú svedectvom o ich božskej inšpirácii a nadprirodzenom zjavení. Zároveň ukazujú, že Ježiš bol tým, za koho sa sám vyhlasoval a za koho ho označovali aj iní. Ježiš nasledoval dávnych prorokov tým, že aj on sám predpovedal svoju smrť a svoje vzkriesenie (Luk 9,21.22; Mat 17,22.23). Okrem toho predpovedal pád Jeruzalema (Mat
24,1.2) a svoj druhý príchod (Ján 14,1–3). Písmo teda predpovedá vtelenie, smrť a vzkriesenie Mesiáša. Naplnenie týchto predpovedí je pre nás uistením o hodnovernosti Biblie.


**Aplikácia**

`Pokús sa uviesť všetky dôvody, pre ktoré ty osobne veríš v Ježiša a v jeho smrť za nás. Podeľ sa o ne v sobotu vo svojej triede. Položte si spoločne otázku: Prečo sú tieto dôkazy také dôležité a presvedčivé?`