---
title:  Knihy A Ich Posolstvo
date:  14/05/2020
---

> <p></p>
> <sup>1</sup>Po týchto udalostiach zaznelo Abrámovi vo videní Hospodinovo slovo: Neboj sa, Abrám, ja som tvoj štít, tvoja hojná odmena. <sup>2</sup>Abrám povedal: Pán, Hospodin, čože, mi dáš?! Veď odchádzam bezdetný a dedičom môjho domu bude damaský Elíezer. <sup>3</sup>Abrám ešte dodal: Veď si mi nedal potomka a môj sluha narodený v mojom dome má byť mojím dedičom? <sup>4</sup>Hospodin mu však povedal: On nebude tvojím dedičom. Tvojím dedičom bude ten, čo vyjde z teba. <sup>5</sup>Vyviedol ho von a povedal mu: Len sa pozri na nebo a spočítaj hviezdy, ak ich môžeš spočítať, a dodal: Toľko bude tvojho potomstva.  

> <p></p>
> <sup>16</sup>A [Hospodinov anjel] povedal [Abrahámovi]: Prisahám na seba samého – znie výrok Hospodina – pretože si to urobil a neodoprel si mi svojho jediného syna, <sup>17</sup>určite ťa požehnám a rozmnožím tvoje potomstvo ako hviezdy na nebi a ako piesok na morskom brehu; tvoje potomstvo sa zmocní brány svojich nepriateľov. <sup>18</sup>Pretože si poslúchol môj hlas, v tvojom potomstve budú požehnané všetky národy zeme.  

**Osobné štúdium**

Najväčšími kontextovými jednotkami Písma sú jednotlivé knihy. Biblické knihy vznikali na rozličných miestach, v rôznorodých podmienkach a s rôznym zámerom. Niektoré knihy slúžili ako prorocké posolstvá, iné boli zbierkami – ako napríklad Žalmy. Niektoré sú historickými knihami (so silným náboženským podtextom – napríklad knihy Kráľovské) a ďalšie sú listami rôznym cirkevným zborom.

Keď sa usilujeme pochopiť význam a posolstvo knihy, je dôležité venovať sa autorovi a miestu vzniku. Niektoré knihy majú jasne určeného autora. Typickým príkladom sú Pavlove listy, kde apoštol samého seba označuje za autora. Autorstvo prvých piatich kníh Starej zmluvy sa pripisuje Mojžišovi (Joz 8,31.32; 1Kráľ 2,3; 2Kráľ 14,6; 21,8; Ezd 6,18; Neh 13,1; Dan 9,11–13; Mal 3,22). Toto Mojžišovo autorstvo potvrdil aj Ježiš (Mar 12,26; Ján 5,46.47; 7,19) a apoštoli (Sk 3,22; Rim 10,5). Sú však aj také biblické knihy, kde nedokážeme zistiť totožnosť autora. (Nevieme napríklad určiť autorstvo kníh Rút a Ester alebo mnohých historických kníh, ako sú knihy Samuelove alebo Kronické.)

`Uvažuj o textoch 1Moj 15,1–5 a 1Moj 22,16–18. Prečo je pre nás dôležitá informácia, že autorom knihy Genezis je Mojžiš?`

Knihy Exodus, Levitikus, Numeri a Deuteronómium (teda 2. až 5. knihu Tóry) napísal Mojžiš – samozrejme, po vyjdení z Egypta. Ale keďže Kniha Genezis je kľúčová pre pochopenie Božieho konania od stvorenia až po obdobie patriarchov, je logické predpokladať, že vznikla v rovnakom období, alebo dokonca pred knihou Exodus.

„Dlhé roky putoval Mojžiš so svojimi stádami po osamelých miestach a uvažoval o útlaku a utrpení svojho národa; premýšľal o tom, ako Boh starostlivo zaobchádzal s jeho otcami, myslel na Božie zasľúbenia, ktoré sa stali dedičstvom vyvoleného národa, a dňom i nocou sa modlil k Bohu za Izrael. Boží poslovia ho sprevádzali nebeským svetlom. Osvietený Duchom Svätým napísal svoju prvú knihu – Genezis.“ (PP 251; PP /sk/ 182)

Z knihy Genezis sa dozvedáme nielen o stvorení sveta a o pôvode človeka, ale aj o pláne spasenia a spôsobe, akým Boh zachráni hriešne ľudstvo. Tento plán sa stal jasnejším, keď Boh uzavrel zmluvu s Abrahámom. Táto zmluva zahŕňala aj zasľúbenie vytvoriť z Abrahámovho potomstva veľký národ, ktorého bude ako hviezd na nebi a ako piesku na morskom brehu (Gen 22,17).

**Aplikácia**

`Ktoré ďalšie dôležité pravdy sa dozvedáme prostredníctvom knihy Genezis? Prečo sú správy zaznamenané v tejto knihe nielen jedinečné, ale aj kľúčové? Čo nás to učí o úlohe Božieho slova pri budovaní našej viery?`