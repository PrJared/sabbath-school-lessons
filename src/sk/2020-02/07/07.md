---
title:  Podnety Na Zamyslenie
date:  15/05/2020
---

Z knihy Veľký spor vekov si prečítaj si kapitoly „Ján Viklef“ (GC 79–96; VSV 59–70) a „Tu stojím a nemôžem inak“ (GC 145–170; VSV 106–124).

„Keďže Boh vo svojom Slove zjavuje ľuďom cestu vedúcu k spáse, Písmo sväté treba prijímať ako autoritatívne, neomylné zjavenie Božej vôle, a teda ako kritérium viery a skúšobný kameň skúsenosti. ... Skutočnosť, že Boh zjavil ľuďom svoju vôľu prostredníctvom svojho Slova, ešte neznamená, že stála prítomnosť a pomoc Ducha Svätého je už zbytočná. Naopak, náš Spasiteľ sľúbil, že Duch Svätý bude jeho služobníkom objasňovať Božie slovo, vysvetľovať jeho učenie a ukazovať, ako majú podľa neho žiť. Pretože Bibliu inšpiroval Boh, nie je možné, aby učenie Ducha Svätého odporovalo tomu, čo učí Božie slovo.“ (GC 9; VSV 10)

**Námety na spoločné uvažovanie**

`Čo môžeš urobiť preto, aby si naplno využil možnosť čítať Bibliu vo svojom rodnom jazyku? Ako sa môžeš naučiť vážiť si Bibliu ako Božie slovo a vierou žiť podľa jej posolstva?`

`Uvažuj o rozdiele medzi tým, čo o pôvode človeka hovorí Biblia (že sme boli stvorení Bohom počas stvoriteľského týždňa) a čo o ňom v mene „vedy“ hovorí samotné ľudstvo (že sme sa počas miliárd rokov vyvinuli počas procesu zvaného evolúcia). Čo nám rozpor medzi obomi pohľadmi hovorí o dôležitosti pridŕžať sa biblického posolstva? Kam sa ľudstvo dostáva vo svojom uvažovaní, keď odmieta Božie slovo?`

`Aké prostriedky ti môžu pomôcť lepšie pochopiť Písmo? Ak aj žiadne nemáš, čo a ako môžeš využiť z toho, o čom sme hovorili tento týždeň?`

`Izraeliti boli inštruovaní, aby svoje deti učili veľkým pravdám, ktoré im boli zverené. Mali im hovoriť o spôsobe, akým ich Hospodin viedol v ich životoch (5Moj 4,9). Odhliadnuc od dôležitosti vyučovať deti cestám viery, aký vplyv má na našu vlastnú vieru skutočnosť, že hovoríme o Božom vedení v našich životoch? Ako našu vieru ovplyvňuje to, keď sa o ňu delíme s druhými ľuďmi?`

Západ slnka: 20:19