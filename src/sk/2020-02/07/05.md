---
title:  Text A Kontext
date:  13/05/2020
---

> <p></p>
> Boh stvoril človeka na svoj obraz; na Boží obraz ho stvoril. Stvoril ich ako muža a ženu.  

> <p></p>
> Vtedy Hospodin Boh stvárnil človeka, prach zo zeme, a vdýchol mu do nozdier dych života. Tak sa stal človek živou bytosťou.  

**Osobné štúdium**

Všetky vyjadrenia sa v Písme nachádzajú v určitom kontexte. Žiadne slovo nestojí osamotene. Bezprostredný kontext každého slova tvorí veta, v ktorej sa nachádza. Preto treba vždy najprv pochopiť, aký význam má dané slovo v konkrétnej vete. Potom existuje širší kontext, v ktorom sa nachádza daná veta. Môže ísť o odsek, kapitolu alebo viacero kapitol. Aby sme pri štúdiu Božieho slova nedošli k chybným záverom, je dôležité usilovať sa čo najlepšie pochopiť kontext jednotlivých slov a viet.

`Porovnaj verše 1Moj 1,27 a 1Moj 2,7. Potom si prečítaj text 1Moj 2,15–23. Ako nám rôzne state a rôzny kontext pomôžu pochopiť význam hebrejského slova adam, ktoré sa prekladá ako „človek“ alebo „muž“?`

Už sme si ukázali, že opakovanie slova bará („stvoriť“) vo verši 1Moj 1,27 vyjadruje dôraz na to, že človeka stvoril Boh. Teraz si môžeme uvedomiť, že „človek“ je v kontexte tohto verša definovaný ako „muž a žena“. To znamená, že hebrejské slovo adam máme v kontexte tohto verša vnímať ako všeobecné označenie ľudstva alebo človečenstva.

Vo verši 1Moj 2,7 je však to isté slovo (adam) použité pri opise toho, ako bol Adam stvorený z prachu „zeme“ (v hebrejčine sa „zem“ povie adamah; ide o slovnú hračku). Hovorí sa tu len o mužovi Adamovi, keďže Eva bola stvorená nielen o niečo neskôr, ale aj odlišným spôsobom. V každom z týchto dvoch veršov (napriek tomu, že sa nachádzajú v rozmedzí dvoch kapitol) nadobúda teda slovo adam iný význam: „ľudstvo“ (1Moj 1,27) a muž Adam (1Moj 2,7). Skutočnosť, že Adam je tiež človekom, sa neskôr potvrdzuje v rodokmeňoch (1Moj 5,1–5; 1Kron 1,1 a Luk 3,38) a v odkaze na Ježiša, ktorý sa stal „druhým Adamom“ (Rim 5,12–14).

Podobne, ako slovo Adam v konkrétnom verši, aj správa o stvorení Adama a Evy sa nachádza v širšom kontexte správy o stvorení v 1. Mojžišovej 1 a 2. Tieto dve kapitoly môžeme teda vnímať ako väčšiu textovú jednotku, ktorá prináša informácie o ďalších témach, myšlienkach a udalostiach. Text 1Moj 2,4–25 sa niekedy označuje ako „druhá správa o stvorení“, ale v skutočnosti nejde o inú správu, ale len o tú istú správu s odlišnými dôrazmi (viac v lekcii na budúci týždeň). V oboch správach sa hovorí o skutočnom pôvode ľudstva.

**Aplikácia**

`V uvedených veršoch sme si mohli všimnúť, že ľudia – muž aj žena – sú priamym Božím stvorením. Čo môžeš na základe tejto správy usudzovať o tom, aká pochabá je „múdrosť tohto sveta“ (1Kor 1,20), ktorá opisuje vznik života ako náhodu?`