---
title:  Jazyk Text A Kontext
date:  09/05/2020
---

### Texty na tento týždeň
5Moj 32,46.47; 1Kráľ 3,6; 4Moj 6,24–26; 1Moj 1,26.27; 1Moj 2,15–23; 1Moj 15,1–5

> <p>Základný text</p>
> Vezmite túto knihu zákona a uložte ju vedľa archy zmluvy Hospodina, svojho Boha, tam bude svedkom proti tebe.  (5Moj 31,26)

Miliardy ľudí, ktorí žijú na našej planéte, používajú na svoje dorozumievanie spolu viac ako šesťtisíc jazykov. Celá Biblia je však preložená len do niečo viac ako šesťsto jazykov. Okrem toho je do viac ako dvetisíc päťsto jazykov preložená Nová zmluva alebo niektoré jej časti. Ide samozrejme o obrovský počet prekladov, ale je to stále len polovica známych jazykov, ktorými sa hovorí vo svete – hoci často ide o pomerne malé jazykové skupiny.

Odhady hovoria, že približne jeden a pol miliardy ľudí nemá do svojho rodného jazyka preloženú žiadnu časť Písma. A tak aj napriek obrovskému úsiliu prekladateľov, ktorí umožnili, aby takmer šesť miliárd ľudí mohlo čítať Písmo vo svojom jazyku, zostáva ešte mnoho práce, ktorú treba vykonať.

Môžeme vnímať ako požehnanie, že máme k dispozícii nie jeden, ale hneď niekoľko biblických prekladov! Často to berieme ako samozrejmosť a zabúdame nielen na tých, ktorí nemôžu čítať Písmo v materčine, ale aj na skutočnosť, že po stáročia existovali aj v samotnej Európe snahy, aby sa ľuďom Biblia do rúk nedostala. Vďaka reformácii a vynálezu kníhtlače to už však nie je problém. My ostatní by sme sa mali zaujímať okrem iného aj o to, ako sa pod vplyvom Svätého Ducha naučiť študovať Bibliu a čo najlepšie spoznať Hospodina, ktorý sa nám zjavuje na jej stránkach.