---
title:  Význam Opakovania Slov V Biblickom Texte
date:  12/05/2020
---

> <p></p>
> <sup>26</sup>Boh povedal: Utvorme človeka na svoj obraz, na svoju podobu. Nech ľudia vládnu nad morskými rybami, nebeským vtáctvom, dobytkom, nad celou zemou a nad všetkými plazmi, čo sa hýbu po zemi. <sup>27</sup>Boh stvoril človeka na svoj obraz; na Boží obraz ho stvoril. Stvoril ich ako muža a ženu.  

> <p></p>
> <sup>1</sup>V roku, keď zomrel kráľ Uzzija, videl som Pána sedieť na vysokom a vznešenom tróne. Okraje jeho rúcha napĺňali chrám. <sup>2</sup>Nad ním stáli serafi. Každý mal po šesť krídel: dvoma si zakrývali tvár, dvoma si zakrývali nohy a dvoma lietali. <sup>3</sup>Jeden druhému volal: Svätý, svätý, svätý je Hospodin zástupov, celá zem je plná jeho slávy. <sup>5</sup>Povedal som: Beda mi, som stratený, lebo som muž s nečistými perami a bývam medzi ľudom s nečistými perami a moje oči videli kráľa, Hospodina zástupov.  

**Osobné štúdium**

Na vyjadrenie alebo zdôraznenie myšlienok existuje v hebrejskom spôsobe uvažovania mnoho rôznych spôsobov. Na rozdiel od európskych jazykov (vrátane slovenčiny), hebrejčina neobsahuje žiadne interpunkčné znamienka, takže štruktúra tohto jazyka realizuje vyjadrovanie myšlienok odlišným spôsobom.

`Pozorne si prečítaj texty 1Moj 1,26.27 a Iz 6,1–3. Zameraj sa na opakovanie slov v týchto veršoch. Ako sa ich opakovaním rozširuje význam týchto slov a celej myšlienky?`

Jedným zo spôsobov, akým hebrejský autor mohol zdôrazniť určitú charakteristiku Boha, bolo zopakovať ju trikrát. Keď sa správa o stvorení dostáva k vyvrcholeniu Božieho stvoriteľského diela, text zdôrazňuje jedinečnú dôležitosť stvoreného ľudstva. Subjektom slovesa bará („stvoriť“) je vždy Boh. To znamená, že len Boh má moc tvoriť bez toho, aby bol závislý od predchádzajúcej existencie hmoty. Vo verši 1Moj 1,27 sa sloveso „stvoriť“ opakuje trikrát. Mojžiš tak zdôrazňuje, že ľudské bytosti sú stvorené Bohom a zároveň sú stvorené na Jeho obraz.

V zázname Izaiášovho videnia a povolania serafovia opakujú slová: „Svätý, svätý, svätý je Hospodin zástupov, celá zem je plná jeho slávy“ (Iz 6,3). V tomto verši sa zdôrazňuje svätosť bázeň vzbudzujúceho Boha, ktorý svojou prítomnosťou napĺňa chrám. Božiu svätosť môžeme vnímať aj prostredníctvom Izaiášovho vyjadrenia, keď si uvedomí, že stojí v prítomnosti Všemohúceho: „Beda mi, som stratený...“ (Iz 6,5) Dokonca aj taký prorok ako Izaiáš pri uvedomení si Božej svätosti a dokonalosti je otrasený z vlastnej skazenosti a ničotnosti. U Izaiáša teda nachádzame náčrt hriešnej prirodzenosti človeka už dávno predtým, ako apoštol Pavol opísal ľudskú hriešnosť a naliehavú potrebu Spasiteľa (Rimanom 1–3).

V tretej kapitole knihy Daniel nachádzame v rôznych obmenách opakovanie vyjadrenia „Nebúkadnecar dal zhotoviť“ (var.: „dal postaviť“; Dan 3,1.2.3.5.7.12.14.15.18). Toto vyjadrenie (a jeho variácie) sa v texte opakuje desaťkrát. Takýmto spôsobom je Nebúkadnecarovo vzdorovité konanie postavené do jasného kontrastu s obrazom, ktorý mu Boh zjavil prostredníctvom Daniela (Dan 2,31–45). Text zdôrazňuje nezmyselnú snahu človeka pripodobniť sa Bohu a nárokovať si uctievanie od ostatných ľudí, čo je v príkrom rozpore so skutočnosťou, že jedine pravý Boh je hodný uctievania.

**Aplikácia**

`Uvažuj, aké myšlienky sú pomocou opakovania vyjadrené vo veršoch Jer 22,29 a Ezech 21,32. Ako by si tento dôraz vyjadril bez použitia opakovania? Prečo je dôležité poznať aspoň niektoré základné pravidlá, ktorými sa pri svojom vyjadrovaní riadili biblickí autori píšuci po hebrejsky alebo grécky?`