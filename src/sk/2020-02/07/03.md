---
title:  Slová A Ich Význam
date:  11/05/2020
---

> <p></p>
> Hneď zrána mi prejav svoju milosť, lebo v teba dúfam. Daj mi poznať cestu, ktorou mám ísť, lebo k tebe pozdvihujem svoju dušu.  

> <p></p>
> <sup>23</sup>Povedz Áronovi a jeho synom: Izraelitov budete požehnávať týmito slovami: <sup>24</sup>Nech ťa Hospodin požehná a nech ťa ochráni! <sup>25</sup>Nech Hospodin rozjasní nad tebou svoju tvár a nech ti je milostivý! <sup>26</sup>Nech Hospodin obráti svoju tvár k tebe a nech ti udelí pokoj! <sup>27</sup>Takto nech kladú na Izraelitov moje meno a ja ich požehnám.  

**Osobné štúdium**

V každom jazyku (vrátane biblických jazykov) existuje mnoho slov, ktoré majú taký bohatý a hlboký význam, že je veľmi komplikované preložiť ich do iného jazyka jediným slovom. Správne pochopenie takýchto slov si vyžaduje rozsiahle štúdium ich použitia v Biblii.

**Uvažuj o uvedených textoch. Ako sa Božia milosť a dobrota prejavujú voči jeho stvorenstvu?**

`1Kráľ 3,6`

`Žalm 57,4`

`Žalm 66,20`

`Žalm 143,8`

`Mich 7,20`

Hebrejské slovo chesed (milosť) je jedným z významovo najbohatších a najhlbších slov Starej zmluvy. Opisuje Božiu lásku, dobrotu, Božie milosrdenstvo a Boží zmluvný vzťah voči Jeho ľudu. V uvedených veršoch vidíme, že Boh preukázal „veľkú priazeň [chesed] svojmu služobníkovi Dávidovi“ (1Kráľ 3,6). Boh zosiela „svoje milosrdenstvo [chesed] a vernosť“ (Ž 57,4). V súvislosti s Izraelitmi sa hovorí, že preukáže „vernosť Jákobovi a Abrahámovi milosť [chesed]“ (Mich 7,20). O vý-zname slova chesed bolo publikovaných mnoho monografií a teologických spisov, ktoré sa snažili vystihnúť a opísať hĺbku Božej milosti a lásky voči nám.

**Uvažuj o uvedených textoch. Čo sa v nich hovorí v súvislosti s pokojom?**

`4Moj 6,24–26`

`Jób 3,26`

`Žalm 29,11`

`Iz 9,6`

`Iz 32,17`

Hebrejské slovo šalom sa často prekladá ako „pokoj“. Význam tohto slova je však oveľa hlbší a širší. Môže byť preložené ako „prosperita“, „úplnosť“, „blaho“, „súlad“ alebo „spočinutie“. Milosť a milosrdenstvo nášho Boha nám prinášajú šalom, ktorý je darom od Hospodina (4Moj 6,24–26). Protikladom môže byť Jób, ktorému v ťažkostiach chýba šalom, čo sa prejavuje nedostatkom stíšenia, oddychu a namiesto toho prichádza do jeho života zmätok (Jób 3,26). V našom uponáhľanom a chaotickom svete môžeme prežívať hlboké požehnanie aj v súvislosti so sobotným dňom. Súčasťou sobotného požehnania je pokoj, ktorý môžeme prežívať v spoločenstve s Bohom. Práve On nás chce naplniť pokojom.

**Aplikácia**

`Nech hovoríme akýmkoľvek jazykom, aj bez poznania pôvodného zmyslu uvedených slov môžeme prežívať to, čo píše apoštol: „A pokoj Boží, ktorý prevyšuje každý rozum, uchráni vaše srdcia a vaše mysle v Kristovi Ježišovi.“ (Fil 4,7) Čo tebe pomáha prežívať požehnanie Božieho pokoja?`