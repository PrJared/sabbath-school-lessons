---
title:  Pochopenie Písma
date:  10/05/2020
---

> <p></p>
> <sup>16</sup>Celé Písmo je Bohom vnuknuté a užitočné na učenie, karhanie, nápravu a výchovu v spravodlivosti, <sup>17</sup>aby Boží človek bol dokonalý a pripravený na každé dobré dielo.  

> <p></p>
> <sup>46</sup>[Mojžiš] povedal: Vezmite si k srdcu všetky tieto slová, ktoré vám dnes dávam na svedectvo a prikazujte svojim synom, aby zachovávali a uskutočňovali všetky slová tohto zákona. <sup>47</sup>Pre vás to nie je prázdna reč, ale to je váš život a týmto slovom budete dlho žiť v krajine, do ktorej sa uberáte, aby ste ju zaujali, keď prejdete cez Jordán.  

**Osobné štúdium**

Biblia vznikla ako svedok Božieho konania v priebehu dejín, ako správa o Božom pláne záchrany padlého ľudstva a ako návod na spravodlivý život. Hospodin sa rozhodol zanechať svedectvo o svojich myšlienkach a činoch vyjadrené ľudskými slovami. Tým, že zachránil Izraelitov z Egypta, Boh si vyvolil konkrétny národ, aby oznamoval Jeho svedectvo všetkým obyvateľom zeme. Umožnil tomuto národu, aby Jeho slovo vyjadroval prostredníctvom ich vlastného jazyka – hebrejčiny (a sčasti aramejčiny, jazyka, ktorým Židia tiež bežne hovorili v rôznych historických obdobiach ).

Vzostup gréckej (resp. helénskej) kultúry priniesol nové príležitosti – a to bol aj jeden z dôvodov, prečo Nová zmluva vznikla a šírila sa v gréčtine, ktorá sa hojne využívala v celej oblasti Stredomoria. (Niekoľko storočí predtým vznikol aj grécky preklad Starej zmluvy známy ako Septuaginta.) Tento „univerzálny“ jazyk spolupôsobil pri rýchlom šírení evanjelia apoštolmi po Ježišovej smrti. Neskôr apoštol Ján „dosvedčil Božie slovo a svedectvo Ježiša Krista, všetko, čo videl“ (Zj 1,2). Takýmto spôsobom Biblia zdôrazňuje spojitosť medzi inšpirovaným Písmom a svedectvom Ježiša Krista.

`Uvažuj o texte 5Moj 32,46.47. Prečo bolo pre Izraelitov také dôležité, aby „zachovávali a uskutočňovali všetky slová tohto zákona“ (má sa na mysli Tóra; 5Moj 32,46)? Platia aj dnes slová o tom, že „uskutočňovaním“ zákona si „predĺžite svoje dni na zemi“ (5Moj 32,47; Roh)? Vysvetli svoju odpoveď.`

Nech už ovládame pôvodné biblické jazyky a študujeme Bibliu v origináli alebo ju čítame prostredníctvom jedného či viacerých prekladov, kľúčové je, aby sme za Božie slovo boli vďační, a čo je najdôležitejšie, aby sme podľa neho aj žili.

**Aplikácia**

`Prečo sa život podľa Božieho slova nestáva „prázdnou rečou“ (5Moj 23,47)?`