---
title:  Izaiáš Chizkija A Sancheríb
date:  01/06/2020
---

> <p></p>
> <sup>1</sup>V štrnástom roku kráľa Chizkiju pritiahol asýrsky kráľ Sancheríb proti všetkým opevneným mestám Judska a zaujal ich. <sup>2</sup>Asýrsky kráľ poslal rabšaka z Lakíša ku kráľovi Chizkijovi s početným vojskom do Jeruzalema. Postavil sa pri vodovode Horného rybníka, na ceste, ktorá vedie k Poľu práča. <sup>3</sup>Vyšiel k nemu správca paláca Eljákim, syn Chilkiju, pisár Šebna a kancelár Jóach, syn Ásafa.  

> <p></p>
> <sup>36</sup>Vtedy vyšiel Hospodinov anjel a v asýrskom tábore pozabíjal stoosemdesiatpäťtisíc ľudí. Keď ráno ľudia vstali, všade boli samé mŕtvoly. <sup>37</sup>Potom sa asýrsky kráľ Sancheríb pobral a vrátil sa bývať do Ninive. <sup>38</sup>Keď sa raz klaňal v chráme svojho boha Nisroka, jeho synovia Adrammelek a Sarecer ho zabili mečom a sami utiekli do krajiny Ararat. Po ňom panoval jeho syn Esar-Chaddón.  

**Osobné štúdium**

`Akým spôsobom Boh vyslobodil svoj ľud pri intenzívnom útoku Asýrčanov proti Júdovi ? (vychádzaj z textov Iz 36,1–3 a Iz 37,14–38)`

V roku 701 pred Kr. sa asýrsky kráľ Sancheríb snažil vojensky poraziť Júdu. Tieto udalosti opisujú okrem Písma aj rôzne historické materiály, medzi ktoré patria Sancheríbove kroniky. Boli objavené v hlavnom meste Ninive a Sancheríb sa v nich chváli nasledovne: „Obliehal som a dobyl štyridsaťšesť jeho [Chizkijových] opevnených miest a nespočítateľné množstvo menších dedín v ich susedstve.“ Vo svojom paláci v Ninive Sancheríb oslavoval svoje víťazstvo nad judským mestom Lakíš tak, že vyzdobil steny v centrálnej sieni paláca reliéfmi zobrazujúcimi obliehanie a dobytie mesta.

Nedávne vykopávky v Lakíši odhalili zničené ruiny mesta, ktoré dal Sancheríb vypáliť. Jeruzalem bol však zázračne ušetrený. Sancheríb sa mohol popýšiť len nasledovne: „Pokiaľ ide o judského Chizkiju, zavrel som ho v jeho meste ako vtáča v klietke.“ Neexistuje žiadny záznam o zničení Jeruzalema alebo o zajatcoch vzatých do otroctva.

Je pravda, že Jeruzalem bol obliehaný, ale Biblia uvádza, že obliehanie trvalo len jediný deň a že anjel Hospodinov Jeruzalem zachránil. Stalo sa teda to, čo predpovedal Izaiáš: „33Preto takto hovorí Hospodin o asýrskom kráľovi: Nevkročí do tohto mesta, ani šíp ta nevystrelí, ani štítom naň nezaútočí, ani val proti nemu nenasype. 34Vráti sa po ceste, ktorou prišiel, ale do tohto mesta nevkročí – znie výrok Hospodina. 35Budem brániť toto mesto, aby som ho zachránil kvôli sebe samému a kvôli Dávidovi, svojmu služobníkovi“ (Iz 37,33–35).

Je zaujímavé, že v Ninive je na významnom mieste vyobrazená len porážka mesta Lakíš. Rozhodujúci boj medzi Bohom nebies a asýrskymi bohmi sa prejavil vyslobodením Božieho ľudu. Boh videl agresívne napadnutie zo strany Asýrie. Boh počul slová Chizkijovej modlitby. Boh vstupuje do dejín.

**Aplikácia**

`Nemali by sme zabúdať na to, že Boh, ktorý zázračne vyslobodil Izraelitov vtedy a tam, je rovnakým Bohom, ku ktorému sa dnes modlíme a ktorému dôverujeme. Čo pre teba znamená táto skutočnosť?`