---
title:  Viera A Dejiny
date:  04/06/2020
---

> <p></p>
> <sup>1</sup>Viera je zárukou toho, v čo dúfame, a zdôvodnením toho, čo nevidíme, <sup>2</sup>lebo pre ňu získali predkovia dobré svedectvo. <sup>3</sup>Vo viere chápeme, že Božie slovo stvárnilo svet tak, že z neviditeľného povstalo viditeľné. ... <sup>39</sup>A títo všetci, i keď dostali svedectvo pre vieru, nedosiahli naplnenie prisľúbenia, <sup>40</sup>lebo Boh pre nás zamýšľal niečo lepšie, aby nedosiahli dokonalosť bez nás.  

**Osobné štúdium**

Nežijeme vo vzduchoprázdne. Naše rozhodnutia ovplyvňujú nielen nás samotných, ale aj ľudí naokolo. A súčasne platí, že aj životy mnohých starovekých nasledovníkov Boha veľmi výrazne ovplyvnili budúcnosť ľudí, ktorí žili po nich. V 11. kapitole Listu Hebrejom známej ako „kapitola viery“ vidíme stručný prehľad hrdinov viery a ich vplyvu na ostatných.

**Prečítaj si Hebrejom 11. Čo sa môžeme naučiť od týchto hrdinov viery štúdiom ich života a chodenia s Bohom?**

`Enoch`

`Noach`

`Abrahám`

`Sára`

`Jozef`

`Mojžiš`

`Ráchab`

`Samson`

Mať vieru neznamená len niečo vyznávať alebo niekoho uctievať. Znamená to konať podľa tejto viery a v odpovedi na ňu. Viera sa prejavuje činmi a práve takýto súlad je označovaný ako spravodlivosť (teda ako niečo správne). Práve takéto činy viery menia dejiny. Každý takýto skutok závisí od dôvery v Božie slovo.

Keď Noach vybudoval archu, bol to skutok viery. Božiemu slovu dôveroval viac ako skúsenosti a rôznym argumentom. Keďže predtým nikdy nepršalo, skúsenosti a dôkazy naznačovali, že niečo ako potopa je úplný nezmysel. Ale Noach poslúchol Boha a ľudské pokolenie nezaniklo.

Abrahám (vtedy ešte Abram) opustil mezopotámske mesto Úr, jedno z najrozvinutejších miest vtedajšieho sveta. Nevedel pritom, kam ho Boh privedie. Ale rozhodol sa konať podľa Božieho slova.

Mojžiš sa rozhodol byť radšej pastierom Božieho ľudu a priviesť ho do zasľúbenej krajiny, než sa stať vládcom Egypta, najväčšej ríše tej doby. Dôveroval hlasu Všemohúceho, ktorý k nemu prehovoril z horiaceho kra.

Ráchab sa rozhodla dôverovať správam o Božom vyslobodení, zachránila dvoch vyzvedačov a stala sa súčasťou Ježišovho rodokmeňa. Ako málo vieme o spôsobe, akým naše rozhodnutia ovplyvnia životy veľkého množstva ľudí nielen v našej generácii, ale aj v tých, čo prídu po nás.

**Aplikácia**

`Aké dôležité rozhodnutia pred tebou stoja? O čom všetkom uvažuješ, kým sa rozhodneš? Čo pri rozhodovaní považuješ za najpodstatnejšie? Prečo?`