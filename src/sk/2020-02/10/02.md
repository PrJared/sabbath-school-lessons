---
title:  Dávid Šalamún A Kráľovstvo
date:  31/05/2020
---

> <p></p>
> <sup>1</sup>Filištínci si zhromaždili vojská do boja a sústredili ich v judskom Sóku. Utáborili sa v Efes-Dammime, medzi Sókom a Azékou. <sup>2</sup>Saul a izraelskí muži sa zhromaždili, utáborili sa v údolí Éla a zoradili sa do boja proti Filištíncom. <sup>3</sup>Filištínci zaujali postavenie na svahu jedného vrchu, Izraeliti na protiľahlom svahu druhého vrchu; medzi nimi bolo údolie.  

**Osobné štúdium**

Ríša Dávida a Šalamúna predstavuje zlatý vek dejín Izraela. Ale čo ak by Dávid a Šalamún vôbec neexistovali, ako to tvrdia niektorí súčasní bádatelia? Čo ak by ich kráľovstvo nebolo také rozsiahle, ako to opisuje Biblia, čo tiež niektorí spochybňujú? Bez Dávida by neexistoval Jeruzalem, hlavné mesto krajiny (2Sam 5,6–10). Keby nebolo Dávida, jeho syn Šalamún by nepostavil chrám (1Kráľ 8,17–20). A napokon, bez Dávida by nebol ani zasľúbený Mesiáš, pretože ten mal povstať práve z Dávidovho rodu (Jer 23,5.6; Zj 22,16). V takom prípade by bolo treba úplne prepísať dejiny Izraela. Ale história, ktorú zaznamenáva Písmo, je presne tým, čo dáva Izraelu a cirkvi ich jedinečné postavenie a poslanie.

`Prečítaj si text 1. Samuelovej 17. Akým spôsobom Boh prináša Izraelitom rozhodujúce víťazstvo? Kde sa toto víťazstvo odohralo a aké boli okolnosti daných udalostí?`

Za povšimnutie stojí presný zemepisný opis bojovej línie v 1Sam 17,1–3. Archeologické nálezisko Churvat Keijafa sa nachádza presne v oblasti tábora Izraelitov, ako ju opisujú uvedené verše. Nedávne vykopávky odhalili mocnú pevnosť z čias kráľov Saula a Dávida, z ktorej bol dobrý výhľad na celé údolie. Archeologické výskumy ukázali, že uvedená pevnosť mala dve súbežné brány. Keďže v starovekom Izraeli mala väčšina miest len jednu bránu, uvedený objav pomohol identifikovať miesto náleziska ako Šaarajim (1Sam 17,52), čo hebrejsky znamená „dve brány“.

Ak ide naozaj o Šaarajim, potom sa nám prvýkrát podarilo lokalizovať toto staroveké biblické mesto. V rokoch 2008 a 2013 boli nájdené dva nápisy, ktoré podľa odborníkov predstavujú vôbec najstaršie písomné záznamy v hebrejčine. Druhý nápis spomína meno Ešbaál, čo je meno jedného zo Saulových synov (1Kron 9,39).

V roku 1993 vykopávky v severnej časti mesta Tel Dan odhalili obrovský kamenný nápis, ktorého autorstvo sa prisudzuje kráľovi Chazaelovi Damaskému (1Kráľ 19,15). Tento nápis zaznamenáva Chazaelovo víťazstvo nad „kráľom Izraela“ a kráľom „domu Dávidovho“. Rovnakým spôsobom sa Dávidova dynastia opisuje aj v Písme. Aj v tomto prípade ide o dôležitý archeologický dôkaz, že Dávid je reálna historická postava, tak ako to hovorí Biblia.

**Aplikácia**

`Uvažuj, aký dosah by to malo na dôveryhodnosť Biblie a na našu vieru, keby – ako niektorí tvrdia – kráľ Dávid neexistoval.`