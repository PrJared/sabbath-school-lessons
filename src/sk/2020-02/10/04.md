---
title:  Daniel Nebúkadnecar A Babylon
date:  02/06/2020
---

> <p></p>
> <sup>26</sup>Keď sa kráľ po uplynutí dvanástich mesiacov prechádzal na streche kráľovského paláca Babylonu, <sup>27</sup>hovoril: Či toto nie je veľký Babylon, ktorý som vybudoval vo svojej veľkej moci ako kráľovské sídlo slúžiace vznešenosti môjho majestátu? <sup>28</sup>Ešte bolo slovo v kráľových ústach, keď z neba zaznel hlas: Týka sa to teba, kráľ Nebúkadnecar: Kráľovstvo ti bolo odňaté!  

**Osobné štúdium**

Pri svojej práci na projekte v Britskom múzeu objavil v júli 2007 rakúsky asýriológ Michael Jursa z Viedenskej univerzity klinopisnú tabuľku z čias babylonského kráľa Nebúkadnecara, ktorá sa v depozitári múzea nachádzala už od roku 1920. Na tabuľke našiel meno babylonského úradníka „Nebusarsekima“, ktorého spomína Jeremiáš (v slovenčine sa prepisuje ako „Sar-Sekím“; Jer 39,3). Táto postava patrí medzi postavy mnohých kráľov a úradníkov z čias Daniela a Nebúkadnecara, ktorých existenciu sa vďaka archeológii podarilo potvrdiť.

`Prečítaj si 1. a 5. kapitolu z knihy Daniel. Ako sa Danielove počiatočné rozhodnutia zhodovali s Božím konaním, pri ktorom Boh použil Daniela ako svojho služobníka a proroka, aby ovplyvnil milióny ľudí počas nasledujúcich stáročí?`

O Danielovi čítame, že „si položil na srdce“ (Dan 1,8; Roh) zostať Bohu verný v tom, čo bude jesť a ako sa bude modliť. Tieto návyky, ktoré si rozvinul počas mladého veku, ho posilňovali počas jeho dlhého života. Výsledkom bolo bystré uvažovanie, múdrosť a vnímavosť na to, čo prichádza od Boha. Nebúkadnecar aj Bélšaccar si to uvedomovali, takže Daniel zastával v kráľovstve významné posty. Najdôležitejšie však zrejme bolo, že pomohol k obráteniu samotného Nebúkadnecara (Dan 4,31–34).

Nebúkadnecar bol synom Nabopolasara. Spoločne vybudovali veľkolepé mesto, ktoré v starovekom svete nemalo páru (pozri Dan 4,30). Babylon bol obrovským mestom, v ktorom sa nachádzalo vyše tristo chrámov a nádherný palác. Súčasťou mesta bol aj jeden zo starovekých divov sveta – Semiramidine visuté záhrady. Mesto obkolesovali mohutné dvojité hradby (vnútorné boli hrubé takmer štyri metre, vonkajšie boli široké šesť a pol metra), v ktorých bolo osem hlavných brán pomenovaných po babylonských božstvách. Najznámejšou je Ištarina brána, ktorá sa zrekonštruovaná nachádza v Pergamonskom múzeu v Berlíne.

Vo verši Daniel 7,4 je Babylon opísaný ako lev s krídlami orla. Cez Ištarinu bránu prechádzala cesta, na ktorej sa konali každoročné sprievody. Steny priechodu zdobili nízke reliéfy s vyobrazenými levmi. Počas archeologického výskumu sa našlo aj vyobrazenie obrovského leva, ktorý sa vrhal na človeka. Všetky tieto objavy sú svedectvom, že lev je príhodným symbolom „veľkého Babylona“. Aj takýmto spôsobom sú potvrdené biblické dejiny a prorocké posolstvo Písma.

**Aplikácia**

`Spomínali sme, že Daniel „si položil na srdce“ (Dan 1,8; Roh), teda že si zaumienil, že bude alebo nebude robiť niektoré veci. Čo si ty sám potrebuješ „položiť na srdce“?`