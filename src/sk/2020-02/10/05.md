---
title:  Ježiš Ako Historická Postava
date:  03/06/2020
---

> <p></p>
> <sup>29</sup>Pilát teda vyšiel von k nim a opýtal sa: Akú žalobu vznášate proti tomuto človeku? <sup>30</sup>Odpovedali mu: Keby nebol zločincom, nevydávali by sme ti ho. <sup>31</sup>Pilát im odpovedal: Vezmite si ho vy a súďte podľa svojho zákona! Židia mu na to: My nemáme právo nikoho usmrtiť, <sup>32</sup>aby sa naplnilo Ježišovo slovo, ktorým naznačil, akou smrťou má zomrieť.  

**Osobné štúdium**

`Prečítaj si texty Mat 26,57–67; Ján 11,45–53 a Ján 18,29–31. Kto bol Kajfáš a akú úlohu zohral v Ježišovej smrti? Kto bol Pontský Pilát a v čom bolo jeho rozhodnutie dôležité pre sanhedrin, aby mohol uskutočniť svoj zámer?`

Kajfáš bol najvyšším kňazom a podnecoval sprisahanie, ktorého cieľom bola Ježišova smrť. Kajfášovu existenciu zaznamenáva aj židovský historik Josephus Flavius, ktorý písal pre Rimanov. „Jozef, ktorý sa nazýval aj Kajfáš, ktorý bol veľkňazom, a určil Jonatána, syna Annášovho, predchádzajúceho veľkňaza, aby bol jeho následníkom.“ (JOSEPHUS Flavius, Židovské starožitnosti, XVIII.3)

V roku 1990 bola južne od Jeruzalema objavená rodinná hrobka, ktorá obsahovala dvanásť schránok na kosti (tzv. osuáriá). Mince a keramiku z hrobky bolo možné datovať približne do polovice prvého storočia. Na najviac vyzdobenej schránke bol aramejský nápis „Jozef, syn Kajfáša“ a obsahovala kosti asi šesťdesiatročného muža. Odborníci sa domnievajú, že by mohlo ísť o pozostatky Kajfáša, veľkňaza priamo zainteresovaného na Ježišovej smrti.

V roku 1961 bol v Cézarei Prímorskej v ruinách miestneho divadla nájdený blok vápenca, ktorý obsahuje fragmenty nápisu: „Pontský Pilát, prefekt Judska.“ Pilát bol judským prefektom za vlády cisára Tibéria.

V oboch prípadoch ide o osoby, ktoré sa nejakým spôsobom podieľali na Ježišovej smrti. Historické objavy teda potvrdili ich existenciu.

Historici prvých dvoch storočí hovoria aj o Ježišovi z Nazareta. Rímsky historik Tacitus písal o Kristovi a jeho poprave Pontským Pilátom počas vlády Tibéria. V jeho diele sa píše aj o prvých kresťanoch v Ríme. Rímsky štátnik Plínius Mladší písal okolo roku 112 cisárovi Trajánovi a pýtal sa ho, ako má pristupovať ku kresťanom. Opisoval ich ako skupinu ľudí, ktorí sa v určitý deň stretávajú a spievajú chválospevy svojmu bohu.

Archeologické objavy a historické záznamy prinášajú dodatočné, v Biblii neobsiahnuté svedectvá o Ježišovi, ktorého jeho nasledovníci uctievali už v priebehu prvých päťdesiatich rokov po jeho smrti. Primárnym zdrojom o Ježišovi však pre nás zostávajú evanjeliá. Mali by sme ich pozorne študovať a naučiť sa tak čo najviac o Ježišovi a jeho učení.

**Aplikácia**

`Hoci je povzbudzujúce a užitočné vidieť archeologické dôkazy, ktoré podporujú našu vieru, napriek ich užitočnosti by naša viera predsa len mala byť postavená na niečom inom. Na čom? Prečo?`