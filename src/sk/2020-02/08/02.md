---
title:  Na Počiatku
date:  17/05/2020
---

> <p></p>
> Na počiatku stvoril Boh nebo a zem.  

> <p></p>
> <sup>1</sup>Na počiatku bolo Slovo, to Slovo bolo u Boha a to Slovo bolo Boh. <sup>2</sup>Ono bolo na počiatku u Boha. <sup>3</sup>Ním vzniklo všetko a bez neho nevzniklo nič z toho, čo jestvuje.  

> <p></p>
> <sup>1</sup>Mnoho ráz a rozličným spôsobom hovoril kedysi Boh otcom cez prorokov. <sup>2</sup>V týchto posledných dňoch prehovoril k nám v Synovi, ktorého ustanovil za dediča všetkého a cez ktorého stvoril aj svet.  

**Osobné štúdium**

`Uvažuj o texte 1Moj 1,1. Aké dôležité pravdy sa nachádzajú v tomto jedinom verši?`

Biblia sa začína nesmierne vznešeným výrokom, ktorý síce môže pôsobiť jednoducho, ale keď ho podrobne študujeme, objavíme v ňom neopísateľnú hĺbku. Veď napokon práve v prvej vete Písma nachádzame odpovede na najväčšie otázky ľudského hľadania súvisiace s tým, kým vlastne sme a odkiaľ sme sa tu vzali.

Existujeme, lebo Boh nás stvoril v konkrétnom čase v minulosti. Nevyvinuli sme sa z ničoho, nevznikli sme náhodou, naša existencia nie je nezmyselná a bezcieľna, ako by to mohlo vyplývať zo súčasných vedeckých modelov pôvodu života. Darvinovský koncept evolúcie protirečí Písmu z každého uhla pohľadu a pokusy niektorých kresťanov zosúladiť evolučný model s Bibliou vyznievajú prinajmenšom nerozumne.

Okrem toho, Boh stvoril svet v konkrétnom čase, ktorý Písmo označuje ako „na počiatku“. Znamená to, že Boh musel existovať skôr, ako bol stvorený čas, ktorý bol vyjadrený každodenným cyklom „večer a ráno“ a následne prostredníctvom týždňov, mesiacov a rokov súvisiacich s postavením zeme voči slnku a mesiacu. Tento absolútny začiatok nachádza odozvu aj v ďalších knihách Písma, čo opakovane potvrdzuje povahu a zmysel Božieho stvoriteľského diela (Ján 1,1–3).

`Uvažuj o textoch Ján 1,1–3 a Heb 1,1.2. Ako rozumieš skutočnosti, že ten, prostredníctvom ktorého sa uskutočňovalo stvorenie, za nás zomrel na kríži?`

Písmo nám zjavuje, že stvorenie sa odohrávalo prostredníctvom Ježiša Krista. Biblia hovorí, že „Ním vzniklo všetko a bez neho nevzniklo nič z toho, čo jestvuje“ (Ján 1,3). Zároveň vidíme, že Ježiš je tým, „cez ktorého [Boh] stvoril aj svet“ (Heb 1,1.2). Keďže všetko malo na počiatku svoj pôvod v Ježišovi, môžeme mať nádej, že na konci privedie k dokonalosti všetko, čo začal, pretože On je „Alfa i Omega“ a „Prvý a Posledný, Počiatok i Koniec“ (Zj 1,8; Zj 22,13).

**Aplikácia**

`Ako tvoj život a tvoje názory ovplyvňuje poznanie, že ťa stvoril Boh? Ako by sa tvoje postoje zmenili, keby si tomu neveril? V čom by bolo tvoje vnímanie seba samého a iných odlišné? Prečo?`