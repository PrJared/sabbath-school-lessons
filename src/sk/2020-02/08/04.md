---
title:  Sobota A Stvorenie
date:  19/05/2020
---

> <p></p>
> <sup>1</sup>Takto boli dokončené nebesia, zem i všetky ich zástupy. <sup>2</sup>Siedmeho dňa Boh dokončil svoje dielo, ktoré konal, a siedmy deň si Boh odpočinul od všetkého, čo utvoril. <sup>3</sup>Boh požehnal siedmy deň a posvätil ho, lebo v ten deň Boh prestal vykonávať celé svoje stvoriteľské dielo, ktoré utvoril.  

> <p></p>
> Volal mohutným hlasom: Bojte sa Boha a vzdajte mu slávu, lebo prišla hodina jeho súdu. Klaňajte sa tomu, ktorý stvoril nebo i zem, more i pramene vôd.  

**Osobné štúdium**

Sobota dnes čelí útokom zo strán svetskej spoločnosti aj cirkevných spoločenstiev a dá sa to pozorovať v rôznych oblastiach. Niektoré sú očividné, napríklad práca vo veľkých firmách, kde je náročné alebo takmer nemožné upraviť si rozvrh tak, aby človek mohol svätiť sobotu. Iné si možno neuvedomujeme až tak silno. Napríklad kalendáre sú aj v našich končinách usporiadané tak, že pondelok je prvým dňom týždňa a nedeľa siedmym dňom týždňa. V nedávnej pápežskej encyklike Laudato si’: O starostlivosti o náš spoločný domov venovanej klimatickým zmenám je sobota označená ako „hebrejská sobota“, kým nedeľa je v duchu tradície katolíckej cirkvi vyzdvihnutá ako „prvý deň nového stvorenia“. Podľa tejto encykliky nedeľa „svojím svetlom prežaruje celý týždeň a povzbudzuje nás, aby sme si osvojili starostlivosť o prírodu a chudobných“ (Pápež František, Laudato si’ (Buď pochválený), Vatikán, 2015, odsek 237).

`Uvažuj o textoch 1Moj 2,1–3; 2Moj 20,8–11, Mar 2,27 a Zj 14,7. Ako je myšlienka stvoriteľského týždňa prepojená so štvrtým prikázaním? Ako to súvisí s posolstvom troch anjelov?`

V Biblii čítame: „Siedmeho dňa Boh dokončil svoje dielo, ktoré konal...“ (1Moj 2,2). Mnohí kreacionisti dnes zdôrazňujú Božie dielo počas šiestich dní stvorenia, ale vyhýbajú sa skutočnosti, že Božie dielo sa neskončilo v šiesty deň. Božie dielo stvorenia sa skončilo až v siedmy deň, keď Boh stvoril sobotu. To je aj jeden z dôvodov, pre ktorý Ježiš hovorí farizejom: „Sobota bola ustanovená pre človeka, a nie človek pre sobotu!“ (Mar 2,27) Ježišovo autoritatívne vyhlásenie vychádza z toho, že on sám stvoril sobotu ako večné znamenie a pečať Božej zmluvy so svojím ľudom. Sobota nebola určená len pre židovský národ, ale pre celé ľudstvo („pre človeka“).

Text v druhej kapitole knihy Genezis charakterizuje tromi slovesami, čo Boh urobil po stvorení soboty. Po prvé, „odpočinul“ (2Moj 2,2), čím nám dal príklad jeho túžby odpočívať spolu s nami (s jeho stvorenstvom). Po druhé, „požehnal“ siedmy deň (1Moj 2,3). V príbehu stvorenia Boh požehnáva zvieratá (1Moj 1,22) a Adama a Evu (1Moj 1,28), ale spomedzi všetkých dní je konkrétne požehnaný len siedmy deň. A po tretie, Boh „posvätil“ siedmy deň (1Moj 2,3).

Tieto tri ustanovenia sa netýkajú žiadneho iného dňa v Písme. Opakujú sa vo štvrtom prikázaní, v ktorom Boh zdôvodňuje „pamätanie“ na sobotu práve stvorením, ktoré je základom svätenia soboty (2Moj 20,11).

**Aplikácia**

`V Zj 14,7 a v 2Moj 20,11 sa uctievanie Boha a svätenie soboty priamo viaže na stvorenie a uctievanie Stvoriteľa. Ako tento odkaz na sobotu súvisí s udalosťami posledných dní?`