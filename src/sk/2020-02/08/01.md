---
title:  Stvorenie Genezis Ako Základ
date:  16/05/2020
---

### Texty na tento týždeň
Ján 1,1–3; 1Moj 1,3–5; 2Moj 20,8–11; Zj 14,7; Mat 19,3–6; Rim 5,12

> <p>Základný text</p>
> 1Na počiatku bolo Slovo, to Slovo bolo u Boha a to Slovo bolo Boh. 2Ono bolo na počiatku u Boha. 3Ním vzniklo všetko a bez neho nevzniklo nič z toho, čo jestvuje. 4V ňom bol život a život bol svetlom ľudí.  (Ján 1,1–4)

Jedným z charakteristických znakov Biblie (a vo všeobecnosti starovekej literatúry) je to, že dôležité myšlienky, ktoré určujú pochopenie celého diela, sú predstavené hneď na začiatku. To, čo je povedané ako prvé, je akýmsi „predznamenaním“, v duchu ktorého máme čítať a chápať všetko, čo nasleduje.

Prvé kapitoly knihy Genezis teda tvoria základ celého Písma. Hlavné naučenia a najdôležitejšie informácie Biblie majú svoj zdroj práve v týchto kapitolách. Práve tu nachádzame poznatky o Bohu, ktorý koná v harmónii troch osôb – ako Otec, Syn (Ján 1,1–3; Heb 1,1.2) a Duch (1Moj 1,2) pri stvorení sveta a všetkého, čo je na ňom – vrátane stvorenia človeka (1Moj 1,26–28). Kniha Genezis nám predstavuje aj základný náčrt rôznych biblických konceptov, akými sú: sobota (1Moj 2,1–3), pôvod zla (1Moj 3), Mesiáš a plán vykúpenia (1Moj 3,15); celosvetová potopa (1Moj 6–9); zmluva (1Moj 1,28; 2,2.3.15–17; 9,9–17 a 1Moj 15); zmätenie jazykov s rozptýlením ľudí (1Moj 10–11) a rodokmene, ktoré prinášajú informácie o biblickej chronológii od stvorenia až po Abraháma (1Moj 5 a 11). A napokon, z knihy Genezis je odvodené aj naše pochopenie takých tém, ako sú: moc slova pochádzajúceho od Boha (1Moj 1,3; 2Tim 3,16; Ján 17,17), podstata človeka (1Moj 1,26–28); Boží charakter (Mat 10,29.30); manželstvo medzi mužom a ženou (1Moj 1,27.28; 1Moj 2,18.21–25); spravovanie Zeme a jej zdrojov (1Moj 1,26; 2,15.19) a zasľúbenie nádeje na nové stvorenie (Iz 65,17; 66,22; Zj 21,1). Časti z týchto tém sa budeme venovať tento týždeň.