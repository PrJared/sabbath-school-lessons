---
title:  Stvorenie A Manželstvo
date:  20/05/2020
---

> <p></p>
> <sup>26</sup>Boh povedal: Utvorme človeka na svoj obraz, na svoju podobu. Nech ľudia vládnu nad morskými rybami, nebeským vtáctvom, dobytkom, nad celou zemou a nad všetkými plazmi, čo sa hýbu po zemi. <sup>27</sup>Boh stvoril človeka na svoj obraz; na Boží obraz ho stvoril. Stvoril ich ako muža a ženu. <sup>28</sup>Boh ich požehnal a povedal im: Ploďte sa a množte sa, naplňte zem a podmaňte si ju! Panujte nad morskými rybami, nad nebeským vtáctvom a nad všetkou zverou, čo sa pohybuje na zemi!  

**Osobné štúdium**

Počas uplynulého desaťročia sme sa stali svedkami obrovských zmien v tom, ako jednotlivé krajiny a ich právne normy pristupujú k definícii manželstva. Mnohé štáty odsúhlasili manželstvá ľudí rovnakého pohlavia. Zmenili tak predchádzajúce zákony, ktoré do stredu rodiny kládli muža a ženu. Ide o naozaj nevídaný vývoj a vyvoláva nové otázky o inštitúcii manželstva, o vzťahu medzi cirkvou a štátom a tiež o posvätnosti manželstva a rodiny, o ktorej sa píše v Písme.

`Uvažuj o textoch 1Moj 1,26–28 a 2,18.21–24. Čo sa z týchto veršov dozvedáš o Božom ideáli pre manželstvo?`

V šiesty deň Boh tvorí človeka ako vyvrcholenie dovtedajšieho stvoriteľského konania. Je pozoruhodné sledovať, že v súvislosti s Bohom je prvýkrát použité množné číslo, keď v 1Moj 1,26 Boh hovorí: „Utvorme človeka na svoj obraz, na svoju podobu.“ Všetky tri osoby Božieho trojjediného spojenia naplneného láskou teraz na zemi tvoria božsky usporiadaný ľudský vzťah.

„Boh stvoril človeka na svoj obraz; na Boží obraz ho stvoril. Stvoril ich ako muža a ženu“ (1Moj 1,27). Neskôr Adam po stvorení ženy vyhlasuje: „Toto je konečne kosť z mojich kostí a telo z môjho tela!“ (1Moj 2,23) a nazýva ju „žena“ (preklad „mužena“ je pokusom vyjadriť slovnú hru v hebrejčine, kde slovo išá /„žena“/ vzniká ako odvodenina od slova iš /„muž“/). Manželstvo je charakterizované nasledovne: „Muž opustí svojho otca i matku a prilipne k svojej žene a budú jedno telo“ (1Moj 2,24).

Písmo je jednoznačné v tom, že tento jedinečný vzťah sa vytvára medzi ženou a mužom, ktorí obaja pochádzajú zo spojenia svojich rodičov – tiež ženy a muža. Tento koncept je objasnený aj v inštrukciách, ktoré dostávajú prví pozemskí rodičia: „Boh ich požehnal a povedal im: Ploďte sa a množte sa, naplňte zem a podmaňte si ju!“ (1Moj 1,28) Podľa piateho prikázania si majú deti (potomstvo) ctiť svojho otca a svoju matku (2Moj 20,12). Takýto výklad nemôže naplniť žiadny iný vzťah okrem heterosexuálneho partnerstva.

**Aplikácia**

`Uvažuj o Ježišových slovách z Mat 19,3–6. Čo sa z týchto veršov dozvedáme o povahe a posvätnosti manželstva? Keď si uvedomujeme Božiu lásku k celému ľudstvu a skutočnosť, že všetci sme hriešnici, ako by mal vyzerať náš postoj k biblickým princípom manželstva?`