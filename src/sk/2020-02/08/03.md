---
title:  Stvoriteľské Dni
date:  18/05/2020
---

> <p></p>
> <sup>3</sup>Boh povedal: Nech je svetlo. A bolo svetlo. <sup>4</sup>Boh videl, že svetlo je dobré, a oddelil svetlo od tmy. <sup>5</sup>Boh nazval svetlo dňom a tmu nazval nocou. Bol večer, bolo ráno, prvý deň.  

**Osobné štúdium**

V uplynulých rokoch sa opakovane objavujú tendencie nepovažovať stvoriteľský týždeň za doslovný časový úsek, ale skôr za metaforu, podobenstvo, alebo dokonca mýtus. Tento prístup súvisí s evolučnou teóriou, ktorá pri vzniku života na Zemi počíta s dlhými časovými obdobiami.

Čo o tejto téme hovorí Biblia? Prečo máme stvoriteľské „dni“ v knihe Genezis považovať za doslovné dni, nie za dni obrazné?

`Aký význam nadobúda slovo „deň“ v kontexte úvodných veršov a textu 2Moj 20,8–11?`

V celej správe o stvorení je na označenie doslovného dňa dôsledne použité hebrejské slovo jóm. Nič v zázname o stvorení v knihe Genezis nenaznačuje, že by mal autor na mysli niečo iné než doslovný deň, ako ho chápeme dnes.

Je zaujímavé, že samotný Boh dal názov prvej časovej jednotke (1Moj 1,5). Jóm, alebo „deň“, je vymedzený slovným spojením „bol večer a bolo ráno“ (1Moj 1,5.8.13.19.23.31 – celkovo šesťkrát). Slovo deň je tu použité v jednotnom čísle a znamená jeden deň.

Sedem dní stvorenia by sme teda mali vnímať ako ucelené časové jednotky. Prvý výskyt spojenia „bol večer a bolo ráno“ uvádza základná číslovka echad („jeden“; doslovný preklad by teda znel „bol večer a bolo ráno, deň jeden“), po ktorej už nasledujú radové číslovky (teda „deň druhý“, „deň tretí“ atď.). Táto schéma ukazuje na postupnosť dní, ktoré majú svoje vyvrcholenie v siedmy deň. Použité výrazy ani forma rozprávania nenaznačujú, že by medzi jednotlivými dňami bola akákoľvek prestávka alebo časová medzera. Siedmim dňom stvorenia treba rozumieť presne tak, ako sedem dní opisujeme dnes.

Treba tiež dodať, že vo štvrtom prikázaní, ktoré Boh písal svojím prstom, je zá-kladom odpočinku v siedmy deň práve postupnosť siedmich doslovných dní počas stvoriteľského týždňa.

**Aplikácia**

`Správa o stvorení v knihe Genezis nie je jedinou správou o stvorení v Písme. V Biblii sa hovorí o „novom stvorení“, ktoré súvisí s Ježišovým druhým príchodom. Pri druhom stvorení Boh premení naše smrteľné telá „naraz, v tom okamihu, keď sa naposledy ozve poľnica“ (1Kor 15,52). Ak niečo také môže Boh vykonať „v okamihu“ pri druhom stvorení, prečo by potreboval miliardy rokov pri prvom stvorení?`