---
title:  Stvorenie Pád A Kríž
date:  21/05/2020
---

> <p></p>
> Boh videl, že všetko, čo utvoril, bolo veľmi dobré. Bol večer a bolo ráno, šiesty deň.  

> <p></p>
> <sup>15</sup>Hospodin Boh vzal človeka a umiestnil ho v záhrade Eden, aby ju obrábal a strážil. <sup>16</sup>Hospodin Boh prikázal človekovi: Môžeš jesť zo všetkých stromov záhrady, <sup>17</sup>ale nejedz zo stromu poznania dobra a zla, lebo v deň, v ktorom by si z neho jedol, určite zomrieš.  

**Osobné štúdium**

V Biblii nachádzame neprerušený sled udalostí a tém od dokonalého stvorenia, pádu do hriechu a zasľúbenia Mesiáša, až po konečné vykúpenie. Tieto hlavné udalosti tvoria základ dejín spasenia ľudstva.

`Uvažuj nad textami 1Moj 1,31; 1Moj 2,15–17 a 1Moj 3,1–7. Čo sa stalo s dokonalým Božím stvorením? Aké to malo následky?`

Boh vyhlásil svoje stvorenie za „veľmi dobré“ (1Moj 1,31). „Tým bolo stvoriteľské dielo zavŕšené. ... Pozemský raj prekvital. Adam a Eva mali voľný prístup k stromu života. Stvorených bytostí sa nedotkla nijaká škvrna hriechu, ani tieň smrti.“ (PP 47; PP /sk/ 27) Boh Adama a Evu vystríhal, že ak budú jesť zo zakázaného stromu, určite zomrú (1Moj 2,15–17). Had začal svoje presviedčanie otázkou a potom vyriekol slová, ktoré boli v úplnom protiklade k tomu, čo povedal Boh: „Nie, určite nezomriete!“ (1Moj 3,4) Satan sľúbil, že Eva nadobudne úžasné poznanie a bude ako Boh. Očividne tejto lži uverila.

`Akými slovami Pavol potvrdzuje Boží výrok z 1Moj 2,15–17? Uvažuj o veršoch Rim 5,12 a 6,23. Ako rozumieš týmto textom? Prečo odporujú konceptu teistickej evolúcie?`

V Písme vidíme, že neskorší autori potvrdzujú predchádzajúce biblické tvrdenia a ďalej ich vysvetľujú a aplikujú. V Liste Rimanom apoštol Pavol píše o hriechu a nádhere spasenia: „Cez jedného človeka vošiel do sveta hriech a cez hriech smrť. Takto prešla smrť na všetkých ľudí, pretože všetci zhrešili“ (Rim 5,12). Ale evolučný pohľad (v akejkoľvek forme) predstavuje smrť ako neoddeliteľnú súčasť prírody milióny rokov pred objavením sa človeka. Táto myšlienka veľmi vážne ovplyvňuje biblické učenie o pôvode hriechu, o Kristovej zástupnej smrti na kríži a o pláne spasenia. Ak smrť nesúvisí s hriechom, potom odplatou za hriech nie je smrť (Rim 6,23) a Kristus by nemal žiadny dôvod zomrieť za naše hriechy. To by však znamenalo, že stvorenie, pád do hriechu a kríž nie sú prepojené. Lenže podľa Písma je prvý Adam spojený s druhým Adamom (1Kor 15,45.47). Viera v darvinovskú evolúciu a snahy zaradiť do tohto procesu Boha sú v rozpore so samotnými základmi kresťanstva.

**Aplikácia**

`Ako tvoj každodenný život ovplyvňuje skutočnosť, že nie si dielom náhody, ale že súčasťou tvojej viery je vykupiteľská smrť Ježiša Krista?`