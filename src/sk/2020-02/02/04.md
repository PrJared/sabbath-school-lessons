---
title:  'Písané Božie slovo'
date:  07/04/2020
---

> <p></p>
> Potom Hospodin Mojžišovi povedal: Napíš si tieto slová, lebo podľa nich som uzavrel zmluvu s tebou a s Izraelom.   (2Moj 34,27)

**Osobné štúdium**

`Prečo Boh chcel od Mojžiša, aby si zapísal slová, ktoré mal povedať ľudu? V čom to bolo lepšie, ako keby slová len odrecitoval alebo iba tlmočil posolstvo, ktoré mu Boh zveril?`

Boh, ktorý stvoril ľudskú reč a ktorý ňou prehováral k človeku, dal vybraným ľuďom schopnosť, aby spoľahlivým a dôveryhodným spôsobom oznamovali zjavené pravdy a inšpirované myšlienky. Netreba sa čudovať, že už veľmi skoro prikázal niektorým z nich, aby Jeho pokyny a zjavenia zaznamenali aj písomne.

**Čo tieto verše hovoria o písanom zjavení?**

`2Moj 17,14 a 24,4`

`Joz 24,26`

`Jer 30,2`

`Zj 1,11.19; 21,5 a 22,18.19`

Prečo Boh ľuďom prikázal, aby boli jeho zjavenia a inšpirované myšlienky zaznamenané? Jasným dôvodom môže byť predpoklad, že takto sa na ne nezabudne až tak ľahko. Písané slová Biblie sú trvalým referenčným bodom, ktorý nás vedie späť k Bohu a Jeho vôli. Písaný dokument môže byť zvyčajne zachovaný ľahšie a spoľahlivejšie než ústne posolstvo, ktoré treba znova a znova opakovať. V čase, keď ešte neexistovala možnosť zvukového záznamu, mohol konkrétny posol alebo hovorca (prorok) zasiahnuť len obmedzený počet poslucháčov. Písané Slovo však mohlo byť opakovane prepisované a neskôr tlačené, alebo dokonca šírené digitálne. Takto je prístupné obrovskému počtu ľudí naprieč rôznymi generáciami a národmi. Písané slovo tak môže zasiahnuť oveľa viac ľudí, než si osamelý prorok kdesi na blízkovýchodnej púšti vôbec dokázal predstaviť.

**Aplikácia**

`Kedy a ako si sa prvýkrát stretol s písaným Božím slovom ty? Čo ťa na tomto „stretnutí“ zaujalo? Čo pre teba znamená možnosť čítať myšlienky zaznamenané pred niekoľkými tisícročiami?`