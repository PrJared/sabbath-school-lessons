---
title:  'Biblia chápaná vierou'
date:  09/04/2020
---

> <p></p>
> 3Vo viere chápeme, že Božie slovo stvárnilo svet tak, že z neviditeľného povstalo viditeľné. ... 6Bez viery však nie je možné zapáčiť sa Bohu. Veď kto pristupuje k Bohu, musí veriť, že Boh je a že odmeňuje tých, čo ho hľadajú.   (Heb 11,3.6)

**Osobné štúdium**

`Uvažuj o vyššie uvedených veršoch. Prečo je viera taká dôležitá pre pochopenie Boha a jeho Slova? Prečo bez viery „nie je možné zapáčiť sa Bohu“?`

Každý proces učenia v sebe obsahuje určitý prvok viery. Patrí sem neodmysliteľná viera dieťaťa voči rodičom, ktorá deťom umožňuje učiť sa nové veci. Patrí sem aj vzťah dôvery, ktorý pomáha dieťaťu spoznávať základné aspekty života a viery. Poznanie a pochopenie majú svoj základ vo vzťahoch založených na láske a dôvere.

Dobrý hudobník dokáže zahrať určitú skladbu mimoriadnym spôsobom vtedy, keď nielen dokonale ovláda techniku hry na svoj nástroj, ale prejavuje aj lásku k hudbe a k skladateľovi. S pochopením Písma je to podobne. Ak k Biblii pristupujeme skepticky a základom nášho skúmania sú pochybnosti, nepochopíme ju správne. Ale ak k nej budeme prichádzať s láskou a dôverou, porozumieme jej posolstvu. Apoštol Pavol napísal: „Bez viery však nie je možné zapáčiť sa Bohu“ (Heb 11,6). Je preto dôležité nevnímať Bibliu len ako ľudské dielo, ale treba k nej prikročiť s vierou a uvedomením si jej nadprirodzeného pôvodu.

Ako adventisti siedmeho dňa veľmi jasne vyjadrujeme toto chápanie nadprirodzeného pôvodu Písma v prvom vieroučnom bode našej cirkvi, ktorý hovorí:
„Písmo sväté, Stará a Nová zmluva, je inšpirované Božie slovo, ktoré z podnetu Ducha Svätého oznamovali a napísali svätí, Bohom povolaní ľudia. Boh v tomto Slove zveril človekovi poznanie nevyhnutné na spasenie. Písmo sväté je najvyšším, autoritatívnym a neomylným zjavením Božej vôle. Je meradlom povahy, skúšobným kameňom skúseností, spoľahlivým zjavením učenia a vierohodným záznamom o Božích skutkoch v dejinách. (Ž 119,105; Prísl 30,5.6; Iz 8,20; Ján 17,17; 1Tes 2,13; 2Tim 3,16.17; Heb 4,12; 2Pet 1,20.21)“

**Aplikácia**

`Aké dôvody máme pre svoju vieru a prečo je nevyhnutná pre správne pochopenie právd Písma? Čo robiť, aby naša viera v Božie slovo nebola „slepá“ alebo naivná?`