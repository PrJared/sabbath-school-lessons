---
title:  'Pôvod a povaha Biblie'
date:  04/04/2020
---

### Texty na tento týždeň
2Pet 1,19–21; 2Tim 3,16.17; 5Moj 18,18; 2Moj 17,14; Ján 1,14; Heb 11,3.6

> <p>Základný text</p>
> A preto aj my neprestajne ďakujeme Bohu, že ste prijali Božie slovo, ktoré ste počuli od nás, nie ako ľudské slovo, ale ako Božie slovo – akým naozaj je. Ono pôsobí vo vás veriacich.   (1Tes 2,13)

Spôsob, akým vnímame pôvod a povahu Biblie, má veľký vplyv na to, akú úlohu zohráva Písmo v našom osobnom živote aj v živote celej cirkvi. Náš výklad Biblie je výrazne formovaný a ovplyvňovaný naším pohľadom na proces zjavenia a inšpirácie. Ak chceme Bibliu pochopiť správne, úplne prvým krokom musí byť, že dovolíme, aby samotné Písmo určovalo spôsob, akým k nemu budeme pristupovať. Matematiku nemôžeme študovať na základe empirických metód, ktoré sme si osvojili v biológii alebo sociológii. Fyziku nemôžeme študovať s rovnakým prístupom ako dejiny. A podobne ani duchovné pravdy Písma nemôžeme skúmať a chápať ateistickými metódami, ktoré k Písmu pristupujú, akoby Boh neexistoval. Naopak, náš výklad Biblie musí vziať veľmi vážne do úvahy božsko-ľudský charakter Písma. Pre správny výklad Biblie je preto potrebné, aby náš prístup k Božiemu slovu formovala predovšetkým viera, nie metodológia postavená na skepticizme a pochybnostiach.