---
title:  'Inšpirácia Písma'
date:  06/04/2020
---

> <p></p>
> 16Celé Písmo je Bohom vnuknuté a užitočné na učenie, karhanie, nápravu a výchovu v spravodlivosti, 17aby Boží človek bol dokonalý a pripravený na každé dobré dielo.   (2Tim 3,16.17)

**Osobné štúdium**

Keďže Boh používa na zjavenie svojej vôle človeku ľudskú reč, Božie zjavenie je možné zapísať. Povedali sme si už, že Biblia vznikla tak, že Boh nám zjavil pravdu prostredníctvom diela Svätého Ducha. Ten odovzdával a zachovával Božie posolstvo prostredníctvom vybraných ľudí. To je dôvod, prečo môžeme očakávať základný súlad jednotlivých kníh, ktorý vidieť od knihy Genezis až po knihu Zjavenie (porovnaj napríklad text 1Moj 3,14.15 a Zj 12,17).

`Uvažuj o textoch 2Pet 1,21; 2Tim 3,16 a 5Moj 18,18. Čo tieto verše hovoria o inšpirácii Biblie?`

Celé Písmo je inšpirované Bohom, hoci nie všetky časti sú dnes rovnako dôležité alebo aplikovateľné do nášho života (napríklad časť o hebrejských náboženských rituáloch bola inšpirovaná rovnako ako iné časti, ale na základe nášho pochopenia Písma ich dnes už nevykonávame). Učiť sa však potrebujeme z celého Písma, a to aj z tých častí, ktoré nie sú jednoduché na čítanie alebo pochopenie, alebo nie sú platné pre nás dnes.

Treba si uvedomiť aj to, že nie všetky biblické texty boli priamo alebo nadprirodzene zjavené. Boh si niekedy použil biblických autorov tak, že na verné odovzdanie Božieho posolstva najprv podrobne skúmali minulé udalosti alebo využili už existujúce písané dokumenty (pozri napríklad Joz 10,13 a Luk 1,1–3). Napriek tomu je Bohom inšpirované celé Písmo (2Tim 3,16). To je aj dôvod, prečo Pavol tvrdí, že „všetko“, čo bolo napísané, bolo napísané na naše poučenie,„aby sme pre trpezlivosť a útechu z Písem mali nádej“ (Rim 15,4).

„Aj keď pôvodcom Biblie je podľa jej vlastného svedectva sám Boh, na stvárňovaní jej posolstva do podoby ľudsky zrozumiteľného prejavu mali účasť rôzne obdarení ľudia. Všetky pravdy tvoria Bohom vnuknuté písmo (2Tim 3,16) vyjadrené ľudskou rečou.“ (GC V; VSV 9)

**Aplikácia**

`Mnohí biblisti dnes odmietajú božské autorstvo mnohých častí Písma. Niektorí dokonca tvrdia, že Bohom inšpirované neboli ani také dôležité časti, ako napríklad správy o stvorení, exode alebo vzkriesení. Prečo je dôležité, aby sme pri výklade Písma ani len nepootvorili dvere k takémuto uvažovaniu? Veď napokon, čo by sa mohlo stať, keby sme začali posudzovať Božie slovo a určovať, čo z neho je Bohom inšpirované a čo nie je?`