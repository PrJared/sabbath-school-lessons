---
title:  'Biblia ako Božie zjavenie'
date:  05/04/2020
---

> <p></p>
> 19Aj máme pevnejšie slovo prorocké, a dobre robíte, že máte naň obrátený svoj pozor ako na sviecu, svietiacu na šerom mieste, dokiaľ by sa nerozvidnel deň, a nevzišla dennica vo vašich srdciach, 20vediac najprv to, že niktoré proroctvo Písma nedeje sa z vlastného rozlúštenia budúcnosti. 21Lebo nikdy nebolo proroctvo vynesené vôľou človeka, ale Svätým Duchom súc nesení hovorili svätí Boží ľudia.   (2Pet 1,19–21; Roh)

**Osobné štúdium**

`Pozorne si preštuduj text 2Pet 1,19–21. Ako Peter vyjadruje svoje presvedčenie o pôvode biblického prorockého posolstva?`

Biblia nie je ako iné knihy. Podľa apoštola Petra boli proroci vedení Svätým Duchom tak, aby obsah ich posolstva pochádzal priamo od Boha. Oni sami neboli pôvodcami posolstva ani sa „nepridŕžali... nejakých vymyslených bájí“ (2Pet 1,16). Prorocké posolstvo Biblie má Boží pôvod, a preto je pravdivé a dôveryhodné. „Ľudia poslaní Bohom hovorili z vnuknutia Ducha Svätého“ (2Pet 1,21b). Proces zjavenia bol Božím dielom, prostredníctvom ktorého oznamoval vybraným jedincom svoju vôľu.

Priama komunikácia medzi Bohom a konkrétnym človekom je podľa Písma nepopierateľnou skutočnosťou. To je aj dôvod, prečo má Biblia mimoriadnu, božskú autoritu. Pri našom výklade Písma potrebujeme vziať do úvahy práve túto božskú zložku. Keď uznáme Boha za rozhodujúceho autora, biblické knihy môžeme príhodne nazvať„sväté Písma“ (Rim 1,2; 2Tim 3,15).

Bibliu sme dostali aj z praktického dôvodu. Písmo je totiž podľa apoštola Pavla „užitočné na učenie, karhanie, nápravu a výchovu v spravodlivosti, aby Boží človek bol dokonalý a pripravený na každé dobré dielo“ (2Tim 3,16.17).

Ak chceme do nášho života aplikovať to, čo Boh zjavil vo svojom Slove, potrebujeme na to pomoc Svätého Ducha. Podľa apoštola Petra interpretácia Bohom zjaveného Slova nie je záležitosťou našich vlastných názorov. Aby sme správne pochopili význam Písma, potrebujeme na to vedenie Svätého Ducha. Písmo hovorí: „Veru, neurobí Pán, Hospodin nič, keby nezjavil svoj zámer svojim služobníkom, prorokom“ (Amos 3,7). Keď Biblia hovorí o „zjavení“ (v najrôznejších formách), vyjadruje tým myšlienku, že niečo predtým skryté je teraz odhalené alebo odkryté, a tak sa stáva známym a zrejmým. Ako ľudské bytosti potrebujeme takéto „odhalenie“ alebo zjavenie, pretože vo svojej hriešnosti sme oddelení od Boha. Ak chceme poznať Božiu vôľu, sme úplne závislí od jeho zjavenia.

**Aplikácia**

`Aj napriek našej viere v božský pôvod Písma je pre nás často „ťažké“ riadiť sa ním. Ako by sa zmenilo tvoje čítanie a chápanie Biblie, keby bola iba svedectvom ľudí o tom, čo oni sami prežili s Bohom, prípadne ako to vidia zo svojho pohľadu?`