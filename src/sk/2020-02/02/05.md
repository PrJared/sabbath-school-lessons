---
title:  'Spojitosť medzi Kristom a Písmom'
date:  08/04/2020
---

> <p></p>
> A Slovo sa stalo telom a prebývalo medzi nami a my sme videli jeho slávu, slávu, akú má od Otca jednorodený Syn, plný milosti a pravdy.   (Ján 1,14)

> <p></p>
> Po jeho vzkriesení si učeníci spomenuli, že to hovoril, a uverili Písmu i slovu, ktoré Ježiš povedal.   (Ján 2,22)

> <p></p>
> 31Vtedy povedal Ježiš Židom, ktorí v neho uverili: Ak vy zostanete v mojom slove, budete naozaj mojimi učeníkmi, 32poznáte pravdu a pravda vás vyslobodí.   (Ján 8,31.32)

> <p></p>
> Posväť ich v pravde; tvoje slovo je pravda!   (Ján 17,17)

**Osobné štúdium**

`Uvažuj o vyššie uvedených textoch. Aké prepojenie vidíš medzi Ježišom, Božím Slovom, ktoré sa stalo telom, a písaným Božím slovom?`

Existuje jasná súvislosť medzi Božím Slovom, ktoré sa stalo telom (teda Ježišom Kristom), a písaným Božím slovom (teda Bibliou). Tak ako bol Ježiš nadprirodzene počatý prostredníctvom Svätého Ducha a súčasne narodený zo ženy, aj Sväté Písmo má nadprirodzený pôvod a súčasne sú jeho autormi ľudské bytosti.

Ježiš sa stal človekom v určitom čase a na určitom mieste. Žil v jasne danom čase a na presne danom mieste. Táto skutočnosť však nijako nezmenšuje jeho božstvo, ani nerelativizuje Ježiša ako historickú osobnosť. Ježiš je jediným Vykupiteľom všetkých ľudí, ktorí kedy žili na zemi (Sk 4,12). A podobne aj písané Božie slovo vzniklo v určitom historickom čase a v určitej kultúre. A tak ako Ježiš Kristus, ani Biblia nie je časovo podmienená, to znamená, že jej platnosť nie je obmedzená na určitý čas a priestor. Jej posolstvo je záväzné pre všetkých ľudí na celom svete.
Keď sa Boh zjavil, zostúpil na úroveň človeka. Ježišova ľudská prirodzenosť odzrkadľovala všetky slabosti človečenstva ovplyvneného štyrmi tisícročiami úpadku ľudského pokolenia. Napriek tomu bol Ježiš bez hriechu. Aj Biblia prehovára ľudskou rečou. Nie je napísaná nejakým „dokonalým nadľudským“ jazykom, ktorým nikto nehovorí a ktorý nedokáže nikto pochopiť. A hoci každý jazyk má svoje obmedzenia, Stvoriteľ človeka, ktorý stvoril aj ľudskú reč, je dokonale schopný komunikovať ľuďom svoju vôľu hodnoverným spôsobom a bez toho, aby sme sa ocitli v zmätku a pochybnostiach.

Samozrejme, žiadne porovnanie nie je dokonalé. Ježiš Kristus a Sväté písmo nie sú jedno a to isté. Biblia nie je Božím vtelením. Boh nie je knihou. Boh sa stal v Ježišovi Kristovi človekom. Bibliu prijímame s láskou, pretože uctievame Spasiteľa, ktorý je predstavený na jej stránkach.

Biblia je jedinečným a neoddeliteľným spojením Božieho a ľudského aspektu. Veľmi jasne to vnímala aj Ellen Whiteová, keď napísala: „Biblia obsahujúca Bohom zjavené pravdy vyjadrené ľudskou rečou je teda výrazom podvojného pôsobenia – Božieho i ľudského. V istom zmysle je tu určitá podobnosť s Kristovou podvojnou prirodzenosťou – Kristus je Syn Boží i Syn človeka. O Biblii možno teda povedať to, čo o Kristovi – slovo sa stalo telom, prebývalo medzi nami (Ján 1,14).“ (GC 8; VSV 9)


**Aplikácia**

`Akú úlohu zohráva Písané Božie slovo v tvojej viere a v tvojom vzťahu k Bohu? Ako by vyzerala tvoja viera bez Biblie?`