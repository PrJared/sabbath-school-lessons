---
title:  Ježiš Ako Náš Príklad
date:  22/06/2020
---

> <p></p>
> <sup>4</sup>Ježiš mu odpovedal: Je napísané, že človek nebude žiť iba z chleba. ... <sup>8</sup>Ježiš mu odpovedal: Je napísané: Pánovi, svojmu Bohu sa budeš klaňať a len jemu budeš slúžiť. ... <sup>10</sup>Veď je napísané: Svojim anjelom prikáže o tebe, aby ťa chránili. <sup>11</sup>A: Oni ťa vezmú na ruky, aby si si neudrel nohu o kameň. <sup>12</sup>Ježiš mu odpovedal: Je povedané: Nebudeš pokúšať Pána, svojho Boha.  

**Osobné štúdium**

Neexistuje lepší a nasledovaniahodnejší príklad, ako je Ježiš Kristus. Veľmi dobre poznal Písmo a bol ochotný nasledovať Božie slovo a trpieť preň.

`Uvažuj o textoch Luk 4,4.8.10–12. Ako Ježiš používal Písmo, aby čelil pokušeniam zo strany satana? Čo sa z toho dozvedáme o dôležitosti Písma pre našu vieru a pre náš život – a to zvlášť v čase trápenia?`

Ježiš veľmi dobre poznal Písmo. Poznal ho tak dôkladne, že texty, ktoré citoval, vyvierali priamo z jeho srdca. Takáto znalosť Božieho písaného slova bola okrem iného výsledkom vzťahu s Bohom a hlbokého rozjímania a uvažovania o Písme.

Keby Ježiš dôkladne nepoznal slová a ich kontext, mohlo by sa stať, že sa satanovi nejakým spôsobom podarí ho nachytať alebo oklamať. Písmo citoval dokonca aj satan, ale len v snahe prekrúcať ho a zavádzať Ježiša. Schopnosť citovať Písmo a odvolávať sa na jeho texty má aj satan. Zďaleka to však nestačí nato, aby podobné „zneužívanie“ Písma človeku pomohlo. Potrebujeme poznať, čo všetko Písmo hovorí o danom predmete a aký je skutočný význam a zámer jednotlivých textov. Len takéto zoznámenie sa s Božím slovom nám môže pomôcť, aby nás neoklamal Boží nepriateľ. Keď chceme obstáť pred satanovými útokmi, potrebujeme, aby sa Písmo stalo súčasťou nášho vnútra – nášho uvažovania a prežívania. V Písme môžeme opakovane čítať o tom, ako Ježiš otvoril mysle svojich nasledovníkov, takže potom pochopili skutočný zmysel Písma. Ježiš ich odkazoval na to, čo „je napísané“ (Luk 24,45.46; Mat 11,10; Ján 6,45 a podobne). Ježiš predpokladal, že tí, čo čítajú Písmo, môžu pochopiť jeho skutočný význam: „Ježiš sa ho opýtal: A čo je napísané v zákone? Ako tam čítaš?“ (Luk 10,26) Pre Ježiša bol obsah Písma normou, podľa ktorej by sme mali žiť.

Ježiš – Slovo, ktoré sa stalo telom –, upriamoval pozornosť svojich nasledovníkov na to, čo bolo napísané a povedané. „Kto verí vo mňa, ako hovorí Písmo, rieky živej vody potečú z jeho vnútra“ (Ján 7,38; Roh). Ježiš je zasľúbený Mesiáš a Písmo o ňom vydáva svedectvo (Ján 5,39). Sám Ježiš bol ochotný riadiť sa Písmom. Ak bol ochotný žiť takto On, prečo by sme si mali my pre náš život dávať iné ciele alebo nárokovať niečo iné?

**Aplikácia**

`Akú osobnú skúsenosť máš ty s využitím Písma v boji proti pokušeniu? Kedy si sa naposledy odvolával na Písmo alebo v ňom hľadal pomoc či povzbudenie, keď si prechádzal pokušením? Aký bol výsledok? Čo si sa z tejto skúsenosti naučil?`