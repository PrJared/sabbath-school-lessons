---
title:  Život Podľa Božieho Slova
date:  20/06/2020
---

### Texty na tento týždeň
Fil 2,12–16; Luk 4,4.8.10–12; Ž 37,7; 46,11; 62,2.3.6; Kol 3,16

> <p>Základný text</p>
> Buďte uskutočňovateľmi slova, nielen poslucháčmi, ktorí klamú sami seba.  (Jak 1,22)

Aj to najlepšie štúdium Písma by bolo zbytočné, keby sme sa nerozhodli žiť podľa poznania, ktoré pri jeho skúmaní nadobudneme. Všeobecný vzdelávací princíp platí aj pri štúdiu Biblie: Najlepšie sa naučíme nie čítaním a počúvaním, ale uskutočňovaním toho, čo sme spoznali. Táto poslušnosť nám otvára obrovskú pokladnicu Božieho požehnania, ktoré by pred nami zostávalo zatvorené, a vedie nás po vzrušujúcej a život meniacej ceste rastúceho poznania a chápania. Keď však nie sme ochotní rešpektovať Božie slovo a praktizovať to, čo sme sa z neho dozvedeli, nebudeme rásť. Nepriaznivý vplyv to bude mať aj na naše svedectvo, pretože náš život nebude v súlade s tým, čo hovoríme.

V milosti a múdrosti rastieme prostredníctvom inšpiratívnych vzorov, ktoré nám predstavujú, čo to znamená žiť podľa slova. Najväčší motivačný vplyv má na nás samozrejme osoba a život Ježiša Krista. On žil životom, ktorý bol v dokonalej harmónii s Božou vôľou.

Tento týždeň budeme študovať, čo to znamená žiť podľa Božieho slova a pod jeho autoritou.