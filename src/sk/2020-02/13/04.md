---
title:  Ježiš A Písmo
date:  23/06/2020
---

> <p></p>
> <sup>45</sup>Nemyslite si, že ja budem na vás žalovať u Otca. Vaším žalobcom je Mojžiš, do ktorého ste vložili svoju nádej. <sup>46</sup>Lebo keby ste verili Mojžišovi, verili by ste aj mne, veď on písal o mne. <sup>47</sup>Ale ak neveríte jeho písmam, akože uveríte mojim slovám?!  

**Osobné štúdium**

`Uvažuj o vyššie uvedenom texte. Aké dôležité posolstvo tu zaznieva o Ježišovom vzťahu k Písmu?`

Niektorí ľudia pri čítaní Písma prichádzajú k záveru, že keď Ježiš hovoril, jeho slová boli v ostrom protiklade k slovám Písma, ako sú zaznamenané v Starej zmluve. Tvrdia, že Ježišove slová majú dokonca väčšiu vážnosť než slová Písma.

V Novej zmluve čítame, že Ježiš povedal: „Počuli ste, že bolo povedané... Ja vám však hovorím...“ (Mat 5,43.44; pozri aj Mat 5,21.22.27.28.33.34.38.39) Keď Ježiš povedal tieto známe slová vo svojej „Reči na vrchu“, nepokúšal sa zrieknuť Starej zmluvy alebo ju zrušiť, ako sa niektorí mylne domnievajú. Naopak, Ježiš reagoval na ústnu tradíciu a rôzne výklady Písma, ktoré niektorí vykladači tej doby používali (či skôr zneužívali) na ospravedlnenie takého správania voči iným ľuďom (blížnym), aké Boh nikdy neprikázal ani nedovolil, napríklad „nenávidieť svojho nepriateľa“ (Mat 5,43).

Ježiš nezrušil Starú zmluvu a ani nijakým spôsobom neznížil jej autoritu. Práve naopak, prostredníctvom Starej zmluvy ukazoval, kým v skutočnosti je. Ježiš neoslaboval autoritu Starej zmluvy, naopak, vysvetľoval a prehlboval význam starozmluvných výrokov tým, že poukazoval na pôvodný Boží zámer.

Zneužívať Ježišovu autoritu na znevažovanie Písma alebo znehodnocovanie niektorých častí ako „menej inšpirovaných“ je jedným z najprefíkanejších a zároveň najnebezpečnejších spochybňovaní Písma, pretože sa to deje v Ježišovom mene. V evanjeliách vidíme, akú veľkú autoritu Ježiš pripisoval Písmu, ktoré v jeho dobe pozostávalo len z kníh Starej zmluvy. Nepotrebujeme žiadny ďalší dôkaz o tom, že Stará zmluva je autoritatívna aj pre nás dnes.

Ježiš nikdy nespochybňoval autoritu Písma. Naopak, znova a znova Písmo vyvyšoval ako spoľahlivý a dôveryhodný základ. Aj v spomínanej Kázni na vrchu jednoznačne zdôraznil: „Nemyslite si, že som prišiel zrušiť zákon alebo prorokov. Neprišiel som zrušiť, ale naplniť“ (Mat 5,17). Zároveň povedal, že kto by „zrušil čo len jedno z týchto najmenších prikázaní a učil by tak ľudí, bude označený za najmenšieho v nebeskom kráľovstve“ (Mat 5,19).

**Aplikácia**

`Ktoré z kľúčových doktrín majú aj dnes svoj základ v Starej zmluve? Uvažuj napríklad o stvorení (1. Mojžišova 1–2) a o páde človeka do hriechu (1. Mojžišova 3). Ktoré ďalšie kresťanské pravdy nachádzame v Starej zmluve? Ako ich neskôr zdôrazňuje Nová zmluva?`