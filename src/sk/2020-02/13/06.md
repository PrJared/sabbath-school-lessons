---
title:  Piesne A Učenie Sa Textov Spamäti
date:  25/06/2020
---

> <p></p>
> <sup>10</sup>Celým srdcom som ťa hľadal; nedopusť, aby som odbočil od tvojich príkazov! <sup>11</sup>V srdci som si skryl tvoju reč, aby som proti tebe nehrešil. <sup>12</sup>Velebený buď, Hospodin! Nauč ma svoje ustanovenia! <sup>13</sup>Svojimi perami vymenúvam všetky výroky tvojich úst.  

**Osobné štúdium**

Učiť sa naspamäť biblické verše môže byť veľkým požehnaním. Keď si v mysli uchovávame vzácne texty Božieho slova, môžeme si ich pripomenúť a aplikovať vtedy, keď to najviac potrebujeme. Takýmto spôsobom Biblia priamo ovplyvňuje naše uvažovanie a rozhodovanie, ale aj naše hodnoty a konanie. Texty Písma, ktoré si pamätáme, ovplyvňujú našu každodennú skúsenosť s Bohom. Okrem iného nám pomáhajú uctievať Boha a žiť životom inšpirovaným Písmom.

Pamätať si slová Písma môže byť pre nás dôležitou ochranou pred zvodmi a nesprávnym výkladom Písma. Keď máme Písmo vo svojom srdci, môžeme sa naň odvolávať a pripomínať si ho aj vtedy, keď nemáme k dispozícii tlačenú alebo digitálnu verziu Biblie. Keď sa potom ocitneme v problémoch alebo v pokušení, texty Písma, ktoré napĺňajú našu myseľ, nám môžu byť pomocou a silou. Pripomínať si Božie zasľúbenia a sústrediť sa radšej na Božie slovo než na problémy pozdvihuje naše myšlienky k Bohu, ktorý má pripravených tisíc spôsobov, ako nám pomôcť tam, kde my nevidíme ani jeden.

`Uvažuj o veršoch Ef 5,19 a Kol 3,16. Ako ti spievanie Božieho slova môže pomôcť posilniť vplyv Božieho slova na tvoje uvažovanie?`

Spievanie slov Písma môže byť zároveň skvelým spôsobom, ako si zapamätať biblické texty. Pri speve si totiž slová Písma môžeme zapamätať oveľa ľahšie a rýchlejšie. Spojenie slov Písma s povznášajúcou melódiou nám pomôže uložiť si ich v mysli a zároveň rozptýli našu úzkosť a obavy. Texty Písma a ľahko zapamätateľnú harmonickú hudbu si spievaním a počúvaním môžu ľahko zapamätať dospelí aj deti. Písmo sa stalo inšpiráciou pre mnoho slávnych skladateľov oratórií, symfónií alebo krásnych piesní, ktoré počas stáročí ovplyvňovali kresťanstvo. Skladby, ktoré pozdvihujú naše mysle a upriamujú ich na Boha a jeho Slovo, sú nádherným požehnaním a pozitívne ovplyvňujú naše životy.

„Hudba patrí k nebeskej bohoslužbe, a preto by sme sa svojimi chválospevmi mali usilovať o to, aby sme sa čo najviac priblížili súladu nebeských zborov.“ (PP 594; PP /sk/ 450)

**Aplikácia**

`Ktoré piesne sú pre teba najväčším povzbudením? Prečo?`