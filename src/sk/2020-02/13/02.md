---
title:  Živé Božie Slovo A Svätý Duch
date:  21/06/2020
---

> <p></p>
> <sup>12</sup>Preto, moji milovaní, ako ste vždy boli poslušní, a to nielen v mojej prítomnosti, ale ešte väčšmi teraz, v mojej neprítomnosti, s bázňou a chvením pracujte na svojej spáse. <sup>13</sup>Veď Boh pôsobí vo vás, že chcete i konáte, čo sa jemu páči. <sup>14</sup>Všetko robte bez reptania a pochybovania, <sup>15</sup>aby ste boli bezúhonní a nevinní, Božie deti bez poškvrny uprostred zvrhlého a skazeného pokolenia. Uprostred neho žiarte ako hviezdy, ktoré osvecujú svet. <sup>16</sup>Držte sa slova života, aby mi v Kristov deň bolo na chválu, že som nebežal nadarmo a nenamáhal sa zbytočne.  

**Osobné štúdium**

Je veľmi dôležité študovať Božie slovo pozorne a správnym spôsobom. Rovnako dôležité (alebo dokonca dôležitejšie) je však žiť podľa toho, čo sme sa naučili. A hoci sa nám môže zdať skvelé dosahovať čoraz väčšie vedomosti, v žiadnom prípade sa to nemá stať zmyslom nášho štúdia Písma. Naším konečným cieľom rozhodne nemá byť ovládnutie, osvojenie si Písma. Zmyslom štúdia má byť, aby si Písmo podmanilo, osvojilo nás, aby zmenilo náš život a náš spôsob uvažovania. To je to, na čom naozaj záleží. Ochota žiť podľa pravdy, ktorú sme sa pri štúdiu Písma dozvedeli, znamená ochotu podriadiť sa biblickej pravde. Takéto rozhodnutie môže niekedy znamenať aj intenzívny zápas, pretože každý z nás je súčasťou boja o to, kto bude mať zvrchovanosť v spôsobe nášho uvažovania a žitia. A napokon, vybrať si môžeme len z dvoch strán.

`Uvažuj o texte Fil 2,12–16. Aká výzva zaznieva v týchto veršoch? Ako to ovplyvňuje (alebo aspoň by malo ovplyvňovať) spôsob tvojho života?`

Áno, Boh v nás koná svoje dielo. Deje sa tak prostredníctvom Svätého Ducha, ktorý jediný nám dáva múdrosť pochopiť Sväté Písmo. Okrem toho, ako hriešne ľudské bytosti sa veľmi často vzpierame Božej pravde a keby sme boli odkázaní len sami na seba, podľa Božieho slova by sme nežili (Rim 1,25; Ef 4,17.18). Bez Svätého Ducha by sme nenachádzali v Božom slove nijaké zaľúbenie – a tým by sme neprežívali ani žiadnu nádej, dôveru a lásku. Ale ako píše apoštol Pavol, prostredníctvom Svätého Ducha Boh „pôsobí vo vás, že chcete i konáte, čo sa jemu páči“ (Fil 2,13).

Svätý Duch je učiteľ, ktorý nás túži viesť k hlbšiemu pochopeniu Písma a k radostnej vďačnosti za Božie slovo. Duch nás upozorňuje na pravdy Božieho slova a dáva nám jasné a aktuálne pochopenie týchto právd, aby naše životy vynikali vernosťou a láskavou poslušnosťou Božej vôli. „Nikto nedokáže vysvetliť Písmo bez pomoci Svätého Ducha. Keď však pristupujeme k Božiemu slovu s pokorným a otvoreným srdcom, Boží anjeli budú stáť pri nás, aby na nás zapôsobili svedectvom o pravde.“ (1SM 411) Takýmto spôsobom sú duchovné veci vysvetľované duchovne (1Kor 2,13.14) a my sme schopní radostne nasledovať Božie slovo „ráno čo ráno“ (Iz 50,4.5).

**Aplikácia**

`Text Fil 2,16 hovorí: „Držte sa slova života.“ Ako týmto slovám rozumieš? Ako niečo také uskutočňuješ? Preštuduj si aj text 5Moj 4,4, ktorý predstavuje podobnú myšlienku. Aké miesto máš v celom opísanom procese?`