---
title:  Stíšenie Sa Pri Božom Slove
date:  24/06/2020
---

> <p></p>
> <sup>1</sup>Hospodin, moje srdce nie je pyšné, moje oči nie sú hrdé. Nejdem za veľkými vecami ani za tým, čo nemôžem dosiahnuť. <sup>2</sup>Radšej som si utíšil a upokojil dušu, ako sa nasýtené dieťa utíši pri matke. Moja duša je ako nasýtené dieťa.  

**Osobné štúdium**

Naše životy sa často odohrávajú v náhlivom tempe, napätí a strese. Mnohí namáhavo pracujeme, len aby sme zarobili dostatok prostriedkov na zá-kladné živobytie. Inokedy, aj keď máme naplnené základné potreby, ženieme sa ako blázni len preto, že chceme mať viac a viac. Túžime po veciach a zážitkoch, o ktorých sme presvedčení, že naplnia prázdno v nás a urobia nás šťastnými. Ale ako nás varuje Šalamún v knihe Kazateľ, aj to je len „márnosť a honba za vetrom“ (Kaz 2,11; 4,4).

Nech už investujeme svoje sily do čohokoľvek, môžeme byť takí zaneprázdnení, že uprostred toho všetkého zhonu nám nezostane miesto na Boha. Neznamená to, že by sme Bohu nedôverovali, ale jednoducho si neurobíme dostatočný priestor nato, aby sme si čítali, modlili sa a trávili viac času v spoločenstve s Bohom, v ktorého rukách, ako píše Daniel, „je tvoj dych a všetky tvoje cesty“ (Dan 4,23). Môžeme byť takí rozptýlení všetkým naokolo, že nám nezostane dostatok kvalitného času na Boha. Každý z nás potrebuje chvíle, keď zámerne spomalíme, aby sme sa stretli s Ježišom, naším Spasiteľom. Ako k nám môže prehovárať Svätý Duch, keď si nevieme nájsť čas na počúvanie? Základom duchovného života je dôverný čas strávený s Bohom pri čítaní jeho slova a na modlitbe.

**Uvažuj o nasledovných textoch. Čo hovoria o stíšení sa pred Bohom? Prečo je dôverný čas strávený s Bohom taký dôležitý?**

`Žalm 37,3`

`Žalm 62,2.3.6`

`Žalm 131,1.2`

Keď máme niekoho radi, je pre nás potešením tráviť s ním čas. Vyber si miesto, na ktorom si môžeš čítať Božie slovo a rozjímať o prečítanom texte bez vyrušovania. V našom uponáhľanom svete sa to môže podariť len tak, že si vopred vyhradíme čas a miesto na takéto stíšenie. Začiatok dňa je zvyčajne na takéto stíšenie a rozjímanie najlepší. Skôr ako nás pohltí každodenný zhon, môže sa nám čas strávený uvažovaním a modlitbou stať požehnaním pre celý zvyšok dňa, pretože cenné myšlienky naplnia našu myseľ. Každému môže samozrejme vyhovovať iný čas a iný spôsob stíšenia.

Spojenie na modlitbe so živým Bohom Písma ovplyvňuje náš život veľmi výrazným spôsobom. Okrem iného nám to pomáha, aby sme sa Ježišovi podobali čoraz viac.

**Aplikácia**

`Aké miesto má v tvojom dennom rozvrhu čas na stíšenie a modlitbu? Ako tento čas prežívaš a čo pre teba znamená spoločenstvo s Bohom? Ako ti to pomáha prežívať realitu Božej lásky?`