---
title:  Biblia
date:  23/04/2020
---

> <p></p>
> <sup>46</sup>Lebo keby ste verili Mojžišovi, verili by ste aj mne, veď on písal o mne. <sup>47</sup>Ale ak neveríte jeho písmam, akože uveríte mojim slovám?!  

> <p></p>
> <sup>37</sup>Posledný veľký deň sviatkov Ježiš vstal a zvolal: Ak je niekto smädný, nech príde ku mne a nech sa napije ten, <sup>38</sup>kto verí vo mňa. Ako hovorí Písmo: Prúdy živej vody budú tiecť z jeho vnútra.  

**Osobné štúdium**

Svätý Duch ľuďom zjavil obsah Biblie a inšpiroval ich k jej napísaniu. Preto nás nikdy nebude viesť v rozpore s Božím slovom. Pre adventistov siedmeho dňa má Biblia väčšiu autoritu ako ľudská tradícia, skúsenosť, kultúra alebo ľudský rozum. Jedine Biblia je normou, ktorou musí byť skúšané všetko ostatné.

`Uvažuj o textoch Ján 5,46.47 a 7,37.38. Čo je pre Ježiša konečným zdrojom pre pochopenie duchovných otázok? Akým spôsobom Biblia potvrdzuje, že Ježiš je skutočný Mesiáš?`

Niektorí ľudia tvrdia, že od Svätého Ducha prijali špeciálne „zjavenia“ a pokyny. Často sa však ukazuje, že takéto „zjavenia“ nie sú v súlade s jasným posolstvom Biblie. Podľa týchto ľudí má Svätý Duch väčšiu autoritu ako Božie slovo. Ale každý, kto znižuje význam Božieho slova a prekrúca jeho jasné posolstvo, vstupuje na nebezpečnú pôdu a nenasleduje vedenie Svätého Ducha. Biblia je našou jedinou ochranou. Je spoľahlivou a hodnovernou normou v otázkach viery a praktického života.

„Duch Svätý v Písme oslovuje myseľ človeka a do srdca mu vštepuje pravdu. Tým odhaľuje blud a vyháňa ho z mysle človeka. Kristus získava svoj ľud Duchom pravdy, ktorý pôsobí cez Božie slovo.“ (DA 671; TV 470.471)

Svätého Ducha nesmieme nikdy vnímať ako náhradu Božieho slova. Duch koná v súlade s Písmom, aby nás viedol ku Kristovi, a z Biblie robí jedinú normu autentickej kresťanskej duchovnosti. Biblia prináša správne učenie (pozri 1Tim 4,6), Božie slovo je spoľahlivé a zaslúži si naše úplné prijatie. Nenáleží nám stáť nad Písmom a vynášať nad ním súdy. Naopak, Božie slovo má pravdu a autoritu súdiť nás a naše myslenie. Veď napokon ide o písané Slovo samotného Boha.

**Aplikácia**

`Prečo je pre nás Písmo bezpečnejším radcom v duchovných otázkach než subjektívne dojmy? Aké následky má odmietnutie Biblie ako normy, podľa ktorej by sme mali skúšať každé učenie, a dokonca aj každú našu duchovnú skúsenosť? Ak by osobné zjavenie malo konečné slovo v duchovných otázkach, viedlo by to zákonite k bludom a zmätkom. Prečo?`