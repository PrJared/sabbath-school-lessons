---
title:  Kultúra
date:  21/04/2020
---

> <p></p>
> <sup>15</sup>Nemilujte svet, ani to, čo je vo svete. Ak niekto miluje svet, nie je v ňom Otcova láska. <sup>16</sup>Veď nič z toho, čo je vo svete – žiadostivosť tela, žiadostivosť očí a vystatovanie sa blahobytom –, nie je z Otca, ale zo sveta. <sup>17</sup>A svet sa pomíňa aj so svojou žiadostivosťou. Kto však plní Božiu vôľu, zostáva naveky.  

**Osobné štúdium**

Všetci sme súčasťou nejakej kultúry (alebo kultúr). Či sa nám to páči alebo nie, každého z nás formuje a ovplyvňuje nejaká kultúra. Stačí sa napríklad zamyslieť nad tým, ako výrazne je príbeh Izraelitov v Starej zmluve poznačený vplyvom rôznych kultúr okolitých národov. Prečo by sme si mali myslieť, že sme dnes iní alebo lepší?

Aj Božie slovo vzniklo v špecifickej kultúre, hoci nie je obmedzené na konkrétnu kultúru. Rôzne kultúrne a spoločenské faktory síce nevyhnutne ovplyvňujú naše pochopenie Biblie, ale nesmieme stratiť zo zreteľa, že Biblia presahuje kultúrne kategórie vychádzajúce z príslušnosti k rôznym etnikám, kráľovstvám a sociálnym skupinám. To je aj dôvod, prečo Biblia stojí nad kultúrou a je schopná meniť a naprávať hriešne prvky, ktoré sú súčasťou každej kultúry.

`Ako rozumieš Jánovým slovám (1Ján 2,15–17), že by sme nemali milovať „to, čo je vo svete“? Znamená to, že by sme mali mať k neveriacim ľuďom rezervovaný, alebo dokonca negatívny vzťah? Ako môžeme žiť na svete a zároveň neuvažovať „svetsky“?`

Kultúra, podobne ako akýkoľvek iný aspekt Božieho stvorenia, je ovplyvnená hriechom. Z toho vyplýva, že aj ona je podrobená Božiemu súdu. Áno, niektoré stránky našej kultúry síce môžu byť v harmónii s naším vierovyznaním, ale vždy by sme mali byť schopní vidieť rozdiel medzi kultúrou a vierou. V ideálnom prípade by biblická viera mala byť schopná – ak je to potrebné – spochybniť existujúcu kultúru a vytvoriť protiváhu, ktorá je verná Božiemu slovu. Ak totiž nie sme zakorenení v niečom, čo nás presahuje, čoskoro sa poddáme tomu, čo nás ovplyvňuje.

Ellen Whiteová k tejto téme hovorí: „Kristovi nasledovníci majú byť svojimi zásadami a záujmami oddelení od sveta, sami sa však od neho nemajú izolovať. Spasiteľ sa neustále stýkal s ľuďmi, nie aby ich povzbudzoval v niečom, čo nebolo v súlade s Božou vôľou, ale aby ich pozdvihol a zušľachťoval.“ (Counsel to Parents, Teachers, and Students Regarding Christian Education /CT/, str. 323)

**Aplikácia**

`Ktoré aspekty vašej kultúry sú v úplnom rozpore s kresťanskou vierou? Ako sa voči nim staviate a čo robíte preto, aby nezničili vašu vieru?`