---
title:  Biblia Ako Autoritatívny Zdroj Našej Teológie
date:  18/04/2020
---

### Texty na tento týždeň
Mar 7,1–13; Rim 2,4; 1Ján 2,15–17; 2Kor 10,5.6; Ján 5,46.47; Ján 7,38

> <p>Základný text</p>
> K náuke a ku svedectvu! Ak nebudú hovoriť takto, budú ako tí, pre ktorých niet svitania.  (Izaiáš 8,20 RKC)

Neexistuje kresťanská cirkev, ktorá by na podporu svojej vierouky nepoužívala Bibliu. Zároveň však platí, že autorita a úloha Písma v teológii nie sú vo všetkých cirkvách rovnaké. Písmo má v jednotlivých kresťanských spoločenstvách veľmi rôznorodé postavenie a funkcie. Ide o širokú otázku a budeme sa jej venovať tak, že preskúmame rôzne zdroje, ktoré ovplyvňujú náš výklad Písma. Patrí medzi ne tradícia, skúsenosť, kultúra, spôsob uvažovania a samotná Biblia.

Tieto zdroje zohrávajú významnú úlohu v každej vierouke a v každej cirkvi. Každý z nás je súčasťou nejakej tradície a kultúry, ktoré nás ovplyvňujú. Každý z nás má skúsenosť, ktorá formuje jeho uvažovanie a pôsobí na jeho schopnosť premýšľať. Každý má svoj spôsob myslenia a posudzovania okolností a dejov okolo nás. A každý z nás číta Písmo a využíva ho na pochopenie Boha a jeho vôle.

Ktorý z uvedených zdrojov (alebo ich kombinácia) má pre nás konečnú autoritu pri našom výklade Písma? Ako sa tieto zdroje navzájom ovplyvňujú? Uprednostnenie jedného alebo viacerých zdrojov výkladu vedie k rôznym dôrazom a výsledkom a v konečnom dôsledku určuje smer celej našej teológie.