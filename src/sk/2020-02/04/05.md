---
title:  Spôsob Uvažovania
date:  22/04/2020
---

> <p></p>
> <sup>4</sup>Zbrane nášho boja nie sú telesné, ale od Boha majú moc zboriť hradby. Nimi rúcame ľudské výmysly <sup>5</sup>a každú povýšenosť, čo sa dvíha proti poznávaniu Boha, a nimi viažeme každú myšlienku na poslušnosť Kristovi, <sup>6</sup>a sme hotoví potrestať každú neposlušnosť, kým vaša poslušnosť nebude úplná.  

> <p></p>
> Bázeň pred Hospodinom je začiatkom poznania, múdrosťou a výchovou len blázni pohŕdajú.  

> <p></p>
> Začiatkom múdrosti je bázeň pred Hospodinom, v poznaní Najsvätejšieho spočíva rozumnosť.  

**Osobné štúdium**

`Uvažuj o vyššie uvedených veršoch. Prečo je dôležité, aby aj naše myšlienky boli podriadené Kristovi? Prečo je bázeň pred Hospodinom počiatkom múdrosti?`

Boh nám dal schopnosť premýšľať a robiť rôzne rozhodnutia. Každé ľudské konanie a každý teologický argument predpokladajú, že máme schopnosť uvažovať a prichádzať k rôznym záverom. Nejde nám o vieru, ktorá by nebola podporená rozumnými argumentmi. V 18. storočí sa začína vek osvietenstva. Predovšetkým v západnej kultúre získava ľudský rozum nové postavenie, ktoré presahuje našu schopnosť uvažovať a prichádzať k správnym záverom.

Kým na jednej strane stojí myšlienka, že všetko naše poznanie je založené na zmyslovom vnímaní, protikladom je také vnímanie ľudského uvažovania, ktoré za hlavný zdroj poznania považuje ľudský rozum. Tento prístup sa nazýva racionalizmus. Vychádza z toho, že pravdu nepoznávame zmyslami, ale intelektom a vychádza zo spôsobu nášho uvažovania. Tento prístup predpokladá existenciu určitých právd, ktoré môžeme spoznať vlastným rozumom v procese uvažovania. Tento postoj robí z ľudského rozumu skúšku a normu pravdy. Rozum sa tak stáva novou autoritou, ktorej sa musí podriadiť všetko ostatné – vrátane autority cirkvi, a dokonca aj autority Biblie ako Božieho slova. Všetko, čo nebolo možné ľudským uvažovaním zdôvodniť a pochopiť, bolo odmietnuté a spochybnené. Takýto postoj ovplyvnil chápanie mnohých častí Písma. Žiadne zázraky a nadprirodzené Božie skutky, medzi ktoré môžeme zahrnúť napríklad telesné vzkriesenie Krista, narodenie z panny alebo stvorenie za šesť dní – neboli naďalej považované za pravdivé a hodnoverné.

Je dôležité uvedomiť si, že dokonca aj naša schopnosť uvažovať je ovplyvnená hriechom, a preto ju musíme podriadiť pod Kristovu moc. Apoštol Pavol hovorí, že máme zatemnenú myseľ a odcudzili sme sa Bohu (Ef 4,18). Preto potrebujeme byť osvietení Božím slovom. Skutočnosť, že Boh je náš Stvoriteľ, naznačuje, že naša schopnosť uvažovať nebola stvorená ako niečo, čo funguje nezávisle od Boha. Biblia hovorí, že „začiatkom múdrosti je bázeň pred Hospodinom“ (Prísl 9,10; pozri aj 1,7). Správne uvažovať môžeme len vtedy, keď prijmeme Božie zjavenie vtelené do písaného Božieho slova ako zvrchovanú autoritu pre náš život a sme ochotní riadiť sa jeho radami.

**Aplikácia**

`Bývalý americký prezident Thomas Jefferson (1743–1826) si kedysi vytvoril svoju vlastnú verziu Novej zmluvy. Z pôvodného textu odstránil všetko, čo sa podľa jeho názoru vymykalo rozumu. Z pôvodného textu tak odstránil takmer všetky zázraky Ježiša Krista, vrátane jeho vzkriesenia. Čo sa z takéhoto prístupu môžeme naučiť o obmedzenosti ľudského rozumu pochopiť pravdu?`