---
title:  Skúsenosť
date:  20/04/2020
---

> <p></p>
> <sup>4</sup>Alebo opovrhuješ bohatstvom jeho dobroty, trpezlivosti a zhovievavosti a nevieš, že Božia dobrota ťa vedie k pokániu? <sup>5</sup>V zatvrdnutosti svojho nekajúceho srdca si zhromažďuješ hnev na deň hnevu a zjavenia Božieho spravodlivého súdu.  

> <p></p>
> <sup>4</sup>Ale keď sa zjavila dobrotivosť nášho Spasiteľa, Boha, a jeho láska k ľuďom, <sup>5</sup>zachránil nás nie pre skutky spravodlivosti, ktoré sme urobili my, ale podľa svojho milosrdenstva, kúpeľom znovuzrodenia a obnovy v Duchu Svätom, <sup>6</sup>ktorého na nás štedro vylial skrze Ježiša Krista, nášho Spasiteľa, <sup>7</sup>aby sme sa ospravedlnení jeho milosťou stali dedičmi podľa nádeje večného života.  

**Osobné štúdium**

`Preštuduj si texty Rimanom 2,4.5 a Títovi 3,4–7. Ako zakúšame Božiu dobrotu, trpezlivosť, zhovievavosť, dobrotivosť a lásku? Prečo je dôležité, aby naša viera bola nielen teoretickou a racionálnou vedomosťou, ale aj niečím, čo vo svojom živote prežívame prakticky? Ako sa môže naša skúsenosť dostať do konfliktu s Bibliou, alebo dokonca zviesť našu vieru na nesprávnu cestu?`

Skúsenosť je súčasťou našej ľudskej existencie. Má veľmi silný vplyv na naše myšlienky a pocity. Boh nás utvoril takým spôsobom, že náš vzťah k jeho stvoreniu, a dokonca k Bohu samotnému, je veľmi úzko prepojený a formovaný našou skúsenosťou.

Je Božou túžbou, aby sme zakúšali krásu vzťahov, hudby, výtvarného umenia a zázrakov stvorenia. Zároveň chce, aby bol náš život naplnený radosťou z jeho spasenia a z moci zasľúbení jeho Slova. Naša viera a naše vierovyznanie sú oveľa viac než poslušnosť vierouke a robenie správnych rozhodnutí. Naša skúsenosť výrazne formuje naše vnímanie Boha aj naše chápanie jeho Slova. Zároveň si však pri poznávaní Božej vôle potrebujeme jasne uvedomovať obmedzenia a vplyvy našej skúsenosti.

`Aká výstraha sa nachádza v texte 2Kor 11,1–3? Čo tieto verše hovoria o tom, že sa nemôžeme spoliehať len na vlastnú skúsenosť?`

Ak skúsenosť nemá v našej viere jasne vymedzené miesto, môže byť zavádzajúca. Skúsenosť musí byť nielen poučená a formovaná Písmom, ale aj vykladaná Písmom. Niekedy môžeme túžiť prežívať niečo, čo ale nie je v súlade s Božím slovom a Božou vôľou. Potrebujeme sa naučiť dôverovať Božiemu slovu viac než našim túžbam a skúsenostiam. Musíme si dávať pozor, aby naša skúsenosť – a jej chápanie – boli v súlade s Božím slovom a neprotirečili jasnému učeniu Písma.

**Aplikácia**

`Ak je súčasťou viery láska k Bohu a láska k druhým ľuďom (pozri Mar 12,28–31) hlavným prikázaním, potom je jej dôležitou súčasťou práve naša skúsenosť a naše prežívanie. Prečo je však zároveň dôležité, aby sme osobnú skúsenosť vždy overovali Božím slovom?`