---
title:  Tradícia
date:  19/04/2020
---

> <p></p>
> <sup>6</sup>On [Ježiš] im odpovedal: Veru, výstižné proroctvo o vás pokrytcoch vyslovil Izaiáš, ako je napísané: Tento ľud ma ctí perami, ale jeho srdce je odo mňa ďaleko. <sup>7</sup>Zbytočne ma však uctievajú, lebo ľudské príkazy podávajú ako náuku. <sup>8</sup>Opustili ste Božie prikázanie a pridŕžate sa ľudského podania. <sup>9</sup>A dodal: Šikovne rušíte Božie prikázanie, aby ste zachovávali svoju tradíciu.  

> <p></p>
> <sup>1</sup>Napodobňujte ma, ako ja napodobňujem Krista! <sup>2</sup>Chválim vás teda, že vo všetkom na mňa pamätáte a držíte sa tradície, ako som vám ju odovzdal.  

**Osobné štúdium**

Tradícia ako súhrn ustálených názorov a myšlienok prenášaných z generácie na generáciu nemusí byť sama osebe zlá. Do nášho každodenného života môže prinášať usporiadanosť a pocit istoty, že všetko ide vo vychodených (osvedčených) koľajach. Tradícia nám pomáha zostávať v spojení s našimi koreňmi a je aj neoddeliteľnou súčasťou náboženstva. V súvislosti s tradíciou však existujú niektoré významné nebezpečenstvá.

`Uvažuj o texte Marek 7,1–13. Ako Ježiš reaguje na niektoré ľudské tradície svojej doby? Čo sa z toho môžeme naučiť pre dnešok?`

Ježiš podrobuje kritike časť tej tradície, ktorú v hebrejskom spoločenstve veľmi starostlivo odovzdávali učitelia svojim žiakom. V prvom storočí bola táto tradícia na úrovni Písma. Jednou z jej charakteristík bolo, že v priebehu času zahŕňala čoraz viac detailov a aspektov, ktoré pôvodne neboli súčasťou Božieho slova ani plánu. Hoci tieto ľudské tradície presadzovali vážení „starší“ (pozri Mar 7,3.5; Roh), ktorí boli náboženskými vodcami židovského spoločenstva, nedosahovali úroveň Božích prikázaní. Mali však nepriaznivý vplyv na život celého spoločenstva. Ježiš za to kritizoval učiteľov zákona: „Takto tradíciou, ktorú odovzdávate ďalej, rušíte Božie slovo“ (Mar 7,13).

`Ako sa dá rozlíšiť medzi posolstvom Božieho slova a učením ľudskej tradície? Uvažuj o tom v kontexte veršov 1Kor 11,2 a 2Tes 3,6. Prečo je dôležité vedieť rozpoznať tento rozdiel?`

Živé Božie slovo v nás prebúdza úctu a vernosť voči Písmu. Táto oddanosť vedie k vzniku určitej formy tradície. Naša vernosť však vždy musí vychádzať zo vzťahu k živému Bohu, ktorý zjavil svoju vôľu v písanom Slove. Biblia má preto jedinečné postavenie, ktoré presahuje všetky ľudské tradície. Biblia stojí nad všetkými tradíciami, a to aj nad tými opodstatnenými a správnymi. Tradície, ktoré vychádzajú z našej skúsenosti s Bohom a jeho Slovom, musia byť vždy znova preskúmavané vo svetle Božieho slova.

**Aplikácia**

`Čo z toho, čo robíme ako cirkev, by mohlo byť označené nálepkou „tradícia“? Prečo je dôležité vždy znova si uvedomiť, že ide o tradíciu, nie o biblické učenie? V čom je pre nás takáto „tradícia“ prínosom, a na čo si, naopak, musíme dávať pozor?`