---
title:  Ježiš A Celé Písmo
date:  14/04/2020
---

> <p></p>
> <sup>25</sup>Ježiš im povedal: Vy nechápaví a ťarbaví srdcom uveriť všetko, čo hovorili proroci! <sup>26</sup>Či nemusel Kristus toto všetko pretrpieť a tak vojsť do svojej slávy? <sup>27</sup>A počnúc Mojžišom cez všetkých prorokov, vykladal im, čo sa naňho v celom Písme vzťahovalo. ... <sup>30</sup>Keď sedel s nimi pri stole, vzal chlieb, dobrorečil, lámal a podával im. <sup>31</sup>Vtom sa im otvorili oči a spoznali ho. Ale on im zmizol. <sup>32</sup>Tu si povedali: Či nehorelo naše srdce, keď sa s nami cestou rozprával a vysvetľoval nám Písma?  

**Osobné štúdium**

`Uvažuj o veršoch Luk 24,13–35.44.45. Ako Ježiš používal Písmo na vyučovanie učeníkov o posolstve evanjelia?`

Po Kristovej smrti boli jeho nasledovníci zmätení a naplnení pochybnosťami. Ako sa niečo také mohlo stať? Čo to všetko znamená? V 24. kapitole Evanjelia podľa Lukáša sledujeme, ako sa Ježiš dvakrát zjavil učeníkom – najprv dvom z nich na ceste do dediny zvanej Emauzy a neskôr aj ostatným. Pri dvoch odlišných príležitostiach Ježiš opakovane vysvetľuje, ako sa naplnili proroctvá Písma. Najprv hovorí dvom učeníkom: „A počnúc Mojžišom cez všetkých prorokov, vykladal im, čo sa naňho v celom Písme vzťahovalo“ (Luk 24,27).

Neskôr povedal ostatným učeníkom: „Toto sú moje slová... Musí sa vyplniť všetko, čo je o mne napísané v Mojžišovom zákone, Prorokoch a Žalmoch.“ Ježiš im potom „otvoril myseľ, aby chápali Písma“. (Luk 24,44.45)

Všimnime si, že Ježiš ukazuje argumenty „z celého Písma“ (Luk 24,27). Pri druhej príležitosti to zdôrazňuje, keď hovorí o „Mojžišovom zákone, Prorokoch a Žalmoch“ (Luk 24,44). Takýmto postojom jasne potvrdzuje, že On, Ježiš, Slovo, ktoré sa stalo telom (Ján 1,1–3.14), závisí od autority Písma, aby mohol ukázať, čo všetko bolo už pred stáročiami predpovedané o jeho smrti a vzkriesení. Tým, že sa Ježiš odvoláva na celé Písmo, dáva svojim učeníkom dôležitý príklad. Keď pôjdu do celého sveta a budú hlásať dobrú správu, aj oni majú vykladať celé Písmo a prinášať porozumenie a moc tým, ktorí sa obrátia.

Všimnime si, že Ježiš vtedy povedal svojim učeníkom (a jeho slová zaznievajú dnes aj pre nás): „Daná mi je všetka moc na nebi aj na zemi“ (Mat 28,18). Táto autorita je zároveň spojená s autoritou Otca a Svätého Ducha. Ježiš totiž učeníkom hovorí: „Choďte teda a získavajte mi učeníkov vo všetkých národoch a krstite ich v mene Otca i Syna i Svätého Ducha“ (Mat 28,19). A potom prichádza kľúčová pasáž súvisiaca s naším štúdiom – „naučte ich zachovávať všetko, čo som vám prikázal“ (Mat 28,20). Čo Ježiš učil svojich nasledovníkov a čo im (a nám) prikázal? Ježišovo učenie je založené na „celom Písme“. Jeho príchod vychádza z prorockej autority Slova. A Ježišovo podriadenie sa Otcovi je naplnením proroctiev Písma.

**Aplikácia**

`Prečo by sme aj my mali prijímať „celé Písmo“, tak ako to robil Ježiš?`

`Aký význam má pre teba čítanie Starej zmluvy? Ako sa ti darí rozpoznávať v nej posolstvo evanjelia?`