---
title:  Ježiš A Jeho Zákon
date:  13/04/2020
---

> <p></p>
> <sup>17</sup>Nemyslite si, že som prišiel zrušiť zákon alebo prorokov. Neprišiel som zrušiť, ale naplniť. <sup>18</sup>Amen, hovorím vám: Pokiaľ nepominie nebo a zem, nepominie ani najmenšie písmenko, ani jediná čiarka zo zákona, kým sa všetko nestane. <sup>19</sup>Kto by teda zrušil čo len jedno z týchto najmenších prikázaní a učil by tak ľudí, bude označený za najmenšieho v nebeskom kráľovstve. Kto ich však bude zachovávať a učiť, bude označený za veľkého v nebeskom kráľovstve. <sup>20</sup>Hovorím vám, že nikdy nevojdete do nebeského kráľovstva, ak vaša spravodlivosť neprevýši spravodlivosť zákonníkov a farizejov.  

**Osobné štúdium**

`Uvažuj o textoch Mat 5,17–20; Mat 22,29 a Mat 23,2.3. Čo v uvedených veršoch zdôrazňuje?`

Ježiš viedol svojich učeníkov k tomu, aby poslúchali Božie slovo a Boží zákon. Nikde sa nestretávame ani s najmenším náznakom toho, že by spochybňoval autoritu alebo dôležitosť Písma. Naopak, neustále sa na Písmo odvolával ako na zdroj božskej autority. A saducejom povedal: „Blúdite, lebo nepoznáte Písma ani Božiu moc“ (Mat 22,29). Ježiš poukazoval na to, že rozumové poznanie Písma a jeho učenia nestačia nielen na poznanie pravdy, ale ani na poznanie Hospodina, ktorý sám je touto pravdou.

`Čo sa z textu Mat 22,37–40 dozvedáme o Ježišovom pohľade na Mojžišov zákon?`

Vo svojich slovách adresovaných zákonníkom Ježiš sumarizuje Desatoro, ktoré Mojžiš prijal od Hospodina takmer tisíc päťsto rokov predtým. Je dôležité pochopiť, aký dôraz Ježiš kladie na zákon zjavený v Starej zmluve a ako ho vyzdvihuje. Mnohí kresťania tento text pochopili nesprávne a prišli k mylnému záveru, že Ježiš tu prináša akýsi nový (iný) zákon a že zákon Starej zmluvy je nahradený evanjeliom Novej zmluvy. Skutočnosť je však taká, že základ Ježišovho učenia tvorí práve zákon Starej zmluvy. Kristus len podrobnejšie odhalil a zjavil podstatu a obsah zákona, aby zdôraznil, že „na týchto dvoch prikázaniach“ (ktoré sú v jeho podaní zhrnutím Desatora v zmysle zamerania sa na vzťah človeka k Bohu a na vzťah človeka k človeku) „spočíva celý zákon i proroci“ (Mat 22,40). Ježiš pozdvihol celú Starú zmluvu, pretože hovorí o „zákone a prorokoch“, čo je len skratka na označenie zákona, prorokov a spisov – teda toho, čo dnes poznáme ako Starú zmluvu.

„On [Kristus] sa odvolával na Písmo ako na nespochybniteľnú autoritu a máme to robiť aj my. Písmo sväté treba predstavovať ako slovo večného Boha, ako zvrchovaného rozhodcu vo všetkých sporných otázkach a ako základ každého vieroučného výroku.“ (COL 39.40; KP 21)

**Aplikácia**

`Aké (ak vôbec nejaké) iné autority (rodinné, filozofické, kultúrne) vo svojom živote uznávaš? Ako by si reagoval, keby ich postoje a názory boli v rozpore s posolstvom Biblie?`