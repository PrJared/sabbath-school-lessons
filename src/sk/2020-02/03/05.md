---
title:  Ježiš A Historická Spoľahlivosť Písma
date:  15/04/2020
---

> <p></p>
> <sup>4</sup>Odpovedal im: Či ste nečítali, že od počiatku ich Stvoriteľ stvoril ako muža a ženu? <sup>5</sup>A ďalej hovoril: Preto opustí človek otca a matku a pripojí sa k svojej manželke a budú dvaja jedno telo.  

> <p></p>
> <sup>3</sup>On im však povedal: Nečítali ste, čo urobil Dávid, keď bol hladný aj so svojou družinou? <sup>4</sup>Ako vošiel do Božieho domu a ako jedli posvätné chleby, ktoré nesmel jesť ani on, ani tí, čo boli s ním, iba sami kňazi?  

**Osobné štúdium**

Ježiš ukazoval, že Biblia je Božím slovom v tom zmysle, že to, čo hovorí Biblia, je zhodné s tým, čo hovorí Boh. Pôvod Písma vychádza z Boha, a preto je nositeľom konečnej autority v každej oblasti života. Boh konal v priebehu dejín tak, aby ľudstvu zjavoval svoju vôľu prostredníctvom Písma.

V texte Matúš 19,4.5 Ježiš napríklad odkazuje na slová, ktoré zaznamenal Mojžiš. Ježiš však túto stať vysvetľuje nasledovne: „Od počiatku ich Stvoriteľ stvoril ako muža a ženu... Preto opustí človek otca a matku...“ Namiesto toho, aby Ježiš povedal, že danú skutočnosť „hovorí Písmo“, Kristus odkazuje na „Stvoriteľa“, ktorý „hovoril“ daný príkaz už pri stvorení. Ježiš teda tieto konkrétne slová z knihy Genezis pripisuje priamo Stvoriteľovi. Boh je tu považovaný za autora daného výroku, aj keď ho zapísal Mojžiš.

**Prečítaj si nasledovné texty. Ako Ježiš vnímal historické postavy a udalosti, o ktorých hovorí Písmo?**

`Mat 12,3.4`

`Mar 10,6–8`

`Luk 4,25`

`Luk 11,51`

`Mat 24,37–39`

Ježiš dôsledne pristupuje k starozmluvným osobám, miestam a udalostiam ako k historickým faktom, nie ako k nevýznamným mýtom s duchovným posolstvom. Odkazuje na texty v 1. Mojžišovej 1 a 2 a na Ábela v 1. Mojžišovej 4. O Dávidovi, ktorý jedol posvätné chleby, a o činoch Eliáša hovorí ako o historicky hodnoverných faktoch. Opakovane hovorí o utrpení dávnych prorokov (Mat 5,12; 13,57; 23,34–36 a Mar 6,4). Vo svojej výstrahe sa odvoláva aj na dni Noacha: „Ako totiž v dňoch pred potopou ľudia jedli a pili, ženili sa a vydávali až do toho dňa, keď Noach vošiel do korábu, a nič nebadali, až prišla potopa a zmietla všetkých, tak bude aj pri príchode Syna človeka“ (Mat 24,38.39). Všetko, čo Ježiš hovorí o tomto čine Božieho súdu, ukazuje, že ho vníma ako ozajstnú dejinnú udalosť.

**Aplikácia**

`Samotný Ježiš hovorí o uvedených ľuďoch ako o historických postavách, ktoré skutočne existovali. Čo sa z toho môžeme naučiť o moci satanových zvodov, pre ktoré dnes mnohí ľudia – vrátane tých, čo sa považujú za kresťanov –, často odmietajú existenciu biblických postáv? Ako by našu vieru ovplyvnilo, keby mnohé z biblických príbehov mali len silné morálne poučenie, ale nešlo by o reálne udalosti?`