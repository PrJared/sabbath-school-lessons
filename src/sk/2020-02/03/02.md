---
title:  Je Napísané
date:  12/04/2020
---

> <p></p>
> <sup>2</sup>Ježiš sa postil štyridsať dní a štyridsať nocí, až napokon celkom vyhladol. <sup>3</sup>Prišiel k nemu pokušiteľ a povedal: Ak si Boží Syn, rozkáž, aby sa z týchto kameňov stali chleby. <sup>4</sup>On mu však odpovedal: Je napísané: Človek bude žiť nielen z chleba, ale z každého slova, ktoré vychádza z Božích úst. <sup>5</sup>Diabol ho potom vzal do svätého mesta, postavil ho na chrámové cimburie <sup>6</sup>a povedal mu: Ak si Boží Syn, vrhni sa dolu. Veď je napísané: Svojim anjelom prikáže o tebe, a vezmú ťa na ruky, aby si si neudrel nohu o kameň. <sup>7</sup>Ježiš mu odpovedal: Napísané je však aj: Nebudeš pokúšať Pána, svojho Boha. <sup>8</sup>Nato ho diabol vzal na veľmi vysoký vrch, ukázal mu všetky kráľovstvá sveta a ich slávu <sup>9</sup>a povedal mu: Toto všetko ti dám, ak padneš predo mnou a budeš sa mi klaňať. <sup>10</sup>Vtedy mu Ježiš odpovedal: Odíď, satan! Lebo je napísané: Pánovi, svojmu Bohu sa budeš klaňať a jedine jemu budeš slúžiť. <sup>11</sup>Tu ho diabol opustil a vtom prišli anjeli, ktorí mu posluhovali.  

**Osobné štúdium**

Na začiatku Ježišovej verejnej služby bol krst, ktorým ho pokrstil Ján. Hneď potom Duch zaviedol Ježiša na púšť, kde sa postil štyridsať dní. Na konci tohto obdobia, keď bol Ježiš ako človek pôstom zoslabnutý, prišiel ho pokúšať satan.

`Uvažuj o texte Mat 4,1–11. Ako sa Ježiš bránil proti satanovým pokúšaniam? Čo sa z tohto záznamu môžeme naučiť o Písme?`

Keď sa satan snažil pri svojom útoku využiť Ježišovo oslabenie hladom a jeho závislosť od Otca, Ježiš reagoval: „Je napísané: Človek bude žiť nielen z chleba, ale z každého slova, ktoré vychádza z Božích úst“ (Mat 4,4). Kristus poukazuje na živé Slovo a jeho Boží pôvod a základ. Týmto spôsobom potvrdzuje autoritu Písma. Keď sa satan pokúšal zviesť Ježiša mocou kráľovstiev a dosiahnutím dobrej veci (získanie sveta, ktorý Ježiš prišiel oslobodiť) skratkou, Ježiš mu odpovedal: „Je napísané: Pánovi, svojmu Bohu sa budeš klaňať a jedine jemu budeš slúžiť“ (Mat 4,10; pozri aj Luk 4,8). Kristus nám pripomína, že skutočné uctievanie sa sústreďuje len a len na Boha a spočíva v podriadení sa jeho Slovu. A napokon, pri pokúšaní v súvislosti s trúfalosťou a nezávislosťou od Boha Ježiš satanovi hovorí: „Napísané je však aj: Nebudeš pokúšať Pána, svojho Boha“ (Mat 4,7; pozri aj Luk 4,12).

Vo všetkých troch pokušeniach Ježiš odpovedá slovami: „Je napísané...“ Ježiš sa teda odvoláva len a len na Božie slovo. Nič iné nepotrebuje, aby odrazil satanove útoky a zvody. To by malo byť mocným poučením a povzbudením aj pre nás: Len a jedine Biblia je konečným kritériom a základom našej viery.

Áno, Ježiš založil svoju obranu voči útokom protivníka na Biblii. Ježiš je Boh, ale pri svojej obrane voči satanovi sa podriadil výhradne moci a autorite Božieho slova.

Nejde o vyjadrenie vlastného názoru, nejde o zložitú argumentáciu, nejde o osobné nepriateľstvo – všetko vychádza z jednoduchých a zároveň hlbokých a mocných slov Písma. Pre Krista malo práve Písmo tú najväčšiu autoritu a moc. Takýmto spôsobom bola Ježišova služba od úplného začiatku postavená na základe Písma a aj v ďalšom jej priebehu sa ukázalo, že Ježiš buduje na dôveryhodnosti Písma.

**Aplikácia**

`Ako sa môžeme naučiť byť závislí od Božieho slova a brať ho vážne tak, ako to robil Ježiš?`