---
title:  Apoštoli A Písmo
date:  16/04/2020
---

> <p></p>
> Pretože v ňom sa zjavuje Božia spravodlivosť z viery pre vieru, ako je napísané: Ten, čo je z viery spravodlivý, bude žiť.  

> <p></p>
> <sup>9</sup>Čo teda? Máme azda nejakú prednosť? Vôbec nie. Veď práve sme obvinili Židov aj Grékov, že všetci sú pod hriechom, <sup>10</sup>ako je napísané: Nieto spravodlivého, niet ani jedného, <sup>11</sup>niet rozumného, niet nikoho, kto by hľadal Boha.  

**Osobné štúdium**

Novozákonní autori pristupujú k Písmu rovnakým spôsobom ako Ježiš. Vo veci učenia, morálnych zásad a naplnených proroctiev je pre nich Stará zmluva autoritatívnym Božím slovom. Nič z toho, čo autori Novej zmluvy hovoria alebo robia, nenaznačuje, že by spochybňovali autoritu alebo dôveryhodnosť akejkoľvek časti Písma.

**Uvažuj o týchto textoch. Ako podľa nich apoštoli chápali autoritu Božieho slova?**

`Sk 4,24–26`

`Sk 13,32–35`

`Rim 9,17`

`Gal 3,8`

Všimnime si, že v uvedených veršoch je veľmi tesná súvislosť medzi Písmom a hlasom samotného Boha. V Skutkoch 4 vidíme, že Peter a Ján krátko predtým, ako boli naplnení Svätým Duchom, oslavujú Boha za záchranu. Vo svojej oslave pozdvihujú svoj hlas a vyznávajú, že Boh je Stvoriteľ a že hovoril prostredníctvom svojho služobníka Dávida. To znamená, že Dávidove slová sú Božími slovami. V Skutkoch 13,32–36 apoštol Pavol opäť cituje kráľa Dávida. Dávidove slová však pripisuje Bohu, keďže Boh je ten, kto zasľúbil aj naplnil svoje slová: „Prisľúbenie, ktoré dostali naši otcovia, Boh splnil nám, ich deťom, keď vzkriesil Ježiša, ako je napísané v druhom žalme... Splním vám sväté a verné prísľuby dané Dávidovi“ (Sk 13,32–34).

V Rimanom 9,17 by sme očakávali, že podmetom (subjektom) bude Boh, ale Pavol používa výraz „Písmo“, keď hovorí: „Lebo Písmo hovorí faraónovi...“ Dané vyjadrenie v skutočnosti znamená: „Lebo Boh hovorí faraónovi.“ V Galaťanom 3,8 je opäť podmetom „Písmo“ a je použité namiesto slova „Boh“. Tým je vyjadrené, ako je Božie slovo prepojené so samotným Bohom.

Všetci novozmluvní autori považujú Starú zmluvu za Božie slovo. V Novej zmluve sa nachádzajú stovky citátov zo Starej zmluvy. Jeden teológ uvádza 2688 konkrétnych odkazov na Starú zmluvu – 400 z Izaiáša, 370 zo Žalmov, 220 z 2. Mojžišovej a tak ďalej. Keby sme k tomuto zoznamu pridali aj rôzne zmienky, náznaky a motívy, takýto register by bol oveľa väčší. V novozmluvných textoch sa nachádza množstvo odkazov na starozmluvné proroctvá, ktoré autori často uvádzajú slovami: „Je napísané...“ (pozri napríklad Mat 2,5; Mar 1,2; 7,6; Luk 2,23; 3,4; Rim 3,4; 8,36; 9,33; 1Kor 1,19; Gal 4,27; 1Pet 1,16). Uvedené skutočnosti ukazujú, že texty Starej zmluvy tvoria základ, na ktorom stojí učenie Ježiša a apoštolov.

**Aplikácia**

`Čo môžeš na základe dnešného štúdia povedať o nebezpečenstve každého konania a úsilia, ktoré zmenšuje dôveryhodnosť a autoritu Písma?`