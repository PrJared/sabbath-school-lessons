---
title:  Možné Dôvody Zrejmých Protirečení
date:  14/06/2020
---

> <p></p>
> <sup>10</sup>A tak všetko znášam pre vyvolených, aby aj oni dosiahli spásu v Ježišovi Kristovi a večnú slávu. <sup>11</sup>Vierohodné je toto slovo: Ak sme spolu s ním zomreli, spolu s ním budeme aj žiť; <sup>12</sup>ak vytrváme, spolu s ním budeme aj kraľovať; ak ho zaprieme, aj on zaprie nás; <sup>13</sup> ak sme neverní, on zostáva verný, veď nemôže zaprieť seba samého. <sup>14</sup>Toto pripomínaj a dôrazne ich varuj pred Bohom, aby sa nepúšťali do hádok o slová, veď to nie je na nič užitočné; vedie to iba do záhuby tých, čo ich počúvajú. <sup>15</sup>Usiluj sa osvedčiť pred Bohom ako pracovník, ktorý sa nemá za čo hanbiť a správne podáva slovo pravdy.  

**Osobné štúdium**

`Uvažuj o texte 2Tim 2,10–15. Apoštol Pavol povzbudzuje Timoteja, aby bol usilovným služobníkom, ktorý „správne podáva slovo pravdy“. Aké dôležité posolstvo si môžeme vziať z jeho slov?`

Každý premýšľavý a poctivý študent Písma uzná fakt, že v Biblii sú niektoré ťažko pochopiteľné texty. Takéto poznanie by nás nemalo znepokojovať. V určitom zmysle sa dajú takéto ťažkosti očakávať. Sme predsa len nedokonalé a konečné bytosti a nikto z nás nemá úplnú znalosť z každej oblasti poznania – a už vôbec nie nadprirodzených skutočností. Ak sa nevzdelané a obmedzené ľudské bytosti pokúšajú pochopiť múdrosť nekonečného a dokonalého Boha Biblie, celkom určite nastanú komplikácie. Keď však máme problém pochopiť biblické učenie, neznamená to, že biblické výroky nie sú pravdivé.

Tí, čo odmietajú biblické učenie o zjavení a inšpirácii, zdôvodňujú ťažkosti pri výklade textu tým, že v Písme sú rozpory a chyby. Biblia je pre nich viac-menej len ľudským výtvorom a sú preto presvedčení, že musí obsahovať veľa nepresností a omylov. Pri takomto nastavení im často chýba ozajstná snaha hľadať vysvetlenia vychádzajúce z jednoty a dôveryhodnosti Písma. Ale ak stojí za Písmom Božia inšpirácia, potom by sme mali od Písma právom očakávať súlad a hodnovernosť. Keď niekto začne spochybňovať hneď prvé stránky Písma, teda správu o stvorení, veľmi rýchlo bude pre neho spochybniteľný a neistý aj zvyšok Biblie.

Časť rozporov, na ktoré narazíme pri čítaní Písma, môže vychádzať z drobných chýb a nepresností prepisovačov a prekladateľov. Ellen Whiteová napísala: „Niektorí sa na nás pozerajú povážlivo a hovoria: Nemyslíte si, že by v Písme mohli byť chyby prepisovačov a prekladateľov? Je to samozrejme možné a kto by bol natoľko obmedzený, žeby o tom pochyboval a pohoršoval sa nad takouto možnosťou alebo pravdepodobnosťou, bude rovnako pochybovať aj o tajomstvách inšpirovaného Slova, pretože jeho chabé myslenie nemôže pochopiť Božie zámery. Áno, úplne rovnako by spochybňoval aj jednoduché skutočnosti, ktoré by bežný človek dokázal rozpoznať ako zoslané od Boha a prijal by ich ako zrozumiteľné a krásne. Žiadne z nejasností nikomu nespôsobia ťažkosti ani ho neprivedú k pochybnostiam, ak si ich nebude vytvárať sám z tej najzrozumiteľnejšej pravdy.“ (2SM 16)

**Aplikácia**

`Prečo je dôležité, aby sme k Biblii pristupovali v duchu pokory?`