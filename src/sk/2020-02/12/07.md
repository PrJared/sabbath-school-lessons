---
title:  Podnety Na Zamyslenie
date:  19/06/2020
---

Z knihy Cesta ku Kristovi si prečítajte kapitolu „Čo s pochybnosťami“ (SC 105–113; CK 72–76).

V Písme sa nachádza mnoho tajomstiev, ktoré sú pre našu obmedzenú a hriechom poznačenú myseľ ťažko pochopiteľné a vysvetliteľné. Práve preto potrebujeme ducha pokory a prístup vychádzajúci z pokánia a modlitby. Ak Písmo pokladáme za dôveryhodné, umožňujeme biblickému textu naplno vyjaviť svoj zmysel – a to aj vtedy, ak nie je v úplnom súlade s naším predchádzajúcim presvedčením. Ak Písmu dôverujeme, potom budeme jeho zmysel rešpektovať, a nie meniť ho tak, aby nám vyhovoval.

„Keď sa Božie slovo otvára bez úcty a modlitby, keď myšlienky a city nie sú usmernené k Bohu a nie sú v súlade s jeho vôľou, myseľ je zatemnená pochybnosťami, potom ich samotné štúdium Písma môže len utvrdzovať. Nepriateľ ovláda myšlienky a našepkáva nesprávne výklady Písma. Ak ľudia nechcú byť v súlade s Bohom slovami i skutkami, nijaká učenosť ich nezachráni pred mylným chápaním Písma a ani ich výklady nebudú pre vieru spoľahlivé. Tým, čo sa v Písme snažia nachádzať rozpory, chýba duchovná zrelosť. Nesprávnym videním možno nájsť mnohé dôvody na pochybnosti a na neveru v tom, čo je skutočne jasné a jednoduché.“ (SC 110.111; CK 75)

**Námety na spoločné uvažovanie**

`Prečo je pre správne pochopenie Písma dôležité zaujať postoje, o ktorých sme hovorili tento týždeň? Pokúste sa pomenovať ďalšie postoje, ktoré nám môžu byť užitočné v snahe lepšie porozumieť Písmu?`

`Prečo by nás nemalo prekvapiť, že v Písme nachádzame texty, ktoré je zložité vysvetliť a pochopiť?`

`Aká je vaša odpoveď na problém textu Lukáš 23,43, v ktorom (podľa väčšiny prekladov) Ježiš hovorí zločincovi, že s ním bude ešte dnes v raji? Aká je najlepšia odpoveď na tento problém? Ako nám pri odpovedi môžu pomôcť nasledovné texty: Ján 20,17; Kaz 9,5; 1Kor 15,16–20?`

Západ slnka: 20:51