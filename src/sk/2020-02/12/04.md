---
title:  Pokorný Prístup K Nezrozumiteľným Textom
date:  16/06/2020
---

> <p></p>
> <sup>13</sup>Keď uzavriem nebesia, takže nebude dažďa, keď prikážem kobylkám spustošiť zem, keď pošlem na svoj ľud mor, <sup>14</sup>avšak môj ľud, po mne pomenovaný, sa pokorí, bude sa ku mne utiekať a odvráti sa od svojich zlých ciest, vypočujem ho z nebies, odpustím mu hriech a jeho zem uzdravím.  

> <p></p>
> <sup>11</sup>V ten deň sa nebudeš hanbiť za žiadne skutky, ktorými si sa mi spreneverila. Odstránim totiž z tvojho stredu pyšných, čo jasajú, nebudeš sa už vyvyšovať na mojom svätom vrchu. <sup>12</sup>Ponechám uprostred teba úbohý a biedny ľud, bude hľadať útočisko v Hospodinovom mene.  

**Osobné štúdium**

**Čo hovoria uvedené texty o pokore? Uvažuj o uvedených textoch. Prečo je pokora dôležitá aj v našej snahe popasovať sa s ťažkými textami Písma?**

`Jak 4,6–10`

`2Kron 7,13.14`

`Sof 3,11.12`

Mnohí ľudia už prišli k prekvapivému zisteniu a pokornému (či dokonca pokorujúcemu) poznaniu, že sú v živote od niekoho a niečoho závislí. Uvedomili si, že nie sú mierou všetkého a že aj oni robia chyby. Vážia si pravdu viac než samoľúbu predstavu vlastnej neomylnosti. Vedia, že pravda nie je produktom ich myslenia, ale skôr to, s čím sú konfrontovaní. A azda ten najdôležitejší poznatok, ku ktorému prišli, je to, ako málo vedia o ozajstnej pravde. Pochopili, čo apoštol Pavol zhrnul slovami „teraz vidíme len akoby v zrkadle, v záhade“ (1Kor 13,12).

Aké výhody prináša pokora v uvažovaní? Návyk pokorného hľadania je zá-kladom každého rastu v poznaní, pretože vytvára vnútornú slobodu, ktorá prirodzene vedie k otvorenosti, vnímavosti a učenlivosti. To samozrejme neznamená, že by pokorní ľudia boli imúnni voči chybám, že by nikdy nemuseli meniť názor alebo nemali vlastné predsudky. Znamená to len, že sú ochotní podriadiť sa biblickej pravde. Uvedomujú si hranice svojho poznania, a preto sú schopní rozširovať svoje vedomosti a pochopenie Božieho slova spôsobom, akým sa to nikdy nepodarí človeku pyšnému a namyslenému.

„Všetci, ktorí s túžbou nájsť vedenie pristupujú k Božiemu slovu s pokorou, otvorenou mysľou a odhodlaných poznať podmienky spasenia, spoznajú, čo hovorí Písmo. Ale tí, čo pristupujú k skúmaniu Slova s duchom vzbury, nenájdu nič potrebné a dôležité. K ľahostajnému človeku nebude Božie slovo prehovárať. Boh neplytvá svojimi naučeniami na tých, čo sú nečistí a radami pohŕdajú. Pokušiteľ rád vyškolí každého, kto dáva prednosť jeho návrhom a odmieta pozitívny vplyv Božieho zákona. Potrebujeme pokoriť vlastné srdcia a v úprimnosti a úcte hľadať v Slove život. Svetlo totiž môže uvidieť len pokorná a kajúca duša.“ (The Advent Review and Sabbath Herald, August 22, 1907)

**Aplikácia**

`Ako sa dá nájsť správny súlad medzi pokorou a istotou? Ako by si napríklad odpovedal na takéto obvinenie: Ako si vy, adventisti, môžete byť takí istí, že máte pravdu ohľadom soboty a že všetci ostatní sa mýlia?`