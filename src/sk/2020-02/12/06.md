---
title:  Hľadanie Odpovedí Prostredníctvom Písma A Modlitby
date:  18/06/2020
---

> <p></p>
> Tunajší Židia boli šľachetnejší ako v Tesalonike. Prijímali slovo s veľkou dychtivosťou a každý deň skúmali Písmo, či je to naozaj tak.  

> <p></p>
> Vtedy Filip začal hovoriť a počnúc týmto miestom Písma ohlasoval mu Ježiša.  

> <p></p>
> <sup>15</sup>S tým sa zhodujú aj slová prorokov, lebo je napísané: <sup>16</sup>Potom sa vrátim a znova vybudujem zrúcaný Dávidov stan a znova vybudujem jeho ruiny a vztýčim ho.  

**Osobné štúdium**

`Uvažuj o vyššie uvedených textoch. Čo robili apoštoli a členovia ranej cirkvi, keď museli čeliť zložitým otázkam? Prečo je Písmo aj dnes tým najlepším zdrojom svojho vlastného výkladu?`

Najlepšie odpovede na problematické biblické texty nájdeme priamo v Písme. Sporné otázky potrebujeme študovať vo svetle celého Písma, a nie tak, že sa zameriame len na jeden text vytrhnutý z bezprostredného kontextu – či dokonca z celej Biblie. Je dôležité, aby sme sa naučili objavovať v Písme veľké a mocné pravdy, ktoré potom budeme uplatňovať vo svojom živote.

Keď máš problém porozumieť niektorému biblickému veršu, pokús sa získať svetlo z ostatných veršov s podobnou tematikou. Vždy sa najprv usiluj nájsť čo najjasnejší text, ktorý by ti potom pomohol pochopiť menej jasné vyjadrenia. Je dôležité nezahmlievať jasné vyjadrenia Písma tým, že ich zatienime komplikovanými veršami. Namiesto toho, aby sme sa texty pokúšali vysvetľovať na základe rôznych mimobiblických, vedeckých alebo filozofických zdrojov, dovoľme Písmu, aby nám samo zjavilo svoj zmysel.

Ktosi povedal, že keď sme na kolenách, môžeme hľadieť na problémy z úplne inej perspektívy. Prostredníctvom modlitby vyznávame, že na pochopenie a vysvetlenie Písma potrebujeme Božiu pomoc. Na modlitbe hľadáme múdrosť a osvietenie našej mysle prostredníctvom toho istého Svätého Ducha, ktorý inšpiroval biblických autorov na napísanie dôležitých posolstiev.

Prostredníctvom modlitby odhaľujeme svoje motívy a pred Bohom vyznávame, prečo chceme pochopiť to, čo čítame. Na modlitbe Boha prosíme, aby otvoril naše oči a pomohol nám pochopiť Jeho Slovo. Je dôležité prosiť o silu nasledovať zjavené pravdy. Keď nás Boh usmerňuje prostredníctvom Svätého Ducha, nebude nás viesť tak, aby naše pochopenie bolo v rozpore s Písmom, ktorého autorov pri písaní viedol a usmerňoval. Boh nás vždy bude viesť tak, aby to bolo v súlade s Písmom, ktoré sám inšpiroval. Bude nám potvrdzovať to, čo napísali autori pod jeho inšpiráciou, a bude nám pomáhať pochopiť skutočnosti dôležité pre náš dnešný život.

**Aplikácia**

`Ako ti modlitba pomáha nasmerovať tvoju myseľ tak, aby si lepšie rozumel Božiemu slovu a vedel podľa neho žiť?`