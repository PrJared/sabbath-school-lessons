---
title:  Ako Pristupovať K Zložitým Textom
date:  13/06/2020
---

### Texty na tento týždeň
2Tim 2,10–15; 1Kron 29,17; Jak 4,6–10; Gal 6,9; Sk 17,11

> <p>Základný text</p>
> 15A zhovievavosť nášho Pána pokladajte za spásu, ako vám napísal aj náš milovaný brat Pavol podľa múdrosti, ktorá mu bola daná. 16Tak hovorí o týchto veciach aj vo všetkých svojich listoch. V nich sú isté veci ťažko pochopiteľné, takže ich, ako aj ostatné Písma, neučení a neutvrdení ľudia prekrúcajú na vlastnú záhubu.  (2Pet 3,15.16)

Keď apoštol Peter hovorí o Pavlových listoch, pripomína, že sú v nich – podobne ako v niektorých iných častiach Písma – „isté veci ťažko pochopiteľné“ (2Pet 3,16). Takéto vyjadrenia potom niektorí „neučení a neutvrdení ľudia prekrúcajú na vlastnú záhubu“ (2Pet 3,16). Peter nehovorí, že ťažko zrozumiteľné je všetko, ale len niektoré veci.

Podobnú skúsenosť má každý z nás. Ktorý poctivý čitateľ Biblie by nenarazil na text, ktorý by sa mu nezdal zvláštny alebo komplikovaný? Z času na čas sa to stáva každému.

Tento týždeň sa budeme venovať ani nie tak textom, ktoré sú komplikované samy osebe, ako skôr otázke, čo je príčinou, že niektoré texty pôsobia zložito a ako by sme k nim mali pristupovať. Treba čestne priznať, že niektoré texty sa nám pravdepodobne na tejto strane večnosti nepodarí pochopiť úplne. Súčasne však platí, že prevažná väčšina biblických textov je úplne zrozumiteľná. Nie je preto dôvod, aby sme pre zopár ťažko zrozumiteľných textov spochybňovali dôveryhodnosť a autoritu Božieho slova ako celku.