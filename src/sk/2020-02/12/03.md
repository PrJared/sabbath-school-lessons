---
title:  Čestný A Úprimný Postoj K Ťažkostiam
date:  15/06/2020
---

> <p></p>
> <sup>6</sup>Hospodin totiž dáva múdrosť a z jeho úst vychádza poznanie a rozumnosť. <sup>7</sup>Poskytne pomoc statočným, bude štítom tým, čo konajú čestne, <sup>8</sup>ustráži chodníky práva a bude dohliadať na cestu zbožných.  

> <p></p>
> Dávaj pozor na seba a na učenie; buď v tom vytrvalý. Lebo ak toto budeš robiť, zachrániš aj seba aj tých, čo ťa počúvajú.  

**Osobné štúdium**

Kedy si sa naposledy dostal k biblickému textu, ktorý sa ti zdal nepochopiteľný alebo v rozpore s inými veršami či realitou celkovo? Je úplne normálne, že sa do takejto situácie občas dostaneme. Ako si na to reagoval? Ale inak: Čo by si v danej situácii mal urobiť?

**Ako by si na základe posolstva nižšie uvedených textov mal reagovať vtedy, keď zápasíš s nie celkom zrozumiteľnými veršami?**

`1Kron 29,17`

`Prísl 2,6–8`

`1Tim 4,16`

Len keď sme čestní a úprimní, môžeme primerane čeliť problémom. Čestnosť a úprimnosť nás chránia pred tým, aby sme pred ťažkosťami neutekali alebo sa ich nesnažili skrývať. Pomáhajú nám aj v tom, aby sme nedávali povrchné odpovede, ktoré by neobstáli v skúške správnosti. Bohu sa páči čestný a úprimný postoj. Boží charakter by sme mali nasledovať aj pri našom štúdiu Písma.

Ak pristupujeme k problematickým (ale aj všetkým ostatným) veršom Písma úprimne a poctivo, dáme si pozor, aby sme ich nevykladali mimo kontextu, aby sme neprekrúcali pravdu svojimi predsudkami, alebo druhých nezavádzali falošnými tvrdeniami. Je lepšie trpezlivo hľadať a prísť s pravdou, ktorú je možné obhájiť, než trvať na vyhýbavých a neuspokojivých argumentoch. Pozitívnym vedľajším účinkom čestného a poctivého prístupu k Písmu je to, že nám pomáha budovať dôveryhodnosť, ktorá tvorí základ všetkých zdravých medziľudských vzťahov. Čestnosť a úprimnosť sú z dlhodobého hľadiska oveľa lepšie než chabé, nepresvedčivé tvrdenia. Vždy je lepšie priznať, že neviete odpovedať alebo že nepoznáte skutočný význam textu, než sa pokúšať vkladať do textu význam, ktorý chcete, aby mal, hoci text možno hovorí niečo úplne iné.

Čestní ľudia sa úprimne usilujú poznať pravdy Božieho slova, a preto si vždy znova dávajú pozor na unáhlené závery, ktoré by mohli vychádzať z nedostatku vedomostí alebo z chabých dôkazov. Opatrnosť nás vedie k tomu, aby sme neprehliadali detaily či hľadiská, ktoré by mohli byť dôležité. Opatrní ľudia nerobia predčasné závery, ale sú pri svojom štúdiu Písma a ostatných informáciách svedomití a dôkladní.

**Aplikácia**

`Ako pristupuješ (alebo by si mal pristupovať) k biblickému textu, ktorému nie celkom rozumieš, alebo ktorého význam sa nejako nezhoduje s tvojím pochopením pravdy?`