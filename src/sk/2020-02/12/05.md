---
title:  Odhodlanosť A Trpezlivosť
date:  17/06/2020
---

> <p></p>
> Ja, Daniel, som ochorel na niekoľko dní. Potom som vstal a konal som službu u kráľa. Žasol som nad tým videním, ale nikto to na mne nezbadal.  

> <p></p>
> <sup>1</sup>V prvom roku Dária, Ahasvérovho syna... <sup>22</sup>Pristúpil a takto ku mne [anjel Gabriel] prehovoril: Daniel, práve som vyšiel, aby som ti dal plné poznanie. <sup>23</sup>Keď si sa začal modliť, vyšlo slovo a ja som prišiel, aby som ti ho oznámil, lebo si vzácny Bohu. Pochop to slovo a rozumej videniu...“  

**Osobné štúdium**

Kniha Daniel otvorene pripúšťa, že ani prorok vždy úplne nerozumel tomu, čo mu Boh zjavil. Niekedy si to vyžadovalo dlhší čas, pokoru a trpezlivosť, než s Božou pomocou nadobudol správne pochopenie.

`Ako nám pri riešení problematických otázok pomáha odhodlanosť a trpezlivosť?`

Ak chceme niečo naozaj dosiahnuť, musíme byť vytrvalí a trpezliví. Keď niečo nadobudneme príliš ľahko, zvyčajne si to nevážime. Zložité biblické texty nám dávajú príležitosť skutočne sa začať modliť a premýšľať. Odhodlanie a vytrvalosť, s ktorými sa snažíme nájsť riešenie, odhalia, ako veľmi je to pre nás dôležité. Vždy ide o dobre strávený čas, keď študujeme Písmo a snažíme sa lepšie pochopiť jeho zmysel. Samotná skúsenosť usilovného a dlhotrvajúceho skúmania Písma môže byť pre nás často väčším požehnaním než (možné) nájdenie odpovede. A keď sa nám napokon predsa len podarí nájsť riešenie ťaživého problému, môže to mať pre nás veľkú hodnotu.

Skutočnosť, že komplikovaný problém sa nám nedarí vyriešiť rýchlo a jednoducho, neznamená, že riešenie neexistuje. Je pozoruhodné, ako často prehliadame jasné fakty. Mnohí ľudia predčasne rezignujú na nájdenie riešenia zložitého problému len preto, že sa im nechce premýšľať alebo preto, že hľadanie by si vyžadovalo priveľa úsilia. Niektorí dokonca začnú spochybňovať celé Písmo. Nemali by sme však zabudnúť na to, že na zdanlivo komplikovaný problém môže existovať pomerne jednoduché riešenie. A to aj vtedy, keď ho pre našu neznalosť alebo obmedzenosť nevidíme. Čo by sme si pomysleli o žiakovi ôsmeho ročníka, ktorý sa ešte len začal učiť zjednodušovať výrazy, keď po pol hodine márnej snahy vyriešiť príklad  presahujúci jeho vedomosti rezignuje s myšlienkou, že žiadne riešenie neexistuje. Podobné je to aj pri našom štúdiu Písma.

Keď napriek našej snahe nevieme nájsť riešenie problému, na nejaký čas ho odložme a sústreďme sa na uplatňovanie toho, čo nám Boh vo svojom Slove jasne zjavil. Niektoré (možno zložitejšie) duchovné pravdy môžeme spoznať až vtedy, keď sme ochotní žiť podľa toho, čo sme sa už naučili. Veď napokon, trpezlivosť je cnosť veriacich žijúcich na konci času (pozri Zj 14,12).

**Aplikácia**

`Čo sa môžeš naučiť od ľudí, ktorí trpezlivo a vytrvalo študovali komplikované state Písma? Ako môžeš povzbudiť iných, aby sa nevzdávali pri hľadaní pravdy? Prečo nemusíme prepadať beznádeji, keď narazíme na komplikovanú alebo nezrozumiteľnú časť Písma?`