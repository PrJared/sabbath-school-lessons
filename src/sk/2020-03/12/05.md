---
title:  Hlbšie pochopenie Božieho posolstva
date:  16/09/2020
---

> <p></p>
> <sup>13</sup>Slovo na záver všetkého, čo si počul: Boha sa boj a jeho prikázania zachovávaj, lebo toto je povinnosť každého človeka! <sup>14</sup>Boh predvolá na súd každý čin, všetko, čo je skryté, či je to dobré, alebo zlé.  

> <p></p>
> <sup>19</sup>A vari neviete, že nepatríte sebe, ale že vaše telo je chrámom Svätého Ducha, ktorý vo vás prebýva a ktorého máte od Boha? <sup>20</sup>Boli ste draho vykúpení. Oslavujte teda Boha vo svojom tele.  

**Osobné štúdium**

Posolstvo pre čas konca zo Zjavenia predstavuje Ježiša v plnosti jeho zachraňujúcej milosti, ktorú preukazuje celému ľudstvu (Zj 14,6). Výzva „báť sa“ alebo brať Boha vážne sa týka všetkého, čo robíme. Vo svetle Božieho súdu máme zachovávať jeho príkazy a poslúchať jeho zákon (Zj 14,7). „Báť sa Boha“ súvisí so spôsobom nášho uvažovania. Je to výzva žiť životom, ktorý sa Bohu páči a dať Bohu prvé miesto vo všetkom, o čom premýšľame a čo robíme. Je to postoj poslušnosti, ktorý vedie k zbožnému životu (Prísl 3,7; Sk 9,31; 1Pet 2,17). Toto posolstvo nás pozýva, aby sme Bohu „vzdali slávu“. Opäť to súvisí s tým, čo robíme v každej oblasti nášho života.

`Uvažuj o textoch z úvodu (Kaz 12,13.14 a 1Kor 6,19.20). Ako nám tieto verše pomáhajú lepšie pochopiť, čo to znamená báť sa Boha a vzdať mu chválu?`

V čase všeobecnej morálnej nezodpovednosti, keď sú milióny ľudí presvedčené, že sa za svoje správanie nezodpovedajú nikomu okrem seba, nám posolstvo o príchode súdu pripomína, že za svoje konanie nesieme zodpovednosť. Existuje totiž súvislosť medzi postojom úcty k Bohu, poslušnosti Bohu a súdom. Poslušnosť je ovocím zachraňujúceho vzťahu s Ježišom. Len jeho spravodlivosť je dosť dobrá nato, aby sme neboli odsúdení. V jeho spravodlivosti máme istotu. Prostredníctvom Kristovej spravodlivosti žijeme životom, ktorý oslávi jeho meno vo všetkom, čo robíme.

`Prečítaj si texty Zj 14,7; Zj 4,11; 1Moj 2,1–3 a 2Moj 20,8–11. Čo je základom pravého uctievania Boha? Akým spôsobom sobota odzrkadľuje toto pochopenie?`

Satan útočí na sobotu, pretože vie, že tvorí základ uctievania. Sobota vyvyšuje Krista ako Stvoriteľa a zaznieva v nej výzva všetkým ľuďom na celej zemi: „Klaňajte sa tomu, ktorý stvoril nebo i zem, more i pramene vôd.“ (Zj 14,7) V čase evolúcie má posolstvo soboty mimoriadny význam. Vyzýva nás, aby sme uctievali Ježiša, ktorý nás stvoril a ktorý nám dáva pocit skutočnej hodnoty v ňom.

**Aplikácia**

`Uvažuj o dôležitosti soboty ako pripomienky toho, že Boh je náš Stvoriteľ a teda jediný je hodný nášho uctievania. Veď napokon aká iná doktrína je taká dôležitá, že ju Boh prikázal? Boh určil, aby sme každý týždeň jednu sedminu nášho života venovali okrem iného aj uvažovaniu o tom, že on je náš Stvoriteľ.`