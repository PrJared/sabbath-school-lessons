---
title:  Petrovo posolstvo prítomnej pravdy
date:  13/09/2020
---

> <p></p>
> Preto nezanedbávam upomínať vás vždycky na to, hoci to aj viete a ste upevnení v prítomnej pravde.  

> <p></p>
> <sup>16</sup>Keď sme vás oboznamovali s mocou a príchodom Pána Ježiša Krista, nepridŕžali sme sa nejakých vymyslených bájí, lebo sami sme boli očitými svedkami jeho velebnosti. <sup>17</sup>Veď prijal česť a slávu od Boha Otca, keď mu z velebnej slávy zaznel hlas: Toto je môj milovaný Syn, v ktorom mám zaľúbenie. <sup>18</sup>Tento hlas sme počuli prichádzať z neba my, ktorí sme s ním boli na svätom vrchu, <sup>19</sup>a tak sa prorocké slovo stalo pre nás mocnejším. Dobre robíte, keď naň upierate svoj zrak ako na sviecu, ktorá svieti na temnom mieste, až kým nezažiari deň a nevyjde vám v srdciach zornička. <sup>20</sup>Predovšetkým buďte si vedomí toho, že ani jedno proroctvo v Písme nevzniklo na základe vlastného výkladu skutočnosti. <sup>21</sup>Veď proroctvo nikdy nepovstalo z vôle človeka, ale ľudia poslaní Bohom hovorili z vnuknutia Ducha Svätého.  

**Osobné štúdium**

Počas dejín spasenia Boh pravidelne posielal osobité posolstvá prostredníctvom prorockého slova, aby pripravil ľudí na budúce udalosti. Boh nikdy netápe, vždy vie, čo sa deje (Iz 46,9.10). Pripravuje svoj ľud na budúcnosť tak, že posiela prorokov, aby zjavili Jeho posolstvo skôr ako príde súd (Am 3,7). V čase pred potopou Boh poslal prostredníctvom Noacha správu o blížiacej sa potope. V Egypte Boh povolal Jozefa, aby počas siedmich úrodných rokov pripravil krajinu na sedem rokov hladu. Hebrejskí proroci upozorňovali vodcov Izraela na prichádzajúce zničenie Jeruzalema babylonským vojskom. Výzvy Jána Krstiteľa činiť pokánie pripravili národ na prvý príchod Mesiáša.

`Uvažuj o texte 2Pet 1,12. Prečo Peter použil na opis Božieho posolstva pre jeho generáciu výraz „prítomná pravda“? Čo tým chcel povedať?`

`Čo je podľa veršov 2Pet 1,16–21 onou „prítomnou pravdou“, ktorú zvestoval Peter a ostatní učeníci?`

Posolstvo, ktoré malo pre prvé storočie obrovský dosah, sa týkalo Ježišovho príchodu. Otcova láska sa zjavila prostredníctvom Kristovej obete na kríži. A hoci „odplatou za hriech je smrť“, prostredníctvom Krista sme všetci dostali večný život. Je len na každom z nás, či sa vierou rozhodneme tento dar prijať (pozri Rim 3,23; Rim 6,23 a Ef 2,8). Toto posolstvo o spasení v Ježišovi nikdy nestratí na platnosti. Je to prítomná pravda pre každú generáciu.

Zjavenie ako posledná kniha Biblie predstavuje Ježiša a jeho večné spasenie v kontexte konca času. Zaznieva v ňom výzva na prípravu na Kristov návrat. Zjavenie odhaľuje aj nebezpečenstvo a falošnosť ľudskej tradície a na seba zameraného náboženstva. Od začiatku do konca Zjavenia predstavuje Ježiša a jeho dielo v prospech ľudstva.

Ježiš je pravým svedkom o charaktere svojho Otca. On je „vládca nad kráľmi zeme“, on „nás miluje, oslobodil nás svojou krvou od našich hriechov a urobil nás kráľovstvom, kňazmi svojmu Bohu a Otcovi“ (pozri Zj 1,1–6). Celé Zjavenie predstavuje Ježiša a jeho posolstvo pre čas konca s cieľom pripraviť ľudí na jeho skorý návrat.

**Aplikácia**

`Čo sa ti vybaví ako prvé, keď premýšľaš o knihe Zjavenie? Sústredíš sa skôr na šelmy a prorocké symboly alebo na Ježiša? Čo si myslíš, prečo nám dal Ježiš v Zjavení všetky tie proroctvá? Ako nám zjavujú jeho láskavé plány pre ľudstvo?`