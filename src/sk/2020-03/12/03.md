---
title:  Zameranie Zjavenia na čas konca
date:  14/09/2020
---

> <p></p>
> Hľa, prichádza v oblakoch a uvidí ho každé oko, aj tí, čo ho prebodli. Nariekať budú nad ním všetky kmene zeme. Tak je. Amen!  

> <p></p>
> Siedmy anjel zatrúbil. A v nebi zazneli mohutné hlasy: Kráľovstvo sveta sa stalo kráľovstvom nášho Pána a jeho Pomazaného a bude kraľovať na veky vekov.  

**Osobné štúdium**

Evanjeliá sa zameriavajú predovšetkým na Kristov prvý príchod. Prinášajú príbeh Ježišovho narodenia, života a služby a jeho smrti a vzkriesenia. A hoci evanjeliá hovoria aj o Ježišovom druhom príchode, nie je to ich hlavný dôraz. V knihe Zjavenie je však hlavný dôraz položený na vyvrcholenie tisícročia trvajúceho veľkého sporu. Každé z hlavných proroctiev Zjavenia sa končí slávnym návratom nášho Pána.

`Uvažuj o textoch Zj 1,7; Zj 11,15; Zj 14,14–20 a Zj 19,11–18. V čom sú si podobné závery jednotlivých pasáží?`

Od prvej až po poslednú kapitolu knihy Zjavenie je vyvrcholením každého proroctva Ježišov príchod. „Baránok, ktorý bol zabitý“ (Zj 5,12) sa neskôr opäť vracia už ako Kráľ kráľov a Pán pánov (Zj 19,16). On porazí všetkých nepriateľov, ktorí utláčajú a prenasledujú jeho ľud (Zj 17,14). On ich vyslobodí z nočnej mory hriechu a privedie ich do domova slávy. Veľký spor medzi dobrom a zlom sa skončí. Zem bude stvorená nová a vykúpení budú žiť naveky so svojím Pánom (Zj 21,1–4).

V Zjavení 22,7 (pozri aj verše 22,12.17 a 20) Ježiš hovorí: „Hľa, prídem čoskoro! Blahoslavený, kto zachováva prorocké slová tejto knihy.“ Ježišove záverečné slová celému ľudstvu obsahujú výzvu odpovedať na jeho lásku, prijať jeho milosť a nasledovať jeho pravdu – a takto sa pripraviť na jeho návrat. Zjavenie sa končí pozvaním: „A Duch i nevesta hovoria: Príď! A ten, kto počúva, nech povie: Príď!“ (Zj 22,17)

Náš Pán k sebe pozýva všetkých, ktorí túžia po večnom živote. Tých, ktorí sme prijali jeho posolstvo spasenia a dychtivo očakávame jeho príchod, pozýva, aby sme spolu s ním vyzývali ostatných na prijatie posolstva o jeho láske. Posiela nás, aby sme hovorili o jeho posolstve, ktorého cieľom je pripraviť svet na jeho skorý príchod. Nič nie je uspokojujúcejšie, než mať účasť na Ježišovom diele pre tento svet. Nič človeka nenaplní viac než spolupráca s Kristom na jeho diele spasenia.

**Aplikácia**

`Kristus príde skoro. Ján napísal tieto slová pred dvetisíc rokmi. V súvislosti s naším chápaním stavu mŕtvych nastane Kristov druhý príchod z pohľadu našej osobnej skúsenosti hneď po tom, ako zomrieme. Ako ti táto skutočnosť pomáha pochopiť, čo to znamená, že Kristus príde „rýchlo“?`