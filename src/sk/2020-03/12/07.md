---
title:  Podnety na zamyslenie
date:  18/09/2020
---

„Ako si Boh pred vekmi povolal Izraelský národ, tak si v dnešnej dobe povolal cirkev, aby sa stala na zemi svetlom. Posolstvá prvého, druhého a tretieho anjela sú tým mocným mečom pravdy, ktorým oddelil svoju cirkev od ostatných cirkví a od sveta, aby ju uviedol do svätého spoločenstva so sebou. Učinil ju strážcom svojho zákona a zveril jej veľké pravdy proroctva pre túto dobu. Ako pred vekmi zveril sväté Božie výroky Izraelitom, tak sú tieto posolstvá vydané cirkvi ako svätý odkaz, aby ich zvestovala svetu.

Traja anjeli zo Zjavenia 14. kapitoly predstavujú ľudí, ktorí prijímajú svetlo Božieho posolstva a ako jeho zmocnenci vychádzajú, aby niesli varovný hlas po celej zemi. Kristus hovorí tým, ktorí ho nasledujú: Vy ste svetlo sveta. (Mat 5,14) Ku každej duši, ktorá prijíma Krista, volá kríž z Golgoty: Pozri, akú cenu má človek. Povedal im: Choďte do celého sveta a ohlasujte evanjelium všetkému stvoreniu. (Mar 16,15) Nič nesmie tomuto dielu prekážať. Je tým najdôležitejším dielom tejto doby, pretože siaha až do večnosti. Láska, ktorú Ježiš preukázal človeku pri svojej obeti, ktorou ľudí vykúpil, bude pobádať každého jeho nasledovníka.

Kristus prijíma s veľkou radosťou každý ľudský nástroj, ktorý sa mu podriaďuje. On spája ľudské s Božským, aby mohol svetu oznámiť tajomstvo stelesnenej lásky. Naplňte svet posolstvom Jeho pravdy, hovorte o tom, modlite sa za to, spievajte o tom a prenikajte čoraz ďalej do vzdialených krajov.“ (CCh 58.59)

**Námety na spoločné uvažovanie**

`Akým spôsobom určuje posolstvo troch anjelov zo Zjavenia 14 podstatu Cirkvi adventistov siedmeho dňa?`

`Uvažujte o sobote a význame, ktorý má. Ako sme tento týždeň videli, posolstvo obsiahnuté v sobote je natoľko dôležité, že Boh prikázal oddeliť jednu sedminu nášho času na pripomínanie si Jeho ako Stvoriteľa a Vykupiteľa. Na rozdiel od svätých vrchov alebo miest, nemusíme za sobotou cestovať. Každý týždeň sobota prichádza k nám. Ako vám táto pravda pomáha pochopiť dôležitosť tohto dňa a jeho posolstva?`

`Ako sa dá čo najzrozumiteľnejšie a najprijateľnejšie vysvetliť myšlienka o páde Babylona a koncept znamenia šelmy? Ako môžeme predstaviť tieto pravdy čo najmenej útočným spôsobom, aj keď je jasné, že napriek našej snahe sa pri počutí tohto posolstva budú mnohí ľudia cítiť dotknutí?`

Západ slnka: 18.51