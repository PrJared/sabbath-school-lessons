---
title:  Dobrá správa pre všetkých
date:  12/09/2020
---

### Texty na tento týždeň
2Pet 1,12.16–21; Zj 19,11–18; Zj 14,14–20; Kaz 12,13.14; Zj 14,6–12

> <p>Základný text</p>
> 6Potom som videl iného anjela letieť stredom neba: Mal večné evanjelium, aby ho ohlasoval obyvateľom zeme, každému národu, kmeňu, jazyku a ľudu. 7Volal mohutným hlasom: Bojte sa Boha a vzdajte mu slávu, lebo prišla hodina jeho súdu. Klaňajte sa tomu, ktorý stvoril nebo i zem, more i pramene vôd.  (Zj 14,6.7)

Kristova zmierujúca obeť bola univerzálna. Znamená to, že zomrel za všetkých ľudí, bez ohľadu na to, kedy a kde žili. Evanjelium teda prehovára k ľuďom všetkých jazykových skupín, národností a kultúr. Zbližuje príslušníkov rozdelených etnických skupín. Skvelým obsahom evanjelia je, že Ježiš svojím životom, svojou smrťou a svojím vzkriesením zvíťazil nad smrťou a mocnosťami zla. Hlavným obsahom evanjelia je to, kým Ježiš je a čo vykonal. Zomrel za nás a teraz pre nás žije. Pred dvetisíc rokmi prišiel, aby nás vykúpil z prestúpení a z moci hriechu, a znova prichádza, aby nás vyslobodil z našich súčasných hriechov. Zomrel smrťou, ktorú sme si zaslúžili my, aby sme mohli žiť životom, ktorý si zaslúžil on. V Kristovi sme ospravedlnení, posvätení a jedného dňa budeme aj oslávení.

Biblia sa sústreďuje na dva príchody Ježiša Krista. Kristus tu už raz bol, aby nás vykúpil, a vráti sa znova, aby si vzal to, za čo zaplatil nekonečnú cenu. Zjavenie ako posledná kniha Písma, bola napísaná okrem iného aj preto, aby pripravila svet na Ježišov návrat. Ide o naliehavé posolstvo pre našu generáciu. Tento týždeň sa budeme venovať významu knihy Zjavenie pre dnešný svet v 21. storočí. Nanovo sa sústredíme na Ježišovu výzvu jeho cirkvi posledných dní, aby šírila jeho posolstvo evanjelia pre čas konca.