---
title:  Záverečná Božia výzva
date:  17/09/2020
---

> <p></p>
> <sup>7</sup>Volal mohutným hlasom: Bojte sa Boha a vzdajte mu slávu, lebo prišla hodina jeho súdu. Klaňajte sa tomu, ktorý stvoril nebo i zem, more i pramene vôd. ... <sup>9</sup>Po nich nasledoval iný, tretí anjel, ktorý mohutným hlasom volal: Ak sa niekto bude klaňať šelme a jej obrazu a prijme znak na svoje čelo alebo na ruku, <sup>10</sup>aj ten bude piť z vína Božieho hnevu, nezriedeného, naliateho do kalicha jeho hnevu, a bude mučený ohňom a sírou pred svätými anjelmi a pred Baránkom. <sup>11</sup>Dym ich múk vystupuje na veky vekov a nemajú odpočinku vo dne ani v noci tí, ktorí sa klaňajú šelme a jej obrazu, ani ten, kto prijme znak jej mena.  

**Osobné štúdium**

`Uvažuj o textoch Zjavenie 14,8; 17,3–6 a 18,1–4. Čo sa z týchto veršov dozvedáme o duchovnom Babylone? Prečo je toto posolstvo dôležité?`

V knihe Zjavenie výraz Babylon predstavuje falošný náboženský systém, ktorý stojí na skutkoch človeka, ľudskej tradícii a falošnom učení. Vyvyšuje človeka a jeho samospravodlivosť nad Ježiša a jeho bezhriešny život. Príkazy ľudských náboženských učiteľov vyzdvihuje nad Božie prikázania. Babylon bol centrom modloslužby, uctievania slnka a falošného učenia o nesmrteľnosti duše. Tento falošný náboženský systém ľstivým spôsobom integroval mnohé staroveké náboženské praktiky do svojho spôsobu uctievania. Posolstvo pre čas konca je posolstvom o Ježišovi a jeho spravodlivosti. Zaznieva v ňom nebeská výzva: „Padol, padol veľký Babylon... Vyjdi z neho, ľud môj...“ (Zj 18,2.4). Boh si povolal Cirkev adventistov siedmeho dňa, aby vyzdvihla Kristovo posolstvo v jeho plnosti. Vyvýšiť Ježiša znamená vyvýšiť celé jeho učenie. Znamená to kázať o tom, ktorý je „cesta, pravda a život“ (Ján 14,6). Znamená to ukazovať na omyly Babylona v protiklade k Ježišovým pravdám.

`Uvažuj o veršoch z úvodu (Zj 14,7.9–11). Ktoré aspekty uctievania sú v týchto veršoch postavené do protikladu?`

Zjavenie 14 opisuje dva rôzne spôsoby uctievania – uctievanie Stvoriteľa a uctievanie šelmy. Tieto dva prístupy k uctievaniu sa sústreďujú okolo Božieho dňa bohoslužby, pravej soboty, a jej protikladu, falošnej soboty. Sobota predstavuje odpočinok, istotu a bezpečie, ktoré máme v Kristovi, našom Stvoriteľovi, Vykupiteľovi a prichádzajúcom Kráľovi. Falošný deň predstavuje náhradu a napodobeninu, ktorá je postavená na ľudských úvahách, rozhodnutiach a nariadeniach.

**Aplikácia**

`Uvažuj o texte Zj 14,12. Čo tento verš hovorí v kontexte toho, čo mu predchádza? Ako sú v tomto verši predstavené zákon a milosť? Čo by sme sa z toho mali naučiť o tom, že zákon a milosť sú neoddeliteľné aspekty evanjelia?`