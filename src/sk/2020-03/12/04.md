---
title:  Zjavenie a jeho posolstvo pre čas konca
date:  15/09/2020
---

> <p></p>
> <sup>14</sup>Potom som videl biely oblak a hľa, na oblaku sedel ktosi podobný Synovi človeka. Na hlave mal zlatý veniec a v ruke ostrý kosák. <sup>15</sup>A z chrámu vyšiel iný anjel a volal mohutným hlasom na toho, čo sedel na oblaku: Vrhni svoj kosák a žni, lebo nadišla hodina žatvy a úroda zeme dozrela. <sup>16</sup>A ten, čo sedel na oblaku, hodil svoj kosák na zem a zem bola zožatá. <sup>17</sup>Potom iný anjel vyšiel z chrámu, ktorý je v nebi, a aj ten mal ostrý kosák. <sup>18</sup>Ďalší anjel vyšiel od oltára. Ten mal moc nad ohňom a mohutným hlasom volal na toho, čo mal ostrý kosák: Vrhni svoj ostrý kosák a ober strapce vo vinici zeme, lebo jej hrozná dozreli. <sup>19</sup>Anjel hodil svoj kosák na zem, obral vinicu zeme, a čo obral, vhodil do veľkého lisu Božieho hnevu. <sup>20</sup>Lis šliapali vonku za mestom a z lisu vytiekla krv až po zubadlá koní na tisícšesťsto stadií.  

**Osobné štúdium**

Ústredným miestom Zjavenia je 14. kapitola. Pre ľudí žijúcich v posledných dňoch dejín má táto kapitola mimoriadny význam. Ľudom totiž vyjavuje Božie posolstvo pre posledné dni. Toto posolstvo pre čas konca je dôležité nielen pre Boží ľud, ale aj pre celé ľudstvo.

`Uvažuj o texte Zj 14,14–20. Aké symboly sú tu použité na zobrazenie návratu nášho Pána? Čo zdôrazňujú?`

Symbol žatvy sa na opis Kristovho návratu používa aj na iných miestach Písma (Mat 13,37–43; Mar 4,29). V Zjavení 14 žatva dozretej úrody predstavuje vykúpenie spravodlivých a žatva dozretých hrozien zobrazuje zničenie nespravodlivých. Zjavenie 14,6–12 obsahuje naliehavé posolstvo posledných dní, ktoré má pomôcť pripraviť mužov a ženy na záverečnú pozemskú žatvu.

`Prečítaj si text Zj 14,6.7. Čo tvorí podstatu posolstva z týchto dvoch veršov? Ako nám tento text pomáha pochopiť naše poslanie ako adventistov siedmeho dňa?`

Posolstvo prvého anjela zo Zjavenia 14 zaznieva ľuďom žijúcim v 21. storočí, ktorí túžia nájsť skutočný zmysel života. Evanjelium je tu predstavené ako Božia milosť, ktorá prináša odpustenie všetkým. Toto odpustenie nás očisťuje od viny hriechu a dáva nám moc žiť víťazný život. Toto posolstvo je základom pre nadobudnutie novej sebaúcty vyplývajúcej z vedomia, že Kristus nás stvoril a vykúpil. Poukazuje na skutočnosť, že jedného dňa Boží súd ukončí všetku nespravodlivosť. Ide o úžasne dobrú správu. Zjavuje totiž, že nespravodlivosť nepotrvá večne.

**Aplikácia**

`„V určitom zmysle sa dá povedať, že adventisti siedmeho dňa boli na svete ustanovení ako strážcovia a poslovia svetla. Bolo im zverené posledné varovanie pre hynúci svet. Osvecuje ich nádherné svetlo Božieho slova. Dostali nesmierne dôležitú úlohu – zvestovanie posolstva prvého, druhého a tretieho anjela. Žiadna iná práca nie je taká dôležitá. Ich pozornosť by nemalo zaujať nič iné.“ Evangelism, 119.120) Ako si môžeš vziať tieto slová k srdcu ty sám a ako by si ich mala osvojiť cirkev?`