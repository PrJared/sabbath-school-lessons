---
title:  Vidieť ľudí Ježišovými očami
date:  11/07/2020
---

### Texty na tento týždeň
Mar 8,22–26; Ján 4,3–34; Ján 1,40.41; Mar 12,28–34; Luk 23,39–43; Sk 8,26–38

> <p>Základný text</p>
> Zavolal ich: Poďte za mnou a urobím z vás rybárov ľudí.  (Mat 4,19)

Ježiš je odborník na záchranu ľudí. Keď sledujeme spôsob, akým Ježiš pristupoval k ľuďom, môžeme sa veľa naučiť o tom, ako iných viesť k spaseniu. Keď sa s Ježišom vyberieme na zaľudnené ulice Jeruzalema, keď sa s ním prejdeme po zaprášených cestách Judska alebo po úbočiach Galiley, objavíme, ako hľadajúcim ľuďom zjavoval princípy nebeského kráľovstva.

Ježiš sa na každého človeka pozeral ako na možného obyvateľa jeho kráľovstva. Všetkých vnímal očami nebeského súcitu. Petra napríklad videl nie ako hrmotného a uvraveného rybára, ale ako mocného kazateľa evanjelia. Jakuba a Jána vnímal nie ako výbušných, zapálených radikálov, ale ako nadšených zvestovateľov Božej milosti. V srdci Márie Magdalény a v srdci samaritánskej ženy videl hlbokú túžbu po skutočnej láske a ozajstnom prijatí. Na Tomáša sa nepozeral ako na pochybovača, ale ako na úprimne hľadajúceho človeka. Či už išlo o muža alebo ženu, o pohana alebo Žida, zločinca na kríži, stotníka alebo démonom posadnutého človeka, Ježiš videl ich Bohom daný potenciál a pozeral sa na nich očami záchrany.