---
title:  Ako pristupovať ku komplikovaným ľuďom?
date:  15/07/2020
---

> <p></p>
> <sup>28</sup>Jeden zo zákonníkov, ktorý vypočul tento spor, podišiel bližšie, lebo si všimol, že Ježiš im odpovedal výstižne. Spýtal sa ho: Ktoré prikázanie je zo všetkých najdôležitejšie? <sup>29</sup>Ježiš odpovedal: Najdôležitejšie je toto: Počuj, Izrael! Pán, náš Boh, je jediný Pán! <sup>30</sup>Milovať budeš Pána, svojho Boha, celým svojím srdcom, celou dušou, celou mysľou a celou silou! <sup>31</sup>Druhé je toto: Milovať budeš svojho blížneho ako seba samého! Iného väčšieho prikázania ako sú tieto, niet. ... <sup>34</sup>Keď Ježiš videl, že múdro odpovedal, povedal mu: Nie si ďaleko od Božieho kráľovstva. Potom sa ho už nik neodvážil vypytovať.  

> <p></p>
> <sup>39</sup>Jeden z tých zločincov, ktorí viseli na kríži, sa mu rúhal a hovoril: Nie si ty Mesiáš? Zachráň seba i nás! <sup>40</sup>No druhý ho zahriakol: Ani ty sa nebojíš Boha, hoci si takisto odsúdený? <sup>41</sup>Lenže my spravodlivo dostávame zaslúžený trest, ale on neurobil nič zlé. <sup>42</sup>Potom povedal: Ježiš, rozpomeň sa na mňa, keď prídeš do svojho kráľovstva. <sup>43</sup>Ježiš mu odpovedal: Amen, hovorím ti: Dnes budeš so mnou v raji.  

**Osobné štúdium**

Ježiš bol odborníkom na prístup ku komplikovaným ľuďom. Svojimi slovami aj činmi im dokázal prejaviť prijatie. Pozorne počúval ich obavy, kládol im otázky a postupne im zjavoval nebeské pravdy. Aj v tých najneoblomnejších srdciach videl ušľachtilé túžby a potenciál na zmenu dokázal rozpoznať aj u tých najväčších hriešnikov. Pre Ježiša nebolo človeka, ktorý by nemohol prijať evanjelium. Ježiš veril, že „nikto nepadol tak hlboko a nikto nie je taký hriešny, aby v Kristovi nemohol nájsť vysloboditeľa“ (DA 258; TV 171). Ježiš sa na ľudí pozeral úplne inou optikou, než to robíme my ostatní. V každej ľudskej bytosti videl odraz slávy pôvodného svorenstva. Pozdvihoval ich uvažovanie tak, aby pochopili, kým by sa mohli stať. A mnohým z nich sa skutočne podarilo dosiahnuť to, čo mal pre ich životy pripravené.

`Uvažuj o textoch Mar 12,28–34 a Luk 23,39–43. Pozorne si preštuduj, ako ku každému zo spomínaných ľudí Kristus pristupoval. Čo sa ti javí ako očividné?`

Ježiš videl duchovné možnosti všade, kde bol. Aj v tej najnepravdepodobnejšej situácii videl ľudí, ktorí mohli byť občanmi Božieho kráľovstva. Túto schopnosť môžeme nazvať ako „oči vidiace rast cirkvi“. Ide o rozvinutú citlivosť pozerať sa na ľudí Ježišovými očami a vidieť možnosti, ako by mohli byť získaní pre Božie kráľovstvo. Vyžaduje si to aj „uši počujúce rast cirkvi“, ktoré dokážu počuť nevyslovené potreby ľudí okolo nás. Vyžaduje si to schopnosť vnímať túžbu ľudských sŕdc po niečom, čo ani nedokážu presne vyjadriť.

Pros Boha, aby ťa urobil citlivým na dielo, ktoré Svätý Duch koná v životoch ľudí. Každé ráno sa modli o druhý Boží dotyk, ktorým by otvoril tvoje oči, aby si videl možnosti hovoriť o svojej viere, ktoré pred tebou Boh pripravuje. Pros o duchovný zrak, o načúvajúce srdce a o ochotu vydávať svedectvo o Kristovi, ktorého poznáš a miluješ. Bude to vzrušujúca celoživotná cesta. Tvoj život získa úplne nový zmysel. Budeš prežívať vedomie zmyslu a uspokojenia, aké si nikdy predtým nezažil. Len ľudia, ktorí spolupracujú na záchrane stratených, môžu spoznať, aká uspokojujúca je táto práca.

**Aplikácia**

`Čo sa môžeš pri pohľade na Ježiša naučiť o prístupe k ľuďom, s ktorými sa stretávaš vo svojom okolí? Komu by si mohol v nadchádzajúcich dňoch vydať svedectvo o Kristovej láske? Čo na to potrebuješ?`