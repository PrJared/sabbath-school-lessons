---
title:  Prijatie tých, ktorí sú iní
date:  13/07/2020
---

> <p></p>
> <sup>5</sup>Dostal sa tak do samaritánskeho mesta menom Sychar, blízko pozemku, ktorý dal Jákob svojmu synovi Jozefovi. <sup>6</sup>Tam bola Jákobova studňa. Ježiš bol ustatý z cesty, a tak si sadol k studni. Bolo asi šesť hodín. <sup>7</sup>Tu prišla istá samaritánska žena nabrať si vody. Ježiš jej povedal: Daj sa mi napiť! <sup>8</sup>Jeho učeníci totiž odišli do mesta nakúpiť potravu. <sup>9</sup>Samaritánka mu povedala: Ako to, že ty, Žid, žiadaš odo mňa, Samaritánky, aby som sa ti dala napiť? Židia sa totiž so Samaritánmi nestýkajú. <sup>10</sup>Ježiš jej na to povedal: Keby si vedela o Božom dare a kto je ten, čo ti hovorí: Daj sa mi napiť!, ty by si požiadala jeho a on by ti dal živú vodu.  

**Osobné štúdium**

Ježiš ukázal učeníkom, čo to znamená pozerať sa na každého človeka z novej, nebeskej perspektívy. Jeho pohľad na ľudí bol radikálny. Nepozeral sa na to, akí ľudia sú, ale akí by mohli byť. Ku každému človeku pristupoval s úctou a rešpektom. Často sa stávalo, že spôsobom, akým Ježiš zaobchádzal s ľuďmi, svojich učeníkov prekvapil alebo dokonca zaskočil. Veľmi dobre je to vidieť na príklade Ježišovho rozhovoru so samaritánskou ženou.

Pochopenie vtedajšej situácie v Palestíne nám môže pomôcť lepšie vnímať vzťahy Židov a Samaritánov. „Nezhody medzi Judejcami a Samaritánmi pochádzali z dávneho obdobia. Podľa 2. Kráľovskej 17 boli Samatiráni potomkami obyvateľov Mezopotámie, ktorí boli násilne presídlení do severnej oblasti Izraela asýrskym kráľom ako dôsledok vyhnanstva z roku 722 pred Kristom. Ich náboženstvo bolo kombináciou modlárstva a uctievania Hospodina.“ (Archaeological Study Bible. Zondervan Publishing, 2005, str. 1727) Okrem modloslužobných praktík, ktoré si priniesli zo svojej pôvodnej vlasti, Samaritáni postavili na vrchu Garazim chrám, v ktorom uctievali Hospodina. Ak vezmeme do úvahy nevraživosť medzi Židmi a Samaritánmi, učeníci museli byť určite zaskočení, keď si Ježiš pre svoju púť do Galiley vybral cestu cez Samáriu. Prekvapilo ich, že Ježiš sa nenechal zatiahnuť do náboženskej diskusie. Obrátil sa priamo na Samaritánku, ktorá túžila po prijatí, láske a odpustení.

`Prečítaj si text Ján 4,1–34. Ako Ježiš pristupoval k Samaritánke? Ako žena reagovala na rozhovor s Ježišom? Aký postoj zaujali učeníci a akým spôsobom Ježiš rozšíril ich pohľad na danú vec?`

Ježiš túžil učeníkov naučiť niečo veľmi dôležité: „Tí, čo majú Kristovho Ducha, budú sa na každého človeka pozerať očami nebeského súcitu.“ (The Signs of the Times, 20. jún 1892) Rovnakú lekciu chce Kristus udeliť aj nám dnes.

**Aplikácia**

`Na koho sa pre rôzne vplyvy vo vašej spoločnosti pozeráš pohŕdavo alebo s nedostatkom úcty? Prečo musíš zmeniť tento postoj? Ako sa môže táto zmena udiať?`