---
title:  Druhý dotyk
date:  12/07/2020
---

> <p></p>
> <sup>22</sup>Potom prišli do Betsaidy. Priviedli k nemu slepca a prosili, aby sa ho dotkol. <sup>23</sup>Chytil slepca za ruku a vyviedol ho von za dedinu. Naslinil mu oči, položil naňho ruky a spýtal sa ho: Vidíš niečo? <sup>24</sup>A on otvoril oči a povedal: Vidím ľudí; vyzerajú ako stromy, ale chodia. <sup>25</sup>Znovu mu položil ruky na oči a on začal vidieť. Slepec ozdravel a všetko videl úplne jasne. <sup>26</sup>Potom ho poslal domov a prikázal mu: Ale do dediny nechoď!  

**Osobné štúdium**

V Písme sa nachádza len jediný zázrak, ktorý Ježiš vykonal na dva razy. Ide o uzdravenie slepého v Betsaide. Tento príbeh nám prináša nadčasové poučenie. Ukazuje, že Božím plánom je využiť každého veriaceho na privedenie niekoho ďalšieho k Ježišovi. Marek svoje rozprávanie začína slovami: „Potom prišli do Betsaidy. Priviedli k nemu slepca a prosili, aby sa ho dotkol.“ (Mar 8,22) V tomto verši sa sústreďme na slová „priviedli“ a „prosili“. Nevidomý muž neprišiel za Ježišom sám. Priatelia videli jeho potrebu a priviedli ho k Ježišovi. Samotný muž možno nemal dostatok viery, ale jeho priatelia ju mali. Boli presvedčení, že Ježiš mu môže vrátiť zrak.

Nová zmluva zaznamenáva približne dvadsaťpäť rôznych zázrakov uzdravenia, ktoré uskutočnil Ježiš. Viac ako v polovici týchto prípadov to boli práve priatelia alebo rodina, kto človeka potrebujúceho uzdravenie priviedol k Ježišovi. Mnohí ľudia by sa k Ježišovi nikdy nedostali, keby ich nepriviedol niekto, kto mal na to vieru. Mali by sme byť tými, kto ochotne „privedie“ ľudí k Ježišovi.

Druhým povšimnutiahodným slovom vo verši Mar 8,22 je sloveso „prosili“, ktoré má význam „naliehavo žiadali“ alebo „prosíkali“. Ide o jemnejšiu, vľúdnejšiu a láskavejšiu formu žiadosti, než hlučné a divoké dožadovanie sa. Priatelia tohto muža zdvorilo Ježiša prosili o pomoc vo viere, že Ježiš tomuto človeku chce a môže pomôcť. Občas musíme iných priviesť k Ježišovi na krídlach našej vlastnej viery.

`Uvažuj o úvodnom texte (Mar 8,22–26). Prečo podľa teba Ježiš uzdravil nevidomého na dvakrát? Čo sa z toho môžeš naučiť?`

Je možné, že ani my ľudí nevidíme jasne? Nevidíme ich aj my niekedy len ako „chodiace stromy“ alebo nejasné tiene – a nie ako uchádzačov o Božie kráľovstvo? Čo môže spôsobovať, že niekedy nevidíme ozajstnú podstatu ľudí?

**Aplikácia**

`Čo sa z tohto príbehu môžeš naučiť okrem zrejmého poučenia o tom, že Boh nás chce použiť na záchranu druhých ľudí? Ako je v tomto príbehu prepojené uzdravenie so službou strateným?`