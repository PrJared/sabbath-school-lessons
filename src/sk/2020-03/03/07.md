---
title:  Podnety na zamyslenie
date:  17/07/2020
---

Z knihy Skutky apoštolov si prečítaj kapitolu „Evanjelium v Samárii“ (AA 103–111; SA 66–70).

Ľudia okolo nás sa zaujímajú o večnosť. Ako Ježiš výstižne povedal: „Žatva je síce veľká, ale robotníkov málo.“ (Mat 9,37) Problém nie je na strane úrody. Očami pomazanými Duchom Ježiš videl množstvo „úrody“ tam, kde učeníci videli len protivenstvá. Aké bolo Kristovo riešenie daného problému? „Proste preto Pána žatvy, aby vyslal robotníkov na svoju žatvu.“ (Mat 9,38) Riešením je modlitba, aby vás Boh poslal zozbierať jeho úrodu.

Tu je jedna výstižná modlitba: „Pane, som ochotný nechať sa použiť na rozšírenie tvojho kráľovstva. Otvor mi oči, aby som videl tebou zoslané možnosti, ktoré predo mnou každý deň pripravuješ. Nauč ma byť citlivým na potreby ľudí okolo mňa. Pomôž mi hovoriť slová nádeje a povzbudenia. Pomôž mi deliť sa o tvoju lásku a pravdu s tými, ktorých stretávam.“ Ak budete túto modlitbu predkladať Bohu, On vo vašich životoch vykoná mimoriadne dielo.

**Námety na spoločné uvažovanie**

`Ak ste sa usilovali priviesť niekoho k Ježišovi, určite ste si všimli, že to často nie je vôbec jednoduché. Samozrejme, len Boh môže zmeniť srdce človeka, ale vo svojej múdrosti si nás vyvolil, aby sme sa stali súčasťou tohto procesu. Aj keď sa snažíme priviesť k Bohu čo i len jedného človeka, vyžaduje si to čas, úsilie, trpezlivosť a lásku, ktorá pochádza zhora. Aké rozhodnutia vám pomôžu prežiť takú zmenu, ktorá z vás urobí účinných svedkov pre Krista?`

`S ktorými ľuďmi, ktorí nepoznajú Krista, sa stretávate? Čo ste pre nich urobili, robíte alebo sa chystáte urobiť, aby ste im priniesli svedectvo o Božej láske?`

`Uvažujte o Saulovi z Tarzu. Nikto určite nepredpokladal, že sa takýto človek obráti a prijme Krista. Napriek tomu sa to stalo. Čo sa z toho môžeme naučiť o nebezpečenstve príliš rýchleho odsudzovania ľudí len na základe vonkajších prejavov?`

`Keď premýšľate o Saulovi (Pavlovi), ako v kontexte jeho života a zmeny rozumiete textu z Matúša 7,6: „Nedávajte, čo je sväté, psom a nehádžte svoje perly pred svine, aby ich nepošliapali nohami, neobrátili sa a neroztrhali vás!“?`

Západ slnka: 20.42