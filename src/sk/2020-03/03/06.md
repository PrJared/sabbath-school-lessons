---
title:  Cit pre Bohom pripravené možnosti
date:  16/07/2020
---

> <p></p>
> <sup>26</sup>Pánov anjel prehovoril k Filipovi: Vstaň a choď na juh, na cestu, ktorá vedie z Jeruzalema do Gazy, je pustá. <sup>27</sup>Filip teda vstal a šiel a hľa, uvidel Etiópčana, eunucha, a veľmoža, správcu všetkých pokladov kandaky, čo je titul etiópskej kráľovnej. ... <sup>29</sup>Tu povedal Duch Filipovi: Choď a pripoj sa k tomu vozu! <sup>30</sup>Keď Filip pribehol, počul, že číta proroka Izaiáša, i spýtal sa: Rozumieš tomu, čo čítaš? <sup>31</sup>Eunuch odpovedal: Ako by som mohol, keď mi to nikto nevysvetlí? I poprosil Filipa, aby nastúpil a sadol si k nemu. ... <sup>34</sup>Eunuch povedal Filipovi: Prosím ťa, o kom to hovorí prorok? O sebe, alebo o niekom inom? <sup>35</sup>Vtedy Filip začal hovoriť a počnúc týmto miestom Písma ohlasoval mu Ježiša. <sup>36</sup>Ako pokračovali v ceste, prišli k akejsi vode. Tu povedal eunuch: Pozri, voda! Čo prekáža, aby som sa dal pokrstiť? <sup>37</sup>Filip mu povedal: Ak veríš z celého srdca, je to možné; budeš spasený. A eunuch odpovedal: Verím, že Ježiš Kristus je Boží Syn. <sup>38</sup>Rozkázal zastaviť voz a obaja, Filip aj eunuch, vstúpili do vody a Filip eunucha pokrstil.  

**Osobné štúdium**

V knihe Skutky sa nachádza mnoho záznamov o tom, ako učeníci využili Bohom pripravené možnosti na rozširovanie Božieho kráľovstva. Od začiatku do konca knihy čítame príbehy o obdivuhodných situáciách v ranej cirkvi a o raste, ktorý prichádzal napriek vnútorným aj vonkajším ťažkostiam.

Apoštol Pavol napríklad opisuje svoju skúsenosť v Troade nasledovne: „12Keď som prišiel do Troady hlásať Kristovo evanjelium, hoci sa mi v Pánovi otvárali dvere, 13môj duch nemal pokoj, lebo som tam nenašiel svojho brata Títa. Preto som sa s nimi rozlúčil a odišiel som do Macedónska.“ (2Kor 2,12.13) Boh zázračne otvoril Pavlovi dvere, aby mohol kázať evanjelium na európskom kontinente. Pavol vedel, že tieto dvere sa môžu onedlho zatvoriť. Preto sa čo najskôr vybral do Macedónska.

Boh Novej zmluvy je Bohom otvorených dverí. Boh nám prináša rôzne možnosti, ako sa deliť o našu vieru. Celá kniha Skutky ukazuje, ako Boh koná. Otvára dvere v mestách, provinciách, krajinách a čo je najdôležitejšie – otvára ľudské srdcia.

`Uvažuj o texte Skutky 8,26–38. Čo tieto verše hovoria o Filipovej otvorenosti pre Božie vedenie a vnímavosti na pripravené príležitosti?`

„Anjel priviedol Filipa k človekovi, ktorý hľadal svetlo a bol ochotný prijať evanjelium. Boží anjeli aj dnes usmerňujú kroky tých, čo Duchu Svätému dovolia, aby im posvätil jazyk, zjemnil a zušľachtil srdce. Anjel, poslaný k Filipovi, mohol Etiópčanovi pomôcť sám, ale to nie je Boží spôsob. Podľa Božieho zámeru majú sami ľudia napomáhať k záchrane svojich blížnych.“ (AA 109; SA 69)

Ak vieme počúvať a ak sa vieme pozerať, aj nás budú viesť neviditeľní anjeli k ľuďom, ktorí túžia spoznať pravdu o Božom kráľovstve.

**Aplikácia**

`Uvažuj o kľúčovej úlohe, ktorú v tomto príbehu zohralo Písmo. Všimni si, aké dôležité bolo, aby sa v danej situácii objavil človek, ktorý dokázal Písmo vysvetliť. Aké poučenie si z toho môžeš zobrať?`