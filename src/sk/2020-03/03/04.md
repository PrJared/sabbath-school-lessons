---
title:  Začni tam, kde sa nachádzaš
date:  14/07/2020
---

> <p></p>
> <sup>40</sup>Jeden z tých dvoch, čo to počuli od Jána a šli za Ježišom, bol Ondrej, brat Šimona Petra. <sup>41</sup>Ten našiel najprv svojho brata Šimona a povedal mu: Našli sme Mesiáša, čo v preklade znamená Pomazaný.  

> <p></p>
> <sup>20</sup>Niektorí z tých, čo prišli na sviatky vykonať poklonu Bohu, boli Gréci. <sup>21</sup>Pristúpili k Filipovi, ktorý bol z galilejskej Betsaidy, a prosili ho: Pane, chceme vidieť Ježiša! <sup>22</sup>Filip šiel a povedal to Ondrejovi. Ondrej a Filip to šli povedať Ježišovi. <sup>23</sup>Ježiš im povedal: Prišla hodina, aby bol oslávený Syn človeka. <sup>24</sup>Amen, amen, hovorím vám: Ak pšeničné zrno, ktoré padne do zeme, neodumrie, zostane samo. Ale ak odumrie, prinesie veľkú úrodu. <sup>25</sup>Kto miluje svoj život, stratí ho, a kto svoj život na tomto svete nenávidí, zachová si ho pre večný život. <sup>26</sup>Ak mi niekto slúži, nech ma nasleduje, a kde som ja, tam bude aj môj služobník. Ak mi niekto slúži, toho Otec poctí.  

**Osobné štúdium**

Známy výrok hovorí: „V živote je možné začať len na mieste, kde sa nachádzame. Nikde inde sa totiž začať nedá.“ Ježiš zdôraznil tento princíp, keď svojim učeníkom povedal: „Teraz však na vás zostúpi Svätý Duch, vy dostanete jeho moc a budete mi svedkami v Jeruzaleme, v celom Judsku i Samárii, až po kraj zeme.“ (Sk 1,8)

Ježišovo posolstvo učeníkom bolo príliš jasné na to, aby ho niekto pochopil nesprávne: začnite tam, kde sa nachádzate. Vydávaj svedectvo tam, kde ťa Boh postavil. Nesnívaj o lepších možnostiach, začni s ľuďmi, ktorí sú okolo teba. Pozri sa Božími očami na príležitosti, ktoré máš na dosah ruky!

Nepotrebuješ byť tým najvzdelanejším, najvýrečnejším ani najobdarovanejším. Hoci správne použité dary môžu byť užitočné, napokon je aj tak najdôležitejšie milovať Boha a milovať ľudí. Ak si ochotný vydávať svedectvo, Boh ti otvorí dvere príležitostí dokorán.

`Uvažuj o textoch Ján 1,40.41; Ján 6,5–11 a Ján 12,20–26. Čo sa z týchto veršov dozvedáš o Ondrejovom duchovnom nasmerovaní a o jeho prístupe k vydávaniu svedectva?`

Ondrejova skúsenosť k nám prehovára veľmi jasne. Najprv začal vo svojej rodine a o Kristovi povedal svojmu bratovi Petrovi. Neskôr si vytvoril priateľský vzťah s chlapcom, vďaka ktorého daru Ježiš mohol urobiť zázrak. Ondrej vedel aj to, ako pristúpiť ku Grékom, ktorí sa zaujímali o Ježiša. Namiesto toho, aby s nimi začal rozoberať teologické otázky, vytušil ich potrebu a uviedol ich k Ježišovi.

Umenie účinného privádzania ľudí ku Kristovi spočíva vo vytváraní pozitívnych, láskavých a starostlivých vzťahov. Uvažuj o ľuďoch z tvojej blízkosti, ktorí nevedia o Ježišovi. Uvedomujú si, že majú vo svojej blízkosti niekoho, kto im prejavuje láskavosť a starostlivosť? Cítia z teba pokoj a zmysel, po ktorom túžia? Je tvoj život pozitívnou „reklamou“ na evanjelium? Ľudí privádzame k Bohu tým, že sa s nimi delíme o Ježiša. Najprv sa z nich stanú priatelia Krista, a napokon, keď im povieme o Božom posolstve pre čas konca, môžu sa z nich stať aj adventisti siedmeho dňa.

**Aplikácia**

`Prečo býva niekedy také komplikované priviesť ku Kristovi členov vlastnej rodiny? Podarilo sa ti úspešne vydávať svedectvo o Kristovi niekomu z tvojich príbuzných alebo blízkych priateľov? Čo z tvojej skúsenosti by mohlo byť poučením alebo povzbudením pre ostatných?`