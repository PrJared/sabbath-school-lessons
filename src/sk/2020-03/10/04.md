---
title:  Pripravený na službu
date:  01/09/2020
---

> <p></p>
> <sup>12</sup>Tak totiž ako je jedno telo a má mnoho údov, a všetky údy tela, hoci je ich mnoho, tvoria jedno telo, tak aj Kristus. <sup>13</sup>Veď my všetci sme boli pokrstení jedným Duchom v jedno telo, či Židia alebo Gréci, či otroci alebo slobodní; a všetci sme boli napojení jedným Duchom. <sup>14</sup>Lebo telo nie je jeden úd, ale mnoho údov.  

**Osobné štúdium**

`Uvažuj o texte 1Kor 12,12–25. Akým spôsobom je ľudské telo takmer dokonalou ilustráciou spolupráce ľudí, ktorí tvoria malé spoločenstvo?`

Pavol vo svojich slovách nielen vyzdvihuje dôležitosť duchovných darov v živote cirkvi, ale aj predstavuje spôsob, akým by mohli byť zorganizované. O duchovných daroch hovorí v kontexte tela Kristovho a spôsobu, akým by mohlo fungovať.

Štúdium anatómie a fyziológie ukazuje, že jednotlivé telesné orgány sú usporiadané do rôznych vzájomne prepojených sústav. Hovoríme potom napríklad o tráviacej, kardiovaskulárnej, pohybovej (kostrovej a svalovej), dýchacej alebo nervovej sústave. Duchovné dary sú ako rôzne časti tela. Najlepšie fungujú vtedy, keď sú rozumne zorganizované. Vo väčšine prípadov totiž duchovné dary nemôžu fungovať samostatne. Ani naše telo nie je len zhlukom oddelených orgánov, ktoré si robia, čo sa im zachce. Každá telesná funkcia je presne zorganizovaná do vzájomného súladu, vďaka čomu môže naše telo fungovať.

Aj takéto poznanie nám môže pomôcť pochopiť, ako najlepšie využívať duchovné dary. Keď pracujeme samostatne, skôr či neskôr sa môžeme unaviť alebo stratiť motiváciu. Ale keď sme súčasťou nejakej skupiny ľudí s podobnými záujmami a cieľmi, čoskoro si uvedomíme, že sa nám darí viac sústrediť a konáme s väčšou silou.

Malé skupinky vytvárajú to najlepšie prostredie pre uplatňovanie našich duchovných darov a môžu sa stať základom evanjelizačnej služby miestneho spoločenstva.

Ellen Whiteová podčiarkuje hodnotu malých skupiniek týmito slovami: „Vytváranie malých skupiniek ako základu kresťanského úsilia mi predstavil ten, ktorý sa nemôže mýliť. Ak má niektorý zbor veľký počet členov, mali by títo členovia vytvoriť malé skupinky, ktoré by pracovali nielen pre členov cirkvi, ale aj pre neveriacich. Ak sú na niektorom mieste len dvaja alebo traja, ktorí poznajú pravdu, mali by spoločne vytvoriť pracovnú skupinu. Ich spoločné puto by nemalo povoliť, mali by sa v láske zomknúť, povzbudzovať jeden druhého a zo vzájomnej podpory by mali čerpať odvahu a silu.“ (7T 21.22)

Službu malých skupiniek ustanovil Boh, aby pomohol každému členovi cirkvi duchovne rásť, prežívať spoločenstvo a využívať Bohom dané dary na službu.

**Aplikácia**

`Uvažuj o vyššie uvedenom citáte Ellen Whiteovej. Ako by sa jej rady dali uplatniť vo vašom spoločenstve? Čo z jej slov je pre vás najviac aktuálne?`