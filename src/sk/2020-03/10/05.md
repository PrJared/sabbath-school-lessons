---
title:  Malé skupinky v Novej zmluve
date:  02/09/2020
---

> <p></p>
> <sup>11</sup>Keď sme sa odplavili z Troady, zamierili sme priamo na ostrov Samotrácia, nasledujúci deň do Neapolisu <sup>12</sup>a odtiaľ do Filíp, ktoré sú najvýznamnejším mestom tej oblasti Macedónska a rímskou kolóniou. V tomto meste sme sa zdržali niekoľko dní. <sup>13</sup>V sobotu sme vyšli za bránu k rieke, lebo sme sa nazdávali, že sa tam modlievajú. Sadli sme si a hovorili sme so ženami, ktoré sa tam zišli. <sup>14</sup>Počúvala nás aj istá žena menom Lýdia, predavačka purpuru z mesta Tyatiry, ktorá si ctila Boha. Pán jej otvoril srdce, aby pozorne počúvala, čo hovorí Pavol. <sup>15</sup>Len čo sa dala aj so svojím domom pokrstiť, prosila nás: Ak ste o mne usúdili, že som verná Pánovi, poďte do môjho domu a bývajte u mňa. A prinútila nás. <sup>40</sup>Keď vyšli z väzenia, zašli k Lýdii, ponavštevovali bratov, povzbudili ich a odišli.  

> <p></p>
> <sup>11</sup>Tu Peter prišiel k sebe a povedal si: Teraz naozaj viem, že Pán poslal svojho anjela a vyslobodil ma z Herodesovej ruky, aj zo všetkého, čo očakával židovský ľud. <sup>12</sup>S tým vedomím prišiel k domu Márie, matky Jána, ktorý sa volal Marek. Tu bolo mnoho zhromaždených, ktorí sa modlili.  

**Osobné štúdium**

Novozmluvná cirkev na začiatku závratne rástla. V priebehu niekoľkých rokov sa jej počet potom rozrástol z malej skupinky veriacich na desiatky tisíc kresťanov. Na tento ohromný rast vplývalo viacero činiteľov. Ježiš počas svojej služby zasial semienka evanjelia a pripravil zástupy na prijatie kázania učeníkov. Po Kristovom nanebovstúpení na Turíce s veľkou mocou zostúpil Svätý Duch na modliacich sa učeníkov. Jedným z faktorov, ktorý pomohol ranej cirkvi na začiatku tak závratne rásť, bola aj skutočnosť, že bola zorganizovaná do malých skupín. Tie veľmi silne ovplyvňovali jej fungovanie.

`Uvažuj o textoch Skutky 18,1–5 a Skutky 20,1–4. O kom Lukáš v týchto veršoch hovorí? Čo o týchto ľuďoch hovorí? Prečo je to podľa teba dôležité?`

Je pozoruhodné, koľko konkrétnych ľudí z Pavlovho okolia Lukáš spomína. Zdá sa, akoby bol pre neho každý z nich dôležitý. Pozná ich mená a vie, ako sa vzájomne podporovali v službe. A hoci nejde o veľa ľudí, pomáha nám to utvrdiť sa v tom, aké dôležité je spolupracovať navzájom.

Každý zo spomenutých ľudí mal celkom určite dary, ktoré sa líšili od darov ostatných. Títo ľudia mali rôzne životné skúsenosti a pochádzali z rôznych kultúr. Nie vždy sa pozerali na vec rovnako, ale každý z nich mohol výrazne prispieť k hlásaniu evanjelia. Rôznorodosť ich darov, osobných skúseností a vzťahu s Ježišom prispievala k rastu cirkvi.

`Porovnaj texty z úvodu dnešnej kapitoly (Sk 16,11–15.40; Sk 12,11.12). V čom sú opísané skúsenosti Petra a Pavla podobné? Čo sa dá z daných textov naučiť?`

Podľa záznamov Novej zmluvy sa veriaci často stretávali v domoch. Kresťanské domovy sa stali vplyvnými centrami a srdcom služby malých skupiniek.

**Aplikácia**

`Uvažoval si už o začatí služby malej skupinky u teba doma alebo o tom, že sa k nejakej skupinke pridáš? Ak už si členom takejto skupinky, uvažuj o jej prednostiach. O čo by si sa mohol z tejto skúsenosti podeliť v triede sobotnej školy?`