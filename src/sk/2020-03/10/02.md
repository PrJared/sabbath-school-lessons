---
title:  Malé skupinky – Boží plán
date:  30/08/2020
---

> <p></p>
> <sup>17</sup>Otec ma preto miluje, že dávam svoj život, aby som ho opäť prijal. <sup>18</sup>Nik mi ho neberie, ja ho dávam sám od seba. Mám moc dať ho a mám moc zasa ho prijať. Taký príkaz som dostal od svojho Otca.  

> <p></p>
> Ak teda vo vás prebýva Duch toho, ktorý vzkriesil Ježiša z mŕtvych, tak ten, ktorý vzkriesil Krista z mŕtvych, oživí aj vaše smrteľné telá svojím Duchom, ktorý prebýva vo vás.  

> <p></p>
> Tak by sa zistilo, že sme falošní Boží svedkovia, lebo sme svedčili proti Bohu, že vzkriesil Krista, ktorého nevzkriesil, ak mŕtvi naozaj nevstávajú z mŕtvych.  

**Osobné štúdium**

`Prečítaj si texty 1Moj 1,1.2.26, Heb 1,1.2 a Ef 3,8.9. Ako tieto verše zjavujú jednotu Boha?`

Otec, Syn a Svätý Duch sa spoločne podieľali na stvorení. Každý z nich mal odlišnú úlohu, ale postupovali a pracovali spoločne v neviditeľnom zväzku. Otec bol hlavný Dizajnér, veľký Architekt. Svoj plán uskutočňoval prostredníctvom Ježiša, ktorý bol aktívnym činiteľom stvorenia spoločne so Svätým Duchom. Toto mocné a nadprirodzené dielo presahuje všetko naše chápanie. Môžeme však vierou prijať realitu stvoreného sveta a vesmíru, ale aj skutočnosť, že za stvorením všetkého je samotný Boh (pozri Rim 1,18–20).

Malé skupinky boli najprv Božím nápadom. Hoci pri vytváraní podobností súvisiacich s tajomnými aspektmi Boha musíme byť opatrní, použime veľmi voľne jedno takéto pripodobnenie a povedzme, že Otec, Syn a Svätý Duch tvorili prvú „malú skupinu“ v dejinách spasenia. Spolupracovali na stvorení človeka a neskôr, po páde, na jeho vykúpení.

`Porovnaj texty z úvodu dnešnej lekcie. Akým spôsobom predstavuje Ježišovo vzkriesenie jednotu Otca, Syna a Svätého Ducha v pláne spasenia?`

`Ján 10,17.18`

`Rim 8,11`

`1Kor 15,15`

Otca, Syna a Svätého Ducha spája spoločenstvo, ktorého cieľom bolo nielen na počiatku stvoriť človeka, ale aj zachrániť celé ľudstvo. „Plán spasenia mal svoje miesto v rade Večného Boha po celú večnosť.“ (CE 186) Pre Boha nie je nič dôležitejšie, než zachrániť čo najviac ľudí (1Tim 2,4; 2Pet 3,9). Malé skupinky môžu mať mnoho cieľov, o ktorých budeme študovať tento týždeň, ale ich prvoradým zmyslom je zamerať sa na získavanie stratených ľudí pre Krista. Prácou v malých skupinkách teda môžeme pomôcť nielen sebe, ale aj ľuďom okolo nás. Najvyšším cieľom našich malých skupiniek má byť záchrana ľudí pre večnosť.

**Aplikácia**

`Uvažuj o tajomstve jednoty Otca, Syna a Svätého Ducha. Napriek tomu, že mnoho okolností zostáva tajomstvom, môžeme Bohu dôverovať a veriť v neho. Prečo je tento princíp dôvery v Boha v kresťanstve dôležitý?`