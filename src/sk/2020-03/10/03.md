---
title:  Malé skupinky v Písme
date:  31/08/2020
---

> <p></p>
> <sup>12</sup>V tých dňoch vyšiel na vrch modliť sa a celú noc zotrval v modlitbách k Bohu. <sup>13</sup>Keď sa rozodnilo, zavolal si svojich učeníkov, vybral z nich dvanástich a nazval ich apoštolmi.  

> <p></p>
> Zvolal si dvanástich učeníkov a dal im moc nad nečistými duchmi, takže ich mohli vyháňať a uzdravovať každú chorobu a každý neduh.  

> <p></p>
> <sup>13</sup>Potom vystúpil na vrch a pozval k sebe tých, ktorých sám chcel. A oni prišli k nemu. <sup>14</sup>Vtedy ustanovil Dvanástich, ktorých nazval apoštolmi, aby boli s ním a mohol ich posielať kázať <sup>15</sup>a aby mali moc vyháňať zlých duchov.  

**Osobné štúdium**

V Biblii nachádzame rôzne príklady malých skupín, ktoré sa modlia, prežívajú spoločenstvo, povzbudzujú sa navzájom a pracujú spoločne pre Krista. Tieto skupiny prinášajú Božiemu ľudu možnosť niesť spolu zodpovednosť a naplno využívať rôznosť darov, ktoré sme ako jednotlivci dostali. Malé skupiny teda umožňujú, aby si každého z nás Boh použil viac, než keby sme konali len ako osamotení jednotlivci.

`Prečítaj si text 2Moj 18,21–25. Akú radu dal Mojžišovi jeho svokor Jetro? Prečo bolo takéto rozdelenie dôležité? Aký vplyv to malo na samotného Mojžiša?`

Každý jednotlivec v tábore Izraelitov bol súčasťou skupiny desiatich, ktorú niekto viedol. V týchto malých skupinkách sa mali riešiť vzniknuté problémy, ale ich význam bol oveľa väčší. Boli to spoločenstvá, v ktorých sa malo problémom predchádzať a ktoré si mali pomáhať duchovne rásť. Boli to miesta, kde sa ľudia delili o svoje poznanie Božích plánov pre Izrael. V takýchto spoločenstvách si ľudia mohli budovať pevné a starostlivé vzťahy. Členovia takejto skupinky si mohli navzájom pomáhať riešiť problémy, v ktorých sa ocitli. Vtedy, rovnako ako dnes, ľudia zápasili s ťažkosťami, s ktorými im ostatní mohli pomôcť. Malé skupinky sú príležitosťou mať láskavé, starostlivé spoločenstvo, prežívať duchovný rast a nachádzať pomoc pri riešení problémov.

Je fascinujúce, že odborníci na malé skupinky nám hovoria, že ideálna veľkosť pre fungujúcu skupinku je šesť až dvanásť členov. Presne takýto počet si vybrali aj Mojžiš a Ježiš na sformovanie svojich skupiniek.

`Uvažuj o textoch z úvodu (Luk 6,12.13; Mat 10,1 a Mar 3,13–15). Aké ciele sledoval Ježiš povolaním dvanástich učeníkov a utvorením malej skupinky pre svoju službu?`

Jedným z dôvodov, pre ktorý Ježiš povolal učeníkov, bolo pripraviť ich na duchovnú a praktickú službu svetu. V spoločenstve s Ním mohli rásť v milosti. V kontexte stretnutí ich malej skupinky sa mohli učiť, ako slúžiť efektívnejšie. Keď každý deň sledovali Ježiša pri jeho službe núdznym, učili sa aj oni používať svoje dary. Cieľom ich spoločenstva bolo pomáhať si duchovne rásť a slúžiť.

**Aplikácia**

`Uvažuj o čase, keď si bol členom nejakej skupinky alebo malého spoločenstva (nech už to bolo v akejkoľvek oblasti), kde ste si navzájom pomáhali a mali ste spoločný cieľ. Čo si sa tam naučil také, čo ti pomáha pochopiť skutočnú hodnotu malých skupiniek v súvislosti s posilňovaním viery a so službou druhým?`