---
title:  Podnety na zamyslenie
date:  04/09/2020
---

Pred niekoľkými rokmi sa malý zbor v jednom z najväčších európskych miest rozhodol, že chce pre Pána urobiť niečo dôležité. Zbor stagnoval a mnoho rokov v ňom nebol nikto pokrstený. Keby tento trend pokračoval, zbor by nemal žiadnu budúcnosť. Kazateľ a zborový výbor sa úprimne modlili a zvažovali, čo by mohli urobiť.

Keď študovali Novú zmluvu, rozhodli sa začať službu malých skupiniek. Deväť ľudí v tomto spoločenstve malo víziu. Modlili sa a študovali, ako by mohli službu svojej skupinky urobiť efektívnou. Čoskoro sa rozhodli, že zo svojich domovov urobia evanjelizačné centrá. Skupinky sa naučili rôznym spôsobom používať svoje dary. Zapojili sa do služby miestnej komunite, rozbehli službu modlitieb a pohostinnosti. Skutkami lásky postupne oslovovali rodiny, priateľov a dokonca bývalých adventistov. Vedúci malých skupiniek začali v deviatich domovoch biblické štúdium spolu so štyridsiatimi hosťami. Sami boli prekvapení, ako Svätý Duch konal. Napokon sa z tých štyridsiatich rozhodlo sedemnásť ľudí pre krst. Svedectvo tohto malého stagnujúceho zboru ukazuje, akú zmenu môžu spôsobiť fungujúce malé skupinky. Skupinky sú Božím nástrojom na zapojenie členov zboru do služby cirkvi.

**Námety na spoločné uvažovanie**

`Uvažujte spoločne o ďalších aspektoch malých skupiniek, ako sme o nich hovorili v časti na štvrtok. Do akých ďalších aktivít sa môžu zapojiť malé skupinky? Ako by malé skupinky mohli pomôcť tým ľuďom, ktorí majú mimoriadne dary Ducha, aby ich využili viac, než kedykoľvek predtým?`

`Prečo je dôležité, aby sa malé skupinky sústredili na službu svojmu okoliu? Prečo aj napriek vzájomnému povzbudzovaniu a vzájomnej podpore v raste musia malé skupinky zamerať svoju službu na šírenie evanjelia? Prečo musia byť malé skupinky vždy v kontakte s materským zborom? Prečo je to dôležité?`

`Boli ste niekedy súčasťou skupinky (alebo počuli ste o takej), ktorá nefungovala efektívne a napokon sa rozpadla? Čo bolo podľa vás príčinou takéhoto konca?`

`Uvažujte o príbehu uvedenom vyššie. Prečo to podľa vás fungovalo? V čom môže byť využitie „bezpečnejšej“ pôdy v domove lepšie, než pozývať ľudí do zboru?`

Západ slnka: 19.21