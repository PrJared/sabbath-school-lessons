---
title:  Dynamika malých skupiniek
date:  03/09/2020
---

> <p></p>
> <sup>27</sup>Lebo som vám [ja, Pavol] ohlasoval celú Božiu vôľu, nič som nezamlčal. <sup>28</sup>Dávajte pozor na seba i na celé stádo, v ktorom vás Duch Svätý ustanovil za biskupov, aby ste pásli Božiu cirkev, ktorú si získal za cenu svojej vlastnej krvi. <sup>29</sup>Ja viem, že po mojom odchode vniknú medzi vás draví vlci, ktorí nebudú šetriť stádo. <sup>30</sup>Aj spomedzi vás samých povstanú muži, ktorí budú hovoriť prevrátene, len aby strhli učeníkov na svoju stranu. <sup>31</sup>Preto bedlite a pamätajte, že tri roky som so slzami dňom i nocou každého z vás neprestajne napomínal. <sup>32</sup>Teraz vás odporúčam Bohu a slovu jeho milosti, ktoré má silu budovať a dať dedičstvo všetkým posväteným.  

**Osobné štúdium**

Malé skupinky sú prostriedkom, ktorý Boh používa na to, aby cirkev rástla. Sú to „bezpečné prístavy“, v ktorých ľudia môžu hovoriť o svojich problémoch a obavách. Skupinky vytvárajú príležitosť na duchovný rast v kontexte láskavých vzťahov. Mnohí neveriaci by sa sprvu cítili bezpečnejšie a príjemnejšie na stretnutí malej skupinky v domácnosti, než keby mali prísť najprv na tradičnú bohoslužbu do veľkého spoločenstva.

`Uvažuj o textoch Sk 4,31; Sk 12,12 a Sk 20,17–19.27–32. O akých aspektoch malých skupiniek sa hovorí v týchto veršoch? Do akej činnosti boli tieto skupinky zapojené?`

Prví kresťania sa spolu stretávali, aby Bohu na modlitbe predkladali svoje starosti a problémy druhých ľudí, aby prežívali povzbudzujúce spoločenstvo, aby študovali Božie slovo, aby sa pripravovali na službu, aby sa chránili pred vplyvom falošných učiteľov a aby sa spoločne usilovali šíriť evanjelium.

Malé skupinky majú veľký vplyv. Ľudia, ktorí spoja svoje dary v službe a ktorí sa sústredia na moc Svätého Ducha, sú v Božích rukách mocnou zbraňou.

Keď boli učeníci s Ježišom, nevideli príliš veľa možností, ako by šírenie dobrej správy mohlo napredovať rýchlejšie. Ježiš však videl ďaleko do budúcnosti. Najprv sa s nimi podelil o dobrú správu, že „žatva je veľká“, potom ich však upozornil na to, že „robotníkov je málo“ (Mat 9,37). Kristovým riešením bola modlitba: „Proste preto Pána žatvy, aby vyslal robotníkov na svoju žatvu.“ (Mat 9,38) Práve malé skupinky sa stali jednou z odpovedí na Kristovu modlitbu a pomáhali zabezpečiť doslova exponenciálny rast pracovníkov na Kristovej žatve.

Všetky fungujúce malé skupinky by sa mali zameriavať na službu a vydávanie svedectva. Služba malých skupiniek môže veľmi rýchlo upadnúť, ak sa zamerajú len na seba a svoje vnútorné problémy. Ak sa sústredia len na vlastné starosti a stanú sa z nich diskusné kluby, minú sa svojho zmyslu a stratia zo zreteľa skutočný dôvod svojej existencie. Malé skupinky sú tu preto, aby viedli ľudí k Ježišovi, aby pomáhali rozvíjať vieru v Spasiteľa a aby svojich členov pripravovali na dielo služby.

**Aplikácia**

`Je možné, že ťa Boh volá, aby si začal malú skupinku vo svojom domove? Prečo sa nezačať modliť, aby ti Boh ukázal, čo má pre teba v tomto smere pripravené? Možno je to začiatok jednej z najsilnejších duchovných skúseností tvojho života.`