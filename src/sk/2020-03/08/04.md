---
title:  Ježiš napĺňa skutočné potreby ľudí
date:  18/08/2020
---

> <p></p>
> <sup>5</sup>Čo je ľahšie? Povedať: Odpúšťajú sa ti hriechy, alebo povedať: Vstaň a choď!? <sup>6</sup>Ale aby ste vedeli, že Syn človeka má moc odpúšťať hriechy na zemi, povedal ochrnutému: Vstaň, vezmi si lôžko a choď domov!  

> <p></p>
> <sup>33</sup>Žena vedela, čo sa s ňou stalo; ustrašená a rozochvená prišla bližšie, hodila sa pred ním na kolená a rozpovedala celú pravdu. <sup>34</sup>On ju oslovil: Dcéra, tvoja viera ťa zachránila. Choď v pokoji, buď zbavená svojho trápenia.  

**Osobné štúdium**

Spôsob Ježišovej evanjelizácie nespočíval v naučených kázaniach a vo vopred pripravených prezentáciách. Jeho spôsob zvestovania dobrej správy o odpustení bol rovnako bohatý a dynamický ako samotný život. Každý deň sa stretávame s ľuďmi, ktorí majú rôzne potreby – telesné, citové, sociálne a duchovné. Ježiš túži naplniť tieto potreby aj prostredníctvom nás. Ako? Niekedy stačí tak málo: prejaviť súcit s ich samotou, smútkom a trápením a zároveň sa tešiť z ich radosti, nádejí a snov.

Ježiš väčšinou najprv napĺňal tie potreby ľudí, ktoré si oni najviac uvedomovali, aby napokon naplnil ich najhlbšie potreby, ktorých si často neboli vedomí. Pociťované potreby sa týkajú tých oblastí života, kde ľudia vnímajú, že si nevedia sami poradiť s nejakým problémom. Možno chcú prestať fajčiť, snažia sa zbaviť stresu, schudnúť alebo sa zdravšie stravovať. Možno majú problém s bývaním, s nájdením dobrého lekára alebo potrebujú poradiť v manželskej kríze alebo pri výchove detí.

Ľudia však najviac zo všetkého potrebujú spoznať, že je dôležité mať osobný vzťah s Bohom a že ich život má večný zmysel. Našou hlavnou potrebou v tomto skazenom a trpiacom svete je nájdenie odpustenia a zmierenia s Bohom.

`Prečítaj si príbeh o uzdravení ochrnutého (Mat 9,1–7) a ženy trpiacej na krvotok (Mar 5,25–34). Čo v týchto príbehoch ukazuje na skutočnosť, že Ježiš spojil telesné uzdravenie s tým najdôležitejším – so zmierením s Bohom?`

Kristova služba uzdravenia v sebe zahŕňala oveľa viac, než len telesné alebo duševné uzdravenie. Ježiš túžil, aby ľudia okúšali život v plnosti, ktorú hriech zničil. Pre Krista nebolo telesné uzdravenie úplné, ak sa k nemu nepridalo aj uzdravenie duchovné. Ak nás Božia láska vedie k tomu, aby sme sa usilovali o telesné a citové blaho druhých ľudí, potom nás bude motivovať aj nato, aby sme im pomáhali prežívať duchovné blaho. Len tak totiž budú môcť žiť život v plnosti tu na zemi a neskôr aj po celú večnosť. Každý človek, ktorého Ježiš uzdravil, napokon zomrel. A teda tým najdôležitejším bolo naplnenie jeho duchovnej potreby.

**Aplikácia**

`Akými aktivitami môže tvoje zborové spoločenstvo pomáhať napĺňať potreby ľudí a ukázať im tak, že nám na nich naozaj záleží? Uvažuj o ľuďoch vo vašom susedstve. Čo tvoje spoločenstvo robí, aby prinieslo do života ľudí zmenu?`