---
title:  Slúžiť ako Kristus
date:  15/08/2020
---

### Texty na tento týždeň
Mat 5,13.14; Fil 2,15; Mar 12,34; Ef 4,15; Mat 4,23–25; Mat 25,31–46

> <p>Základný text</p>
> Pri pohľade na zástupy mu ich prišlo ľúto, lebo boli zbedačení a sklesnutí ako ovce bez pastiera.  (Mat 9,36)

Ježišovi úprimne záležalo na ľuďoch. Viac sa zaujímal o ich obavy a potreby než o svoje vlastné. Jeho život sa naplno sústreďoval na druhých ľudí. Jeho služba bola službou láskavého milosrdenstva. Napĺňal telesné, duševné aj citové potreby ľudí, a preto ich srdcia boli otvorené pre duchovné pravdy, ktoré ich učil. Keď uzdravoval malomocných, vracal zrak slepým a sluch hluchým, keď vyslobodzoval posadnutých, sýtil hladných a staral sa o núdznych, dotýkalo sa to sŕdc ľudí a menili sa ich životy.

Ježišov hlboký záujem o ľudí spôsoboval, že túžili počúvať jeho duchovné pravdy. „Pri styku s ľuďmi môže mať úspech iba Kristova metóda. Spasiteľ sa stretával s ľuďmi a oni cítili, že chce ich dobro. Prejavoval o nich záujem, súcitil s nimi, napĺňal ich potreby a získaval si ich dôveru. Potom ich vyzval: Nasledujte ma.“ (MH 143; CZ 92) Ježiš veľmi jasne vedel, že svet okrem počutia evanjelia potrebuje aj jeho praktický prejav. Ak sa náš život podobá Kristovmu prejavmi láskavého milosrdenstva a oddanou službou druhým ľuďom, je to najlepším potvrdením úprimnosti a pravdivosti slov, ktoré zvestujeme.