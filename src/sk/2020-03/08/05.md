---
title:  Ježiš a uzdravenie duše
date:  19/08/2020
---

> <p></p>
> <sup>35</sup>Nadránom, zavčasu, ešte za tmy vstal a vyšiel von. Odobral sa na osamelé miesto a tam sa modlil. <sup>36</sup>Šimon a tí, čo boli s ním, sa ponáhľali za ním. <sup>37</sup>Keď ho našli, povedali mu: Všetci ťa hľadajú! <sup>38</sup>On im povedal: Poďme inde, do blízkych mestečiek, aby som aj tam kázal; veď nato som prišiel. <sup>39</sup>Chodil po celej Galilei, kázal v ich synagógach a vyháňal zlých duchov.  

**Osobné štúdium**

Ježiš vo svojej službe kombinoval tri činnosti – učil, kázal a uzdravoval (pozri Mat 4,23–25 a Mat 9,35). Hovoril o večných princípoch, aby sme mohli žiť život, ktorý má zmysel a cieľ. Ježiš povedal: „Ja som prišiel, aby mali život, a to v hojnej miere.“ (Ján 10,10) Jeho služba bola až po okraj naplnená milosťou. Ježiš prišiel, aby sme mohli prežívať skutočnú hojnosť – teraz aj po celú večnosť.

`Uvažuj o texte Marek 1,32–39. Ježiš sa celý deň venoval uzdravovaniu chorých a vyháňaniu démonov. Potom, ako nasledujúce ráno strávil čas na modlitbe, rozhodol sa odísť do iného mesta. A to aj napriek tomu, že ho opäť očakávali ľudia z predchádzajúceho dňa. Ako Ježiš zdôvodnil svoje rozhodnutie?`

Tento príbeh je dôležitý. Napriek tomu, že jeho služba v danej oblasti bola úspešná a ľudia od neho zrejme očakávali ďalšie uzdravenia, Ježiš sa rozhodol opustiť ich. Jeho zdôvodnenie je vysvetlením Ježišovho skutočného poslania – kázať evanjelium. Prvoradým poslaním Ježiša Krista nebolo robiť zázraky a uzdravovať. Bol Synom živého Boha, ktorý prišiel na záchrannú misiu. Nemohol sa uspokojiť len z telesným uzdravovaním, akokoľvek to ľudia potrebovali. Túžil, aby ľudia prijali dar večného života, ktorý im ponúkal. Veľmi jasne vyjadril zmysel svojho poslania nasledujúcimi slovami: „Lebo Syn človeka prišiel hľadať a spasiť, čo zahynulo.“ (Luk 19,10) Každé uzdravenie bolo pre Ježiša príležitosťou odhaliť Boží charakter, priniesť úľavu v utrpení a sprostredkovať šancu na večný život.

**Aplikácia**

`Je možné žiť „život v hojnej miere“, ktorý Ježiš ponúka, keď je človek v chudobe alebo je chorý? Ponúka Ježiš ľuďom aj niečo viac ako len telesné uzdravenie? Akými praktickými spôsobmi môžeme ľudí viesť k duchovným pravdám, keď im pomáhame naplniť ich telesné a duševné potreby?`