---
title:  Čo je pre Ježiša dôležité?
date:  20/08/2020
---

> <p></p>
> <sup>34</sup>Potom kráľ povie tým po pravici: Poďte, požehnaní môjho Otca, zaujmite kráľovstvo, ktoré je vám pripravené od založenia sveta. <sup>35</sup>Lebo som bol hladný a dali ste mi jesť, bol som smädný a dali ste mi piť, prišiel som ako cudzinec a prichýlili ste ma, <sup>36</sup>bol som nahý a priodeli ste ma, bol som chorý a navštívili ste ma, bol som vo väzení a prišli ste za mnou. ... <sup>40</sup>Kráľ im odpovie: Amen, hovorím vám: Čokoľvek ste urobili jednému z týchto mojich najmenších bratov, mne ste urobili.  

**Osobné štúdium**

Ježišovo posolstvo učeníkom zaznamenané v 24. kapitole Evanjelia podľa Matúša spája udalosti spojené so zničením chrámu a s časom pred jeho príchodom. Nasledujúca kapitola (Matúš 25) prináša tri podobenstvá týkajúce sa konca času. Tieto podobenstvá naznačujú, ktoré charakterové vlastnosti Ježiš považuje za dôležité u ľudí očakávajúcich jeho príchod. Podobenstvo o desiatich pannách zdôrazňuje dôležitosť ozajstného, nepredstieraného, Duchom naplneného života. Podobenstvo o talentoch podčiarkuje dôležitosť verného používania darov, ktoré Boh dal každému z nás. Podobenstvo o ovciach a capoch ukazuje, že skutočné kresťanstvo je postavené na službe ľuďom, ktorých Boh privádza každý deň do našich životov.

`Prečítaj si podobenstvo o ovciach a capoch (Mat 25,31–46). O akej službe tu Ježiš hovorí? Ako by si vyjadril hlavnú myšlienku tohto podobenstva? Čo ťa na tomto podobenstve najviac prekvapuje?`

Toto podobenstvo jasne ukazuje, že máme ľuďom pomáhať a napĺňať ich ozajstné potreby. Je však možné, že toto podobenstvo odhaľuje aj nejakú ďalšiu myšlienku? Ľudia túžia, aby bol naplnený ich skrytý (a často nevedomý) hlad a smäd po Ježišovi (Ján 6,35; Ján 4,13.14). Všetci sme tu na zemi len cudzincami, ktorí túžia po skutočnom domove. Ten objavíme až vtedy, keď spoznáme, kým v Kristovi skutočne sme (Ef 2,12.13.19). Duchovne sme nahí, až kým nás neprikryje Kristova spravodlivosť (Zj 3,18; 19,7.8).

Starozmluvní proroci často ukazovali, že človek je vo svojom hriešnom stave beznádejne chorý (Iz 1,5; Jer 30,12–15). Choroba hriechu je smrteľná, ale prorok nám ukazuje skutočný liek: „Uzdravím ťa, vyliečim ťa z tvojich rán – znie výrok Hospodina.“ (Jer 30,17) Ježiš je liekom na život ohrozujúcu chorobu našej duše.

Podobenstvo o ovciach a capoch nás síce napomína, aby sme dbali o fyzické potreby ľudí okolo nás, ale pridáva k tomu aj niečo ďalšie. Je to príbeh o Kristovi, ktorý napĺňa najhlbšie potreby ľudskej duše. Kristus nás pozýva, aby sme s ním spolupracovali v službe ľuďom okolo nás. Ak človek žije egoisticky a prehliada telesné, duševné, citové a duchovné potreby iných, riskuje večnú stratu. V podobenstve vidíme, že Kristus chváli tých, čo zasvätili svoj život službe a pomoci druhým, a pozýva ich do večnosti. Ale tých, čo sa egoisticky starajú len o naplnenie vlastných cieľov a zanedbávajú potreby druhých ľudí, Ježiš odsudzuje.

**Aplikácia**

`Komu a ako chceš tento týždeň pomôcť naplniť niektorú z potrieb človeka v núdzi?`