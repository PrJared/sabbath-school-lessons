---
title:  Ježišova starostlivosť o ľudí
date:  17/08/2020
---

> <p></p>
> <sup>5</sup>Keď vošiel do Kafarnauma, prišiel k nemu stotník a prosil ho: <sup>6</sup>Pane, môj sluha leží doma ochrnutý a hrozne sa trápi. <sup>7</sup>Ježiš mu odpovedal: Prídem a uzdravím ho. <sup>8</sup>Stotník mu na to povedal: Pane, nie som hoden, aby si vošiel pod moju strechu. Ale povedz iba slovo a môj sluha ozdravie. <sup>9</sup>Veď aj ja som podriadený človek a mne sú zasa podriadení vojaci. Keď poviem jednému: Choď!, tak ide, a druhému: Poď!, tak príde, a svojmu sluhovi: Urob to!, tak to urobí. <sup>10</sup>Keď to Ježiš počul, začudoval sa a povedal tým, čo išli za ním: Amen, hovorím vám, že u nikoho v Izraeli som nenašiel takú veľkú vieru.  

> <p></p>
> <sup>28</sup>Jeden zo zákonníkov, ktorý vypočul tento spor, podišiel bližšie, lebo si všimol, že Ježiš im odpovedal výstižne. Spýtal sa ho: Ktoré prikázanie je zo všetkých najdôležitejšie? <sup>34</sup>Keď Ježiš videl, že múdro odpovedal, povedal mu: Nie si ďaleko od Božieho kráľovstva. Potom sa ho už nik neodvážil vypytovať.  

**Osobné štúdium**

Ježišovým cieľom bolo odkryť v ľuďoch to najlepšie. Aj pri mimoriadne náročných okolnostiach odpovedal milosťou. Lukáš vo svojom evanjeliu zaznamenáva, že ľudia v synagóge „obdivovali jeho láskavú reč, ktorá plynula z jeho úst“ (Luk 4,22). Ján k tomu pridáva, že „milosť a pravda prišli skrze Ježiša Krista“ (Ján 1,17). Pristupoval k ľuďom zmierlivo a jeho láskavé slová rozochvievali ich srdce.

`Prečítaj si texty Mat 8,5–10 a Mar 12,34. Ako na teba pôsobia Ježišove slová adresované rímskemu stotníkovi a židovskému zákonníkovi? Čo majú spoločné a v čom sa odlišujú?`

Ježišove slová určené rímskemu stotníkovi boli revolučné. Predstav si, ako sa asi musel cítiť tento profesionálny vojak, keď o ňom Ježiš vyhlásil, že u nikoho v Izraeli nenašiel takú veľkú vieru. A čo asi prežíval zákonník, keď mu Ježiš povedal: „Nie si ďaleko od Božieho kráľovstva.“? Ježiš sa usiloval povzbudiť v ľuďoch dobro. Len máločo otvorí srdce človeka pre evanjelium tak úspešne ako povzbudenie alebo pochvala. Usilujte sa v ľuďoch okolo seba hľadať to dobré a dajte im najavo, že si ich vážite.

`Porovnaj texty z úvodu dnešnej lekcie. O akých základných princípoch súvisiacich s evanjelizáciou a našim vzťahom k ľuďom hovoria tieto verše?`

`Iz 42,3`

`Kol 4,5.6`

`Ef 4,15`

Ak sú naše slová naplnené povzbudením a milosťou, majú pozitívny vplyv na životy druhých ľudí. Izaiášove prorocké slová ukazujú, že Ježiš „nalomenú trstinu nedolomí“ a „hasnúci knôtik nedohasí“. Inými slovami, Ježiš bol taký láskavý a súcitný, že si dával veľký pozor, aby zbytočne nezranil niekoho, koho viera je slabá alebo v koho srdci tlie možno už len malý uhlík viery.

**Aplikácia**

`Prečo je to, ako hovoríme, minimálne rovnako dôležité (ak nie aj viac) ako to, čo hovoríme? Ako by si reagoval na výrok: „Pravda je pravda a ľudia sa musia rozhodnúť – buď ju prijmú alebo nie.“ Čo je na tomto výroku problematické?`