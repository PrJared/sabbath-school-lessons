---
title:  Podnety na zamyslenie
date:  21/08/2020
---

„Mnohí neveria v Boha a stratili i dôveru k človeku. Vážia si však prejavy súcitu a ochotu pomôcť. Keď vidia, že niekto bez nárokov na uznanie alebo odmenu navštevuje ich domov, slúži nemocným, sýti hladných, oblieka nahých, potešuje smutných a s láskou rozpráva o Kristovi, dotkne sa to ich sŕdc. Život týchto Božích poslov svedčí o jeho láske a súcite. Ľudia začnú byť vďační a v ich srdci sa zapáli malý plamienok viery. Uvedomia si, že Boh sa o nich stará a sú ochotní počúvať, keď čítame z jeho Slova.“ (MH 145; CZ 93)

Ježišova nesebecká služba otvára srdcia, láme predsudky a vytvára vnímavosť voči evanjeliu. Cirkev ako Kristovo telo s láskou napĺňa potreby núdznych. Kristus nás posiela k našim susedom, aby sme v jeho mene prinášali zmenu. A hoci si musíme dávať pozor, aby sme sa nenechali svetom poškvrniť (a je to veľmi reálna a nebezpečná hrozba), stále znova sa potrebujeme učiť, ako prísť za ľuďmi tam, kde sa nachádzajú a nechať sa použiť Bohom, aby ich vzal z miesta zániku a skazy, a preniesol ich na miesto života a plnosti.

**Námety na spoločné uvažovanie**

`Prečo má Kristova služba milosrdenstva takú moc, že dokáže lámať predsudky a otvárať srdcia ľudí pre duchovné pravdy? Pokúste sa predstaviť, aká účinná by bola naša svedecká služba, keby sme vedeli odzrkadľovať rovnaký nesebecký záujem o ľudí, ako to robil Ježiš.`

`Uvažujte o situáciách, keď ste síce zvestovali to, čo bolo správne, pravdivé a dokonca potrebné, ale povedali ste to zle – s nesprávnym postojom alebo dokonca v hneve či odsudzujúco. Čo ste sa z takejto skúsenosti naučili? Ako vám to môže pomôcť vystupovať s väčšou pokorou a láskou?`

`Uvažujte o myšlienke, že všetci Ježišom uzdravení alebo dokonca vzkriesení ľudia napokon zomreli. Čo sa z toho môžeme naučiť pre náš prístup a službu ľuďom naokolo?`

`Akú novú službu môže váš zbor začať vo vašom okolí?`

Západ slnka: 19.49