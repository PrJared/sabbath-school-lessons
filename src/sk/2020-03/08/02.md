---
title:  Ježišov prístup k ľuďom
date:  16/08/2020
---

> <p></p>
> <sup>13</sup>Vy ste soľ zeme. Ak soľ stratí slanú chuť, čím ju osolia? Už nie je na nič súca, len ju vyhodiť, aby ľudia po nej šliapali. <sup>14</sup>Vy ste svetlo sveta. Mesto, ktoré leží na vrchu, sa nedá ukryť.  

**Osobné štúdium**

Ježiš hľadal v ľuďoch dobro. Usiloval sa dostať z nich to najlepšie. Náboženskí predstavitelia ho veľmi často kritizovali za to, že „prijíma hriešnikov a jedáva s nimi“ (Luk 15,2). Znepokojovalo ich, že sa stýkal s „hriešnikmi“. Ich pohľad na náboženstvo bol založený na stavaní hraníc a vylučovaní, nie na prijímaní a spájaní. Rozhodne ich prekvapilo, keď Ježiš o sebe povedal: „Neprišiel som povolať spravodlivých, ale hriešnikov.“ (Mat 9,13)

Náboženstvo zákonníkov, farizejov a saducejov bolo postavené na tom, čo nerobiť a komu sa vyhýbať. Boli presvedčení, že „treba urobiť všetko preto, aby sme sa neznečistili a nenakazili hriechom“. Ale Ježiš, napriek tomu, že sám bol čistý a bez hriechu, nevyhol sa nášmu svetu, ale prišiel medzi nás, na miesto presiaknuté hriechom, chaosom a problémami, aby svet zachránil. On je „svetlo sveta“ (Ján 8,12).

`Akými obrazmi Ježiš predstavil svojich nasledovníkov v úvodnom texte (Mat 5,13.14)? Prečo podľa teba použil práve tieto obrazy? (Pozri aj Ján 1,9; Ján 12,46 a Fil 2,15.)`

Soľ bola v starovekom svete jednou z najdôležitejších surovín. Mala veľkú cenu a určitý čas ju rímski vojaci používali dokonca ako platidlo. Bola symbolom bohatstva. Používala sa na zachovanie chuti jedla. Keď Ježiš použil obraz soli ako symbolu jeho nasledovníkov, vyjadril tým, že skutočným bohatstvom sveta nie sú mocní a zámožní ľudia. Skutočným bohatstvom tohto sveta sú oddaní kresťania, ktorí v mene Božieho kráľovstva prinášajú na svet pozitívne zmeny. Ich skutky lásky a nesebecká služba chránia dobro a dodávajú svetu príjemnú chuť.

Druhý obraz hovorí o tom, že kresťania sú „svetlom sveta“ (Mat 5,14). Svetlo nepotrebuje odsunúť temnotu. Svetlo žiari v temnote. Nepotrebuje sa temnote vyhýbať. Preniká temnotou a mení ju na svetlo. Ježišovi nasledovníci majú svietiť v temnote tohto sveta – vo svojom okolí, v mestách a dedinách. Majú prinášať svetlo Božej slávy.

**Aplikácia**

`Ako vo svetle veršov Ján 17,15–18 rozumieš konceptu „oddeľovania sa od sveta“ a „vyhýbania sa svetu“? Ide o to isté? Čo mal Ježiš na mysli, keď sa modlil, aby jeho nasledovníci „boli na svete“, ale „neboli zo sveta“?`