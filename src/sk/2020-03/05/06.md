---
title:  Život premieňajúca moc Svätého Ducha
date:  30/07/2020
---

> <p></p>
> <sup>11</sup>Keď sme sa odplavili z Troady, zamierili sme priamo na ostrov Samotrácia, nasledujúci deň do Neapolisu <sup>12</sup>a odtiaľ do Filíp, ktoré sú najvýznamnejším mestom tej oblasti Macedónska a rímskou kolóniou. V tomto meste sme sa zdržali niekoľko dní. <sup>13</sup>V sobotu sme vyšli za bránu k rieke, lebo sme sa nazdávali, že sa tam modlievajú. Sadli sme si a hovorili sme so ženami, ktoré sa tam zišli. <sup>14</sup>Počúvala nás aj istá žena menom Lýdia, predavačka purpuru z mesta Tyatiry, ktorá si ctila Boha. Pán jej otvoril srdce, aby pozorne počúvala, čo hovorí Pavol. <sup>15</sup>Len čo sa dala aj so svojím domom pokrstiť, prosila nás: Ak ste o mne usúdili, že som verná Pánovi, poďte do môjho domu a bývajte u mňa. A prinútila nás.  

**Osobné štúdium**

Pozorné štúdium knihy Skutky zjavuje Boha prostredníctvom jeho Ducha, ktorý koná zázraky v životoch ľudí. Skutky sú prípadovou štúdiou o tom, ako evanjelium víťazí nad kultúrnymi predsudkami, ako mení celoživotné, hlboko zakorenené zvyky a ako vedie celé ľudstvo ku Kristovej milosti a pravde. Svätý Duch pôsobí na ľudí tam, kde sa nachádzajú, ale nenecháva ich v rovnakom stave a často ani na tom istom mieste. V jeho prítomnosti sa človek mení a stáva sa z neho nové stvorenie.

**Uvažuj o nasledovných textoch. Ide len o niekoľko záznamov obrátenia opísaných v Písme. Čo nás tieto príklady učia o Božej moci premieňať životy rôznych ľudí s rôznou životnou skúsenosťou?**

`Skutky 16,11–15`

`Skutky 16,23–34`

`Skutky 17,33.34`

`Skutky 18,8`

Koľko rôznych osudov! Lýdia bola prosperujúca židovská podnikateľka a žalárnik bol rímskym štátnym úradníkom strednej triedy. Svätý Duch môže osloviť ľudí s rôznym spoločenským postavením. Jeho moc meniť životy zasahuje mužov aj ženy, chudobných aj bohatých, vzdelaných aj nevzdelaných.

Posledné postavy z nášho zoznamu sú tiež pozoruhodné. Skutky 17,34 hovoria o obrátení Dionýza Areopagitu. Aténski „areopagiti“ boli súčasťou poradného zboru sudcov overujúcich súdne rozhodnutia. Patrili medzi dôležitých a rešpektovaných členov gréckej spoločnosti.

Vďaka pôsobeniu Svätého Ducha mohol apoštol Pavol zasiahnuť aj tie najvyššie vrstvy spoločnosti. Krispus (Sk 18,8) bol predstaveným synagógy, ktorý dokonale poznal Starú zmluvu. Svätý Duch prenikol aj do jeho života a zmenil ho.

Uvedené príklady ukazujú, že keď vydávame svedectvo o Kristovi a prinášame posolstvo Jeho slova, Svätý Duch koná pozoruhodné dielo v životoch tých najrôznejších ľudí. V žiadnom prípade nám neprináleží vynášať akékoľvek názory alebo súdy o tom, kto by mohol alebo nemohol uveriť. Naším dielom je vydávať svedectvo každému a všetkým, kto vstúpi do nášho života. A Boh sa postará o ostatné.

**Aplikácia**

`Kristus zomrel za každého človeka, ktorý kedy žil. Čo táto dôležitá pravda hovorí o tom, že by sme nikdy nemali predpokladať, že niekto už z princípu nemôže byť zachránený?`