---
title:  Svätý Duch a vydávanie svedectva
date:  28/07/2020
---

> <p></p>
> <sup>6</sup>Cez Frýgiu a galatský kraj iba prešli, lebo Svätý Duch im bránil hlásať slovo v Ázii. <sup>7</sup>Keď prišli k Mýzii, pokúšali sa ísť do Bitýnie, ale Ježišov Duch im nedovolil. <sup>8</sup>Obišli teda Mýziu a zišli do Troady. <sup>9</sup>Tam mal v noci Pavol videnie: Akýsi Macedónčan stál a prosil ho: Prejdi do Macedónska a pomôž nám. <sup>10</sup>Hneď po videní sme sa usilovali odísť do Macedónska, lebo sme boli presvedčení, že Boh nás tam volá hlásať im evanjelium.  

**Osobné štúdium**

Kniha Skutky podáva mocné svedectvo o pôsobení Svätého Ducha. Ten koná v prospech veriacich a ich prostredníctvom, keď rôznym spôsobom vydávajú svedectvo o svojom Pánovi. Posilňuje ich, keď sú v nepriateľskom prostredí vystavení skúškam a ťažkostiam. Vedie ich k ľuďom s otvoreným srdcom, ktorí túžia spoznať pravdu o Bohu a o živote. Duch pripravuje ľudí v celých mestách predtým, než tam prichádzajú učeníci zvestovať evanjelium. A je to Duch, kto otvára dvere netušených možností a dáva moc slovám a skutkom svojich svedkov.

**Uvažuj o uvedených textoch. Ako Svätý Duch pomáhal učeníkom v uvedených prípadoch? Akými rôznymi spôsobmi sa prejavovalo pôsobenie Svätého Ducha v daných situáciách?**

`Skutky 7,55`

`Skutky 8,29`

`Skutky 11,15`

`Skutky 15,28.29`

`Skutky 16,6–10`

Rozmanité pôsobenie Svätého Ducha v prvom storočí bolo naozaj mimoriadne. Uvedené situácie sú nielen príkladom jeho konania. Duch posilňoval Štefana pri vydávaní svedectva pre Pána aj v situácii, keď čelil rozvášnenému davu pripravenému učeníka kameňovať. Duch zázračne viedol Filipa k otvorenému a pravdu hľadajúcemu eunuchovi, vďaka čomu sa otvorila cesta pre evanjelium aj do Afriky. Petrovi dal uistenie, že kresťanmi sa môžu stať aj bývalí pohania, keď im dal rovnaký dar ako učeníkom na Turíce. Duch pomohol cirkvi zachovať si jednotu v čase, keď mohlo dôjsť k rozdeleniu v súvislosti s otázkou obriezky. A napokon prostredníctvom Pavla umožnil, aby sa evanjelium začalo šíriť po celej Európe.

Svätý Duch však nepôsobil len v ranej cirkvi, ale koná aj v cirkvi dnešnej doby. Túži nás zmocňovať, posilňovať, učiť, viesť, zjednocovať a dávať nám to najdôležitejšie poslanie na svete – privádzať ľudí k Ježišovi Kristovi a jeho pravde. Mali by sme mať neustále na vedomí, že Svätý Duch dnes koná a je aktívny rovnako, ako to bolo v čase apoštolov a ranej cirkvi.

**Aplikácia**

`Čo môžeš robiť vo svojom každodennom živote, aby si bol prístupnejší moci Svätého Ducha? Aké tvoje rozhodnutia otvoria Svätému Duchu možnosť naplno konať v tebe a prostredníctvom teba?`