---
title:  Zmocnená cirkev
date:  27/07/2020
---

> <p></p>
> Božie slovo sa šírilo a počet učeníkov v Jeruzaleme mimoriadne rástol. Aj veľké množstvo kňazov poslušne prijalo vieru.  

> <p></p>
> A tak sa cirkvi upevňovali vo viere a ich počet deň čo deň rástol.  

**Osobné štúdium**

Kniha Skutky je niekedy oprávnene nazývaná „Skutky Svätého Ducha“. Ide o strhujúce udalosti vydávania svedectva, evanjelizačného úsilia a rastu cirkvi. Táto kniha je príbehom oddaných veriacich naplnených Svätým Duchom, ktorých motiváciou bolo získať svet pre Krista. Vo svojej snahe boli úplne závislí od Svätého Ducha. Sú príkladom toho, čo môže Svätý Duch vykonať prostredníctvom mužov a žien, ktorí sa mu úplne zasvätia.

`Uvažuj o textoch Sk 2,41.42; Sk 4,4.31; Sk 5,14.42; Sk 6,7 a Sk 16,5. Čo ťa na týchto textoch najviac udivuje? Podľa teba, aké posolstvo sa záznamom o rýchlom raste cirkvi pokúša tlmočiť Lukáš, autor knihy Skutky?`

Lukášovým zámerom pri písaní knihy Skutky bolo ukázať každému čitateľovi pôsobenie Svätého Ducha v ranej cirkvi.

Všimni si tiež, že Lukáš na opísanie výsledkov pôsobenia Svätého Ducha v prvom storočí neváha používať čísla a zaznamenáva, koľko ľudí bolo pokrstených. V Sk 2,41 vyzdvihuje skutočnosť, že za jediný deň bolo na jednom mieste pokrstených tritisíc ľudí. V Sk 4,4 hovorí o päťtisíc pokrstených. A v Sk 5,14 ukazuje, že pribúdalo mnoho tých, čo uverili v Pána.

Či už išlo o jednotlivcov, medzi ktorých patrili etiópsky eunuch, démonom posadnutá slúžka, žalárnik z Filíp alebo Lýdia, Lukáš si všíma a zaznamenáva konanie Svätého Ducha v srdciach ľudí. Dôležité je uvedomiť si, že za týmito obrovskými číslami sú konkrétni ľudia. Každý z nich je Božím dieťaťom, za ktoré Kristus zomrel. Možno nás fascinujú veľké čísla, ale vydávanie svedectva sa v konečnom dôsledku väčšinou uskutočňuje v priamom kontakte dvoch ľudí.

Aby sa napomohlo rastu novozmluvnej cirkvi, postupne vznikali nové zborové spoločenstvá. Jedným z dôvodov rýchleho rastu ranej cirkvi bola neustála obnova prostredníctvom novovzniknutých zborov. Toto posolstvo je dôležité aj pre dnešok.

**Aplikácia**

`Hlavným zameraním ranej cirkvi bola misia. Ako sa môžeme uistiť, že práve misia tvorí základ všetkého, čo v miestnom zborovom spoločenstve robíme?`