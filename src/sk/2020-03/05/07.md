---
title:  Podnety na zamyslenie
date:  31/07/2020
---

Z knihy Skutky apoštolov si prečítajte kapitolu „Dar Ducha“ (AA 47–56; AA /slov/ 32–37) a z knihy Túžba vekov časť z kapitoly „Nech sa vám srdce nevzrušuje!“ (DA 667–672; TV 467–472).

Svätý Duch spolupracuje s Otcom a so Synom na diele vykúpenia. Keď vydávame svedectvo, pripájame sa vlastne k Jeho dielu záchrany ľudí. Duch usvedčuje srdcia. On otvára dvere možností. Prostredníctvom Jeho slova osvetľuje mysle a zjavuje pravdu. On trhá putá predsudkov, ktoré nás zotročujú, víťazí nad kultúrnymi vplyvmi, ktoré prekrúcajú naše chápanie pravdy, a vyslobodzuje nás z pút zlých návykov.

Pri vydávaní svedectva o Kristovi pamätajme na to, že spolupracujeme so Svätým Duchom. Skôr, ako sa s niekým stretneme a otvoríme ústa, Svätý Duch už pôsobil na jeho srdce a pripravoval ho na prijatie evanjelia. Duch stojí pri nás a vedie nás, keď prejavujeme skutky milosrdenstva, vydávame svedectvo, vyučujeme z Biblie, rozdávame literatúru alebo sa podieľame na organizácii evanjelizačných prednášok. A Duch bude pôsobiť na srdcia ľudí aj po našom odchode a bude sa usilovať urobiť všetko preto, aby takýto človek prijal spasenie.

**Námety na spoločné uvažovanie**

`Podeľte sa navzájom o skúsenosť, keď ste intenzívne vnímali, že Svätý Duch pôsobí prostredníctvom vás pri vydávaní svedectva.`

`Cítili ste niekedy strach a obavy, keď ste mali hovoriť o svojej viere? Ako vám v takejto situácii môže pomôcť vedomie, že Svätý Duch je pri vás a vedie vás?`

`Tento týždeň sme hovorili o tom, aký podiel má Svätý Duch na našom vydávaní svedectva. Akými rôznymi spôsobmi sa môže Duch podieľať na našom vydávaní svedectva? Ako nás pre túto činnosť vyzbrojuje a ako koná v živote iných ľudí?`

`V úlohe bol zdôraznený význam Písma pri vydávaní svedectva. Prečo je Biblia pri evanjelizácii takým dôležitým činiteľom? Ako sa môžeme vyvarovať chýb tých, ktorí sa síce hlásia k Písmu, ale zmenšujú jeho autoritu a svedectvo?`

Západ slnka: 20.25