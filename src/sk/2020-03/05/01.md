---
title:  Svedectvo v moci Ducha (Duchom zmocnené svedectvo)
date:  25/07/2020
---

### Texty na tento týždeň
Ján 15,26.27; Sk 2,41.42; Sk 8,4; Heb 4,12; Sk 17,33.34; Sk 18.8

> <p>Základný text</p>
> Keď sa modlili, zatriaslo sa miesto, kde boli zhromaždení, všetkých naplnil Svätý Duch a s odvahou ohlasovali Božie slovo.  (Sk 4,31)

„Choďte do celého sveta a ohlasujte evanjelium všetkému stvoreniu.“ (Mar 16,15) Keď Ježiš povedal učeníkom tieto slová, museli im pripadať ako nesplniteľné poslanie. Také niečo sa zdalo nemožné! Bolo ich len zopár, mali obmedzené prostriedky a väčšinou išlo o nevzdelaných ľudí. Mali však pozoruhodného Boha, ktorý ich zmocnil pre toto nezvyčajné poslanie.

Ježiš učeníkom povedal: „Teraz však na vás zostúpi Svätý Duch, vy dostanete jeho moc a budete mi svedkami v Jeruzaleme, v celom Judsku i Samárii, až po kraj zeme.“ (Sk 1,8) Zmocnenie Svätým Duchom malo dať učeníkom schopnosť hlásať posolstvo kríža s mocou, ktorá mení svet aj životy ľudí. O niekoľko desaťročí evanjelium ovplyvnilo celý svet. V Skutkoch sa dozvedáme, že títo prví kresťania spôsobili vo svete „revolúciu“ (Sk 17,6). Apoštol Pavol hovorí, že evanjelium „sa hlása všetkému tvorstvu pod nebom“ (Kol 1,23). Tento týždeň sa sústredíme na rolu, ktorú má Svätý Duch pri našom zmocnení vydávať svedectvo o Kristovi.