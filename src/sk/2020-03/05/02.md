---
title:  Ježiš a zasľúbenie Svätého Ducha
date:  26/07/2020
---

> <p></p>
> <sup>26</sup>Keď príde Tešiteľ, ktorého vám ja pošlem od Otca, Duch pravdy, ktorý vychádza od Otca, ten bude vydávať o mne svedectvo. <sup>27</sup>Aj vy budete svedčiť, pretože ste od začiatku so mnou.  

> <p></p>
> Keď príde, ukáže svetu, čo je hriech, čo spravodlivosť a súd.  

**Osobné štúdium**

Ježiš zasľúbením Svätého Ducha reagoval na obavy učeníkov z toho, že ich opúšťa a vracia sa do nebies. „Ja vám však hovorím pravdu: Pre vás je lepšie, keď odídem. Ak totiž neodídem, Tešiteľ k vám nepríde. Ak však odídem, pošlem ho k vám.“ (Ján 16,7) Tento Tešiteľ (gr. paraklétos) je niekto, kto prichádza do našej blízkosti, aby nám pomáhal. Jedným z najdôležitejších poslaní Svätého Ducha je byť po boku všetkých veriacich a dávať im silu a usmernenie pri ich vydávaní svedectva. Keď hovoríme o Kristovi, nie sme sami. Svätý Duch je s nami a vedie nás k ľuďom, ktorí úprimne hľadajú Pravdu. Pripravuje ich srdcia ešte skôr, než sa s nimi stretneme. Pomáha nám povedať tie správne slová, pôsobí na myseľ poslucháčov a posilňuje ich ochotu prijať Božie pozvanie.

`Uvažuj o dnešných textoch (Ján 15,26.27 a Ján 16,8). Čo tieto verše hovoria o úlohe Svätého Ducha pri vydávaní svedectva?`

Svätý Duch vydáva svedectvo o Ježišovi. Jeho hlavným cieľom je priviesť ku Kristovi toľko ľudí, koľko sa len dá. Jeho poslaním je osláviť Ježiša. V tomto úsilí sa snaží všetkých veriacich presvedčiť, že aj oni majú zodpovednosť za vydávanie svedectva. Otvára nám oči, aby sme videli v ľuďoch okolo nás budúcich občanov Božieho kráľovstva. Zároveň pôsobí na srdcia ľudí, aby sa stali citlivejší na posolstvo evanjelia.

Jánovo evanjelium to hovorí jasne. Keď príde Svätý Duch, „ukáže svetu, čo je hriech“ (Ján 16,8). Inými slovami, Svätý Duch pôsobí tak, aby si ľudia čo najjasnejšie uvedomovali svoju odcudzenosť od Boha a potrebu činiť pokánie. Svätý Duch okrem toho ukazuje svetu podstatu „spravodlivosti“. Duch nielen odhaľuje podstatu hriechu, ale poukazuje na to, čo je správne. Zjavuje veľkoleposť Ježišovej spravodlivosti, ktorá je v protiklade s našou skazenosťou. Úlohou Svätého Ducha nie je len poukázať na to, akí sme hriešni. Spolu s tým nám dosvedčuje, aký dobrý, láskavý, zhovievavý a milujúci je Kristus. Zároveň nás svojou mocou premieňa na Kristov obraz.

Vydávanie svedectva je vo svojej podstate spolupráca so Svätým Duchom na oslávení Ježiša. V moci Ducha a pod jeho vedením môžeme vydávať svedectvo o nádhernom Kristovi, ktorý premieňa naše životy.

**Aplikácia**

`Prečo si v našej službe druhým ľuďom musíme uvedomovať, že skutočné obrátenie v srdci človeka môže vyvolať len Svätý Duch, nie my sami?`