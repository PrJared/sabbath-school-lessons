---
title:  Svätý Duch, Písmo a svedectvo
date:  29/07/2020
---

> <p></p>
> Veď Božie slovo je živé a účinné, ostrejšie ako akýkoľvek dvojsečný meč. Preniká až po oddelenie duše od ducha a kĺbov od špiku a rozsudzuje túžby a úmysly srdca.  

> <p></p>
> <sup>20</sup>Predovšetkým buďte si vedomí toho, že ani jedno proroctvo v Písme nevzniklo na základe vlastného výkladu skutočnosti. <sup>21</sup>Veď proroctvo nikdy nepovstalo z vôle človeka, ale ľudia poslaní Bohom hovorili z vnuknutia Ducha Svätého.  

**Osobné štúdium**

Božie slovo tvorilo základ svedectva ranej cirkvi. Petrova kázeň na Turíce čerpala zo Starej zmluvy a dokazovala, že Ježiš je zasľúbený Mesiáš. Svedectvo umierajúceho Štefana poukazovalo na dejiny starozmluvného Izraela. Peter vysvetľoval, že „synom Izraela [Boh] poslal slovo“ (Sk 10,36) a potom Kornéliovi vyrozprával príbeh Kristovho vzkriesenia. Apoštol Pavol sa opakovane odvolával na veľkolepé predpovede Starej zmluvy, ktoré sa týkali príchodu a pôsobenia Mesiáša. A Filip veľmi dôkladne vysvetľoval hľadajúcemu Etiópčanovi význam proroctva o Mesiášovi z Izaiáša 53. Vo všetkých prípadoch učeníci kázali Božie slovo, nie svoje vlastné myšlienky a dojmy. Duchom inšpirované Slovo bolo základom ich autority.

`Uvažuj o nasledovných textoch. Čo sa z nich dozvedáme o vzťahu medzi Svätým Duchom, Božím slovom a svedectvom ranej cirkvi?`

`Skutky 4,4.31`

`Skutky 8,4`

`Skutky 13,46–49`

`Skutky 17,2`

`Skutky 18,24.25`

Ten istý Svätý Duch, ktorý inšpiroval pisateľov Biblie, prostredníctvom Písma menil životy ľudí. V Božom slove je životodarná moc, pretože prostredníctvom Ducha sa stáva Kristovým živým slovom.

`Uvažuj o textoch z úvodu (2Pet 1,21 a Heb 4,12). Prečo Božie slovo zohráva takú dôležitú úlohu pri zmene života človeka? Z čoho pochádza moc tohto Slova?`

„Tvorivá energia Božieho slova povolala svety do existencie. Božie slovo udeľuje moc a prebúdza život. Každé prikázanie je zasľúbením, ktoré vôľou prijaté a vpustené do duše prináša so sebou život Nekonečného, mení prirodzenosť a znovu pretvára dušu na Boží obraz.“ (Ed 126; Vých 109)

Biblia nepochybne mení životy ľudí. Má moc, lebo ten istý Svätý Duch, ktorý inšpiroval Bibliu, podnecuje a uskutočňuje zmenu v nás, keď túto Bibliu čítame. Keď o posolstve Písma hovoríme druhým ľuďom, Svätý Duch mení ich životy aj prostredníctvom slova, za ktorého vznikom stojí. Boh zasľúbil, že požehná svoje Slovo, nie naše slová. Moc spočíva v Božom slove, nie v ľudských dohadoch a názoroch.

**Aplikácia**

`Ako Božie slovo mení a ovplyvňuje tvoj život? V čom sa táto zmena prejavuje najviac?`