---
title:  Ako priviesť ľudí k zmene
date:  22/08/2020
---

### Texty na tento týždeň
Ján 4,27–30.39–42; Mat 15,21–28; 2Tes 1,1–4; Rim 15,7; Ef 4,32; 1Pet 3,15

> <p>Základný text</p>
> 15A Kristus, Pán, nech je svätý vo vašich srdciach. Buďte vždy pripravení dať odpoveď každému, kto vás žiada o zdôvodnenie nádeje, ktorá je vo vás, 16ale robte to v tichosti, s bázňou a dobrým svedomím.“  (1Pet 3,15.16)

Čím viac spoznávame Kristov život, tým viac obdivujeme jeho schopnosť prijímať a podporovať ľudí. A hoci vyslovil mnoho ostrých napomenutí na adresu náboženských predstaviteľov, ochotne prijímal tých, čo zápasili s hriechom, trápili sa pocitmi viny a beznádejne padali. Jeho milosť bola určená práve pre nich. Jeho milosrdenstvo obklopovalo aj tých najohavnejších zločincov. Hĺbka Ježišovho odpustenia bola nekonečne hlbšia než hĺbka ich hriechov. Jeho láska nepozná žiadne hranice.

Ježiš nikdy neprejavil ani najmenšiu štipku pýchy alebo nadradenosti. V každom človeku videl ľudskú bytosť stvorenú na Boží obraz. Vnímal znaky hriechu na každom človeku a každého túžil zachrániť. Nenašiel sa žiadny človek, ktorého by Ježiš nemiloval. Nikto nepadol tak hlboko, že by ho Kristova milosť nemohla dosiahnuť. Ježiš prejavoval rešpekt každému, s kým sa stretol, a ku každému sa správal s náležitou úctou. Veril v ľudí, a preto ich dokázal získavať pre Božie kráľovstvo. V Ježišovej blízkosti sa menili životy ľudí, pretože mal o nich skutočný záujem. Dokázal ľudí pozdvihnúť a zmeniť ich, pretože veril v potenciál v každom človeku.

Tento týždeň sa budeme hlbšie venovať spôsobu, akým Ježiš pristupoval k ľuďom a budeme skúmať, ako tieto princípy aplikovať v našich životoch a v našej službe.