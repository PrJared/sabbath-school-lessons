---
title:  Podnety na zamyslenie
date:  28/08/2020
---

„V Kristovi je zdroj pastierskej vľúdnosti, rodičovskej lásky a nedostižnej milosti súcitného Spasiteľa. Svoje požehnania nám podáva v tej najpríjemnejšej podobe. Neuspokojuje sa len s ich oznámením; predkladá ich čo najpríťažlivejšie, aby prebudil túžbu po nich. Podobne majú aj jeho služobníci zvestovať bohatstvo slávy tohto nevýslovného Daru. Kristova obdivuhodná láska obmäkčí a podmaní si srdce tam, kde by nepomohli nijaké vieroučné výklady. Potešujte, potešujte môj ľud, vraví Boh váš. ... Vystúp na vysoký vrch, Sion, hlásateľ radostnej zvesti, hlasno zvolaj, Jeruzalem, hlásateľ radostnej zvesti! Hlasno volaj, neboj sa, povedz judským mestám: Ajhľa, Boh váš!... Pásť bude svoje stádo ako pastier, zhromaždí ho svojím ramenom, jahniatka ponesie v náručí. (Iz 40,1.9–11).“ (DA 826; TV 578)

**Námety na spoločné uvažovanie**

`Je to smutné, ale niektorí ľudia sa naozaj cítia lepšie, keď môžu poukazovať na chyby ostatných. Ako si môžeme byť istí, že nemáme v živote rovnaký postoj?`

`Predstav si nasledujúcu udalosť: Tvoj priateľ sa práve vráti z pohrebu a povie: „Som rád, že moja teta je už v nebi a pozerá sa na mňa. Zmenšuje to môj smútok a je mi ľahšie.“ Čo by si mu na to povedal, keď vieš, že tvoje slová by mali byť pravdivé, láskavé, pokorné a vľúdne? Aj keď je stav mŕtvych po smrti dôležitou otázkou, prečo toto nie je zrejme ten najlepší čas, aby sme tejto osobe dali biblickú hodinu na túto tému?`

`Uvažujte o nasledovnom citáte v súvislosti s vydávaním svedectva druhým: „Ak vyhľadávame chyby druhých, začne zlo rásť i v nás. Kto sa zaoberá nedostatkami iných, sám sa mení podľa nich. Ak však hľadíme na Ježiša, hovoríme o jeho láske a dokonalom charaktere, meníme sa na jeho obraz. Rozjímaním o vznešenom ideále, ktorý nám Ježiš predstavil, sa povznášame do čistého a svätého ovzdušia Božej prítomnosti. Ak v ňom zotrvávame, každého, koho stretneme, ožiarime týmto svetlom.“ (MH 492; CZ 355)`

Západ slnka: 19.36