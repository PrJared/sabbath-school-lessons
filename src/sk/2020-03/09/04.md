---
title:  Hovoriť pravdu v láske
date:  25/08/2020
---

> <p></p>
> Buďme pravdiví v láske, aby sme vo všetkom dorastali v Krista. On je hlava...  

> <p></p>
> <sup>1</sup>Pavol, Silván a Timotej tesalonickej cirkvi v Bohu, našom Otcovi, a v Pánovi Ježišovi Kristovi. <sup>2</sup>Milosť vám a pokoj od Boha, nášho Otca, a od Pána Ježiša Krista. <sup>3</sup>Bratia, sme povinní ustavične ďakovať za vás Bohu, ako sa sluší, pretože vaša viera nadmieru rastie a vzájomná láska vás všetkých sa rozhojňuje. <sup>4</sup>A tak sa aj my vami chválime v Božích cirkvách pre vašu vytrvalosť a vieru vo všetkých prenasledovaniach a súženiach, ktoré znášate.  

**Osobné štúdium**

Priateľstvo samotné nemá moc získať ľudí pre Krista. Môžeme mať mnoho priateľov, s ktorými sme radi a ktorí sú radi s nami, ale ak im nikdy nepovieme, čo pre nás Kristus znamená a ako zmenil náš život, naše priateľstvo nebude mať príliš veľký dosah na večnosť. Samozrejme, je príjemné prežívať spoločne príjemné chvíle, ale Boh nás povoláva urobiť viac, než len „prežívať spoločne príjemné chvíle“. Priateľstvo samotné ľudí ku Kristovi neprivedie. Je však tiež pravdou, že nepriateľské postoje ľudí veľmi pravdepodobne odvedú od Krista.

Apoštol Pavol nám pripomína, aby sme hovorili „pravdu v láske“ (Ef 4,15; Roh). Silné priateľstvo sa buduje tak, že sa vieme s ľuďmi zhodnúť na mnohých veciach, prejavujeme si vzájomné prijatie a dokážeme ich oceniť tam, kde je to príhodné. Je dôležité sústrediť sa na to dobré v ľuďoch a nezameriavať sa neustále na to zlé, ktorého je v každom z nás dosť a dosť.

`Uvažuj o texte z úvodu (2Tes 1,1–4). Za čo Pavol chváli veriacich v Tesalonike? Ako by si sa cítil na ich mieste?`

Zdá sa, že niektorí ľudia majú záľubu vo vyhľadávaní chýb druhých. Často to robia len preto, že sa potom sami cítia lepšie.

Apoštol Pavol bol úplne iný. Vždy sa snažil zdôrazniť to pozitívne na zboroch, ktorým slúžil. Samozrejme, karhal za nedostatky a nezatváral oči pred hriechom, ale jeho hlavným zámerom bolo povzbudzovať a upevňovať zbory, ktoré založil. Medzi spôsoby, ktorými to robil, patrilo vyzdvihovanie pozitívneho konania.

Ellen Whiteová k pozitívnemu prístupu hovorí tieto dôležité slová: „Keby sme boli pred Bohom pokorní a správali by sme sa láskavo, zdvorilo, súcitne a milosrdne, bolo by sto obrátených k pravde tam, kde je dnes len jeden.“ (9T 189)

**Aplikácia**

`Uvažuj o vyššie uvedenom citáte. Ako by sa tvoje zborové spoločenstvo zmenilo, keby bolo srdce každého z vás naplnené láskavosťou, zdvorilosťou, súcitom a milosrdenstvom? Ako by vyzerala takáto cirkev? Skúmaj svoje vlastné srdce a polož si otázku, ako a v čom by si potreboval prežiť v tejto oblasti zmenu?`