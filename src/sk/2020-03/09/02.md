---
title:  Otvorenosť voči evanjeliu
date:  23/08/2020
---

> <p></p>
> <sup>39</sup>Mnohí Samaritáni z toho mesta uverili v neho pre slovo ženy, ktorá svedčila: Povedal mi všetko, čo som robila. <sup>40</sup>Keď teda prišli k nemu Samaritáni, prosili ho, aby ostal u nich. A ostal tam dva dni. <sup>41</sup>A ešte omnoho viac ich uverilo pre jeho slovo. <sup>42</sup>A žene povedali: Veríme už nie preto, čo si povedala; veď sme sami počuli a vieme, že toto je naozaj Spasiteľ sveta.  

**Osobné štúdium**

`Uvažuj o texte Ján 4,27–30.39–40. Ako Ježišov rozhovor so samaritánskou ženou ukazuje na skutočnosť, že pre evanjelium sú otvorení všetci ľudia – dokonca aj na tých najneočakávanejších miestach?`

Nikto z učeníkov by ani vo sne neočakával, že by sa v Samárii mohol nájsť niekto, kto by prijal Ježišovo posolstvo. Samaritáni a Židia boli v neustálom konflikte, ktorý sa týkal náboženského učenia a uctievania. Toto nepriateľstvo trvalo mnoho desaťročí. Samaritáni sa chceli podieľať na stavbe chrámu v Jeruzaleme. Táto možnosť im však bola odopretá, pretože sa nedržali pravého učenia a navyše uzatvárali manželstvá s ľuďmi z okolitých pohanských kultúr. Výsledkom bolo, že Samaritáni si postavili svoj vlastný chrám na vrchu Gerizím. Učeníci by Samáriu najradšej obišli ako miesto, kde sa evanjeliu celkom určite nemôže dariť.

Ježiš však videl to, čo učeníci nedokázali vnímať: otvorené srdcia. Jánov záznam príbehu stretnutia so ženou pri studni sa začína slovami: „[Ježiš] opustil Judsko a odišiel znova do Galiley. No musel prejsť cez Samáriu.“ (Ján 4,3.4) Ježiš „musel“ prejsť cez Samáriu, pretože mu Svätý Duch ukázal, že na tomto pochybnom mieste budú ľudia ochotní počuť evanjelium. Keď sú naše oči pomazané Svätým Duchom, uvidíme možnosti tam, kde ostatní vidia len ťažkosti. Uvidíme ľudí pripravených na Božie kráľovstvo, aj keď tam všetci ostatní uvidia len neúrodnú kamenistú pôdu.

`Uvažuj o textoch Skutky 8,4.5.14. Ako počas prvých mesiacov po Ježišovej smrti odpovedala Samária na hlásanie evanjelia učeníkmi? Akú úlohu v tom mohla zohrať Ježišova predchádzajúca návšteva a skúsenosť, ktorú vtedy prežili učeníci aj Samaritáni?`

Učeníci by kedysi Samáriu obišli a tamojším obyvateľom by nedali ani len možnosť počuť Božie slovo. Ježiš videl, čo iným unikalo. Rozpoznal, že Svätý Duch otvoril srdce jednej ženy. Jej dramatické obrátenie ovplyvnilo množstvo ľudí z jej mesta. Nie vždy sa nám podarí vidieť takúto okamžitú odpoveď na naše evanjelizačné úsilie, ale ak zasejeme semiačka do pripravenej pôdy sŕdc, jedného dňa prinesú úrodu na Božiu slávu.

**Aplikácia**

`Nikdy nemôžeme dopredu s istotou vedieť, aký vplyv budú mať naše slová a činy na druhých – či už pozitívny alebo negatívny. Prečo si v tejto súvislosti musíme dávať pozor na to, čo hovoríme a robíme v prítomnosti iných ľudí?`