---
title:  Láskavé predstavenie pravdy
date:  27/08/2020
---

> <p></p>
> A Kristus, Pán, nech je svätý vo vašich srdciach. Buďte vždy pripravení dať odpoveď každému, kto vás žiada o zdôvodnenie nádeje, ktorá je vo vás.  

> <p></p>
> Hlásaj slovo, naliehaj v priaznivý i nepriaznivý čas, presviedčaj, karhaj, povzbudzuj so všetkou trpezlivosťou a ponaučením.  

> <p></p>
> <sup>4</sup>Ale keď sa zjavila dobrotivosť nášho Spasiteľa, Boha, a jeho láska k ľuďom, <sup>5</sup>zachránil nás nie pre skutky spravodlivosti, ktoré sme urobili my, ale podľa svojho milosrdenstva, kúpeľom znovuzrodenia a obnovy v Duchu Svätom.  

**Osobné štúdium**

Kristus nezanedbával predstavovanie pravdy z dôvodu, že by to nebolo „láskavé“, pretože potom by už nešlo o lásku. Láska sa vždy usiluje o dobro druhého. Medzi pravdou a láskou neexistuje konflikt. Pravda, ktorú predstavíme pokorne a vľúdne, je vyjadrením lásky. Ježiš povedal: „Ja som cesta, pravda i život. Nik nepríde k Otcovi, ak nejde cezo mňa.“ (Ján 14,6) Ježiš je jedinou cestou k spaseniu (Sk 4,12). Kristova milosť nás zachraňuje, aby sme mohli poznať jeho pravdu a žiť jeho životom. Pravda bez lásky vedie k zákonníctvu, čo spôsobuje zničenie duchovného života. Takzvaná „láska“, ktorá je bez pravdy, vedie k falošnej precitlivenosti bez obsahu, ktorá zanecháva človeka strateného v mori neistoty. Pravda, ktorú predstavujeme v láske, vedie k skutočnej kresťanskej skúsenosti, ktorá dáva človeku jasný smer, cieľ a dôležitú istotu.

**Uvažuj o textoch z úvodu. Ktoré vyjadrenia v týchto veršoch predstavujú vyváženosť medzi predstavením biblickej pravdy a pokorným duchom prijatia?**

`1Pet 3,15`

`2Tim 4,2`

`Tít 3,4.5`

Novozmluvní pisatelia nikdy nevyzdvihovali lásku na úkor pravdy. Naopak, nádherne spájali lásku s pravdou, milosť so zákonom a súcit s poctivosťou. Peter vyzýva spoluveriacich, aby boli pripravení dať odpoveď každému, kto ich žiada o zdôvodnenie nádeje, ktorá je v nich. Inými slovami, potrebujeme vedieť, čomu veríme a prečo tomu veríme – a mali by sme to vedieť vysvetliť. Neznamená to, že by sme mali mať odpoveď na každú otázku, alebo že by sme mali byť schopní každého presvedčiť silou argumentov. Znamená to len, že „s pokorou a bázňou“ by sme mali vedieť vysvetliť a obrániť svoju vieru.

Pavol radí mladému Timotejovi: „Hlásaj slovo, naliehaj v priaznivý i nepriaznivý čas, presviedčaj, karhaj, povzbudzuj so všetkou trpezlivosťou a ponaučením.“ (2Tim 4,2) A Títovi pripomína, že je to vľúdnosť a láska nášho Boha, čo zachraňuje tých, čo v ňom prežili znovuzrodenie (Tít 3,5).

Aj my sme povolaní, aby sme v pokore predstavovali pravdu v láske. Náš Pán nás pozýva, aby sme sa k nemu pridali a s láskavým a prijímajúcim postojom oznamovali Jeho posolstvo posledných dní tomu svetu, ktorý bez Krista umiera.

**Aplikácia**

`Ako by si odpovedal na otázku: „Prečo si kresťanom.“ Aké dôvody by si uviedol na obhájenie alebo vysvetlenie svojej viery?`