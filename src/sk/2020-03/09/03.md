---
title:  Prispôsobenie prístupu
date:  24/08/2020
---

> <p></p>
> <sup>22</sup>Tu vyšla istá kanaánska žena z toho kraja a kričala: Zmiluj sa nado mnou... <sup>23</sup>On jej však neodpovedal ani slovo. Jeho učeníci prišli a prosili ho: Zbav sa jej, lebo kričí za nami. <sup>24</sup>Odpovedal im: Som poslaný iba k ovciam, ktoré sa stratili z domu Izraela. <sup>25</sup>No ona prišla, klaňala sa mu... <sup>26</sup>On jej však povedal: Nie je dobré vziať chlieb deťom a hodiť ho šteňatám. <sup>27</sup>No ona povedala: Áno, Pane, veď aj šteňatá sa živia odrobinami, ktoré padajú zo stola ich pánov. <sup>28</sup>Vtedy jej Ježiš povedal: Žena, veľká je tvoja viera! Nech sa ti stane, ako si želáš! A v tú hodinu jej dcéra ozdravela.  

> <p></p>
> <sup>4</sup>Niektorí namrzene šomrali: Načo také plytvanie olejom? ... <sup>6</sup>Ale Ježiš povedal: Dajte jej pokoj! Prečo ju trápite? Veď mi preukázala dobrý skutok. <sup>7</sup>Chudobných predsa máte vždy medzi sebou. Keď im chcete pomôcť, môžete to vždy urobiť. Ale mňa nemáte vždy. <sup>8</sup>Urobila, čo mohla. Už vopred pomazala moje telo na pohreb.  

**Osobné štúdium**

Naše postoje veľmi často pôsobia na našu schopnosť ovplyvniť druhých. Nevľúdny, kritický a nepriateľský postoj bude od nás ľudí odháňať, a aj keby sme mali možnosť vydávať im svedectvo, naše slová by zrejme neprijali, aj keby boli neviem ako pravdivé.

Naproti tomu pozitívne postoje spojené s dôverou v človeka môžu k nám druhých ľudí pritiahnuť. Vytvára sa tak puto priateľstva. Ježiš tento princíp vyjadril nádhernými slovami, keď povedal: „Už vás nenazývam sluhami, pretože sluha nevie, čo robí jeho pán. Nazval som vás priateľmi, pretože som vám oznámil všetko, čo som počul od svojho Otca.“ (Ján 15,15) Priatelia sa navzájom prijímajú napriek svojim slabostiam a chybám a sú ochotní deliť sa spoločne o radosť aj zármutok.

`Uvažuj o textoch Matúš 15,21–28 a Marek 14,6–9. Tieto texty opisujú dve stretnutia Ježiša so ženami. Každé z týchto stretnutí prebiehalo úplne odlišne. Zdá sa, akoby na jednu ženu bol Ježiš hrubý a nevľúdny a na druhú milý a láskavý. Čo naznačuje, že Ježiš sa pri týchto stretnutiach usiloval obe ženy zasiahnuť svojou milosťou a vybudovať si s nimi vzťah dôvery?`

Žena z Matúša 15 bola Kanaánčanka. Ježiš sprvu zámerne odmietal jej žiadosti, aby postupne vďaka vytrvalosti jej viera rástla. Napokon vyhovel jej prosbe a potom o nej povedal niečo, čo nevyjadril o žiadnom z náboženských vodcov Judska tej doby: „Žena, veľká je tvoja viera!“ (Mat 15,28) Preukázal jej jednu z najväčších pochvál, akú mohol náboženský učiteľ vysloviť. Vieš si predstaviť, ako sa jej srdce zaradovalo a ako to zmenilo jej život?

Žena, ktorá veľmi drahou masťou pomazala Ježišove nohy bola Židovka. Nemala dobrú povesť, veľakrát spadla veľmi hlboko. Ježiš jej však odpustil a pomohol jej zmeniť sa. Keď ju ostatní kritizovali, Ježiš sa jej zastal a vyzdvihol jej konanie: „Amen, hovorím vám: Kdekoľvek na svete sa bude ohlasovať evanjelium, bude sa na jej pamiatku hovoriť aj o tom, čo vykonala.“ (Mar 14,9)

**Aplikácia**

`Uvažuj opäť o oboch príbehoch. V čom podľa teba spočíva základ pozitívneho postoja, ktorý pomáha získavať ľudí? V čom potrebuješ ty sám zmeniť svoje postoje nielen v súvislosti s vydávaním svedectva, ale aj v ostatných oblastiach tvojho života?`