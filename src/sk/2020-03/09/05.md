---
title:  Prijatie ako základ
date:  26/08/2020
---

> <p></p>
> Preto sa navzájom prijímajte, ako vás aj Kristus prijal na Božiu slávu.  

> <p></p>
> A buďte k sebe dobrí, milosrdní, odpúšťajte si navzájom, ako aj vám Boh odpustil v Kristovi.  

> <p></p>
> Prijímajte slabého vo viere medzi seba, ale nehádajte sa pre názory.  

> <p></p>
> <sup>4</sup>Kto sa teda pokorí ako toto dieťa, ten je najväčší v nebeskom kráľovstve. <sup>5</sup>A  kto by prijal jedno takéto dieťa v mojom mene, mňa prijíma.  

**Osobné štúdium**

`Uvažuj o textoch z úvodu (Rim 15,7; Ef 4,32; Rim 14,1; Mat 18,4.5). Ako by si vysvetlil podstatu prijímania, o ktorom sa hovorí v Písme? Ako by sa mal prejavovať človek, ktorý prijíma ostatných?`

V prvých dvoch textoch apoštol Pavol predstavuje princípy, ktoré tvoria základ vzájomného prijímania. Kristus nám odpustil a prijíma každého z nás. Máme preto inú možnosť, ako odpúšťať si navzájom a navzájom sa prijímať? Hlavným dôvodom na prijímanie druhých – napriek všetkým problémom – je práve tá skutočnosť, že Ježiš prijal nás.

Čo to vlastne znamená? Predstav si všetky tie veci, ktoré si v minulosti urobil a s ktorými možno zápasíš ešte aj dnes, veci, o ktorých vieš možno len ty a bol by si zdesený, keby sa o nich dozvedeli ostatní.

A čo teraz? Prostredníctvom viery ťa prijal Kristus, ktorý vie o tebe úplne všetko – dokonca aj to, o čom ostatní nemajú ani tušenie. A napriek tomu, že o tebe všetko vie, prijíma ťa. Nie je to vďaka tvojej dobrote, ale vďaka Jeho milosrdenstvu.

Ako by sme sa teda mali správať k druhým? Aký postoj by sme voči nim mali zaujať?

Niektorí majú problém pochopiť tento koncept. Ozajstné prijatie znamená, že druhých prijímame takých, akí sú, so všetkými ich hriešnymi zlozvykmi, pretože ide o ľudské bytosti stvorené na Boží obraz. Keďže Kristus „zomrel za nás, keď sme boli ešte hriešni“ a jeho smrťou sme „boli zmierení s Bohom, keď sme boli ešte nepriateľmi“, môžeme aj my odpúšťať a prijímať druhých. Jeho láska k nám sa stala základom nášho prijatia a odpustenia (pozri Rim 5,6–10).

Keď sme vytvorili priateľstvo plné pochopenia a prijatia, je v tom správnom čase dôležité nášmu priateľovi s láskou predstaviť pravdy Písma. Ak to neurobíme, zlyhávame v ozajstnej láske. Ak je medzi nami skutočné priateľstvo, malo by nám záležať na tom, aby sme sa podelili o život meniace, večné pravdy.

Ježiš nemal postoj „rob si, čo chceš, nič mi nevadí, stále ťa prijímam“. Jeho postoj by sa dal vyjadriť nasledovne: „Nech si urobil čokoľvek, som pripravený ti odpustiť a dať ti moc na zmenu.“ Biblická pravda, ktorú pokorne predstavíme v Kristovom duchu s láskavým postojom, je ten postoj, ktorý získava ľudské srdcia pre zmenu.

**Aplikácia**

`Ako je možné prijať človeka bez toho, aby sme súhlasili s jeho hriešnym konaním? Ako prejaviť takéto prijatie a zároveň neschvaľovať ani netolerovať hriech?`