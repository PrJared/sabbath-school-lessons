---
title:  Podnety na zamyslenie
date:  14/08/2020
---

Z knihy Cesta ku Kristovi si prečítajte kapitolu „Poznanie slova“ (SC 87–91; CK 57–61).

Boh koná v srdcia ľudí okolo nás. Keby sme dokázali duchovným zrakom rozpoznať, kde všade Boh koná svoje dielo, pravidelne by sme využívali možnosti podeliť sa o jeho slovo s ostatnými. Keď Boh pripravuje pôdu ľudského srdca, my máme možnosť zasievať semienka evanjelia. Svätý Duch si pripravil srdcia Nikodéma, samaritánskej ženy pri studni, ženy s krvotokom, zločinca na kríži, rímskeho stotníka a mnohých ďalších ešte predtým, než sa s nimi Ježiš stretol. Prostredníctvom ich životných okolností a pod vplyvom Svätého Ducha boli pripravení prijať Kristovo posolstvo.

Niekedy môžeme prežívať prirodzenú zdráhavosť opýtať sa ľudí, či sa za nich môžeme modliť, či im môžeme povedať niečo z Biblie, alebo či im môžeme dať nejakú knihu. Keď však budeme cítiť nutkanie zdieľať svoju vieru s niekým iným, bude to veľmi pravdepodobne preto, že Svätý Duch, ktorý nás k tomu vedie, už predtým na túto osobu pôsobil, aby prijala naše svedectvo.

**Námety na spoločné uvažovanie**

`Keby za vami prišiel niekto s obrovskými pocitmi viny zo svojho konania a potreboval by prežiť Božie odpustenie, akú radu by ste mu dali a o ktoré biblické texty by ste sa s ním podelili? Aká je vaša vlastná skúsenosť s pocitmi viny a s mocou Božieho odpustenia?`

`Niekedy Boh privedie do nášho života ľudí len preto, že túži, aby spoznali pravdu o Ňom. Ako sa môžeme stať citlivejšími na Božie vedenie?`

`Uvažujte o Božej moci a o moci jeho Slova, ako to ukazuje príbeh stvorenia a stvorenie samotné. Sami máme problém pochopiť koncept vesmíru, pretože je taký neuveriteľne obrovský. Nehovoriac o tom, že Boh, ktorý tento vesmír stvoril, musí byť ešte väčší než to, čo stvoril. V čom môže byť pre nás úľavou poznanie, že Boh, ktorému slúžime, je taký mocný? A nie je len mocný, ale nás aj miluje. Akú nádej môžeme mať, keď o Bohu vieme tieto skutočnosti? Ako nám toto poznanie môže pomôcť byť pre druhých lepšími svedkami o Bohu?`

Západ slnka: 20.02