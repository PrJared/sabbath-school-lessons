---
title:  Úžitok zo štúdia Božieho slova
date:  11/08/2020
---

> <p></p>
> <sup>14</sup>Ty však zostaň v tom, čomu si sa naučil a čo ti je zverené, veď vieš, od koho si sa to naučil, <sup>15</sup>a pretože od detstva poznáš sväté Písma, ktoré ti môžu dať múdrosť na spásu, a to vierou v Ježiša Krista. <sup>16</sup>Celé Písmo je Bohom vnuknuté a užitočné na učenie, karhanie, nápravu a výchovu v spravodlivosti, <sup>17</sup>aby Boží človek bol dokonalý a pripravený na každé dobré dielo.  

> <p></p>
> <sup>14</sup>Dal som im tvoje slovo a svet ich nenávidel, pretože nie sú zo sveta, ako ani ja nie som zo sveta. <sup>15</sup>Neprosím, aby si ich vzal zo sveta, ale aby si ich ochránil pred zlým. <sup>16</sup>Nie sú zo sveta, ako ani ja nie som zo sveta. <sup>17</sup>Posväť ich v pravde; tvoje slovo je pravda!  

**Osobné štúdium**

Štúdium Božieho slova je užitočné z viacerých dôvodov. Apoštol Peter hovorí, že prostredníctvom zasľúbení Písma máme „účasť na Božej prirodzenosti“ (2Pet 1,4). Jakub zasa hovorí, že „zasiate slovo... má moc spasiť vaše duše“ (Jak 1,21). Pavol dodáva, že „slovo jeho milosti... má silu budovať a dať dedičstvo všetkým posväteným“ (Sk 20,32). Cieľom Písma je sprostredkovať nám vykúpenie. Meníme sa pohľadom na Krista, o ktorom Biblia prináša svedectvo. Tým, že hľadíme na slávu nášho Pána, premieňame sa (2Kor 3,18). „V oblasti rozumovej i duchovnej platí zákon, že ak sa náš záujem o niečo prehlbuje, potom sa duchovne meníme na to obdivované. Myseľ sa postupne prispôsobuje tomu, čím sa zaoberáme. Pripodobňuje sa tomu, čo sa naučila milovať a s úctou obdivovať.“ (GC 555; VSV 399)

`Uvažuj o textoch z úvodu (2Tim 3,14–17 a Ján 17,14–17). V čom a ako nám prospieva štúdium Božieho slova?`

Apoštol Pavol v liste svojmu mladému spoločníkovi Timotejovi zdôrazňuje, aby zostával verný Písmu a tešil sa z úžitku, ktorý prináša. Podľa Pavla je Písmo „užitočné na učenie“. Písmo zjavuje pravdy a odhaľuje chyby. Predstavuje človeku Boží plán. Karhá naše hriechy, napráva omyly v našom uvažovaní a poučuje nás o tom, čo je správne. Písmo ukazuje na Kristovu spravodlivosť a vedie nás od pochabosti našej hriešnosti ku kráse Kristovej spravodlivosti. Keď vnímame Ježišovu obetavú lásku v kontraste s našou sebeckosťou, zostávame v údive. Čím viac spoznávame hĺbku Kristovho milosrdenstva a láskavosti, náš život sa mení. Keď sa o jeho slovo delíme s ostatnými, aj oni sa od zá-kladu menia. Pozeraním na Krista, ako sa nám predstavuje v Písme, meníme sa na jeho obraz. Podstatou vydávania svedectva nie je prezentovať naše názory a dokonca ani našu vieru. Svedectvo vydávame vtedy, keď sa delíme o večné pravdy, ktoré sa nachádzajú v Božom slove. Ak Božie slovo prinieslo do nášho života veľké požehnanie, potom sme vierohodnými svedkami toho, ako môžu byť požehnané životy aj tých ľudí, ktorým prinášame naše svedectvo.

**Aplikácia**

`Uvažuj o období ťažkostí, s ktorými si musel zápasiť. Ako ti vtedy bolo Božie slovo posilou? Čo si sa z tejto skúsenosti naučil?`