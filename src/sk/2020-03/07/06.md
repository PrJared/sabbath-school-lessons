---
title:  Zvestovanie Slova
date:  13/08/2020
---

> <p></p>
> Pán, Hospodin mi dal jazyk učeníkov, aby som vedel unaveného posilniť slovom. Ráno čo ráno mi prebúdza ucho, aby som počúval ako učeníci.  

> <p></p>
> Všetko má určenú chvíľu a každá záležitosť pod nebom má vhodný čas.  

> <p></p>
> Hlásaj slovo, naliehaj v priaznivý i nepriaznivý čas, presviedčaj, karhaj, povzbudzuj so všetkou trpezlivosťou a ponaučením.  

**Osobné štúdium**

Dobrá správa je nato, aby sa šírila ďalej. Spomeň si na okamihy, keď si bol nadšený z dobrých správ. Možno to bol deň tvojej svadby alebo narodenia dieťaťa. Možno si sa tešil z dobrej správy, že ťa prijali do nového zamestnania alebo ste si konečne mohli dovoliť kúpiť prvé bývanie. Bol si z toho taký nadšený, že si sa nemohol dočkať, ako to všetkým vyrozprávaš.

Je nádherné, keď sa môžeme o svoju radosť deliť s ostatnými. Ale tou najlepšou správou v celom vesmíre je príbeh Ježiša Krista. Keď objavujeme v Božom slove nové pravdy o spasení v Kristovi, naše srdce prekypuje radosťou a túžime o tom povedať niekomu ďalšiemu. Keď sa náboženskí predstavitelia snažili zakázať apoštolom hovoriť o Kristovi, Peter vyhlásil: „My nemôžeme nehovoriť o tom, čo sme videli a počuli.“ (Sk 4,20)

„Len čo človek príde ku Kristovi, rodí sa v ňom túžba oznámiť iným, akého vzácneho priateľa našiel v Ježišovi. Spásna a posväcujúca pravda nemôže zostať zavretá v jeho srdci. Ak nosíme rúcho Kristovej spravodlivosti a tešíme sa z prítomnosti jeho Ducha, nebudeme môcť mlčať. Ak sme okúsili a videli, že Pán je dobrý, budeme mať o čom hovoriť. Budeme k nemu pozývať iných, ako keď Filip našiel Spasiteľa.“ (SC 78; CK 53)

V Rimanom 1,14–16 apoštol Pavol píše: „Som dlžník Grékom aj barbarom, múdrym aj nerozumným, a tak som pripravený aj vám v Ríme zvestovať evanjelium. Veď ja sa nehanbím za evanjelium, lebo ono je Božou mocou na spásu pre každého veriaceho, najprv Žida, potom Gréka.“

Apoštol Pavol stále znova a znova rozprával svoj príbeh obrátenia. Jeho srdce prekypovalo radosťou z Ježiša. Nemohol jednoducho mlčať a o dobrú správu sa musel podeliť.

`O ktorých dôležitých princípoch zvestovania Božieho slova sa hovorí v nasledujúcich textoch?`

`Iz 50,4`

`Kaz 3,1`

`2Tim 4,2`

Keď svoj život podriadime Kristovi a službe pre neho, On otvorí dvere možností, aby sme mohli v ten správny čas hlásať slovo tým, ktorých srdcia sú otvorené. Pri našom vydávaní svedectva musíme pamätať na tri biblické princípy: čo hovoríme, ako to hovoríme a kedy to hovoríme.

**Aplikácia**

`S ktorými ľuďmi prichádzaš do pravidelného kontaktu? Ako sa pre nich môžeš stať lepším svedkom?`