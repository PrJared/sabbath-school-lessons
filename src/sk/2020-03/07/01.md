---
title:  Zvestovanie Slova
date:  08/08/2020
---

### Texty na tento týždeň
Žalm 119,105; Jer 23,29; Heb 1,1–3; 2Tim 3,14–17; 1Ján 1,7–9; Kaz 3,1; 2Tim 4,2

> <p>Základný text</p>
> 10Lebo ako padá dážď a sneh z neba a nevráti sa ta, ale zavlaží zem, zúrodní ju a dá jej vyklíčiť, vydá semeno na siatie a chlieb na jedenie, 11tak sa stane s mojím slovom, ktoré mi vyjde z úst. Nevráti sa ku mne naprázdno, pretože urobí to, čo som si želal, a dosiahne to, kvôli čomu som ho poslal.  (Iz 55,10.11)

Naše svedectvo sa týka Ježiša Krista. Čo by sme však vedeli o Ježišovi bez Biblie? A napokon, čo by sme vedeli o Božej láske, o veľkom spore, o narodení, živote, službe, smrti, vzkriesení, nanebovstúpení a druhom príchode nášho Pána, keby sme nemali Písmo?

Príroda síce zjavuje majestátnosť a moc Boha, ale nehovorí o pláne spasenia. Ježiš, prostredníctvom osoby Svätého Ducha, je „pravdivé svetlo, ktoré osvecuje každého človeka, prichádzajúceho na svet“ (Ján 1,9; Roh). Bez Božieho slova, ktoré nám v plnosti vysvetľuje nebeské pravdy, by bolo pôsobenie Svätého Ducha v našich srdciach obmedzené. Božie písané slovo je úplným a najjasnejším zjavením Ježiša, živého Slova.

Hoci náboženskí predstavitelia Ježišovej doby študovali Božie slovo, mnohí z nich nepochopili jeho základné posolstvo. „Skúmate Písma, lebo si myslíte, že v nich máte večný život, a práve ony svedčia o mne.“ (Ján 5,39) Ak Písmo chápeme správne, potom v každom jeho učení budeme vidieť odraz krásy Ježišovho charakteru. Keď zvestujeme Božie slovo, naším hlavným cieľom nemá byť dokazovanie, kto má pravdu a kto sa mýli. Naším poslaním je zjavovať Krista v každom aspekte pravdy, o ktorom hovoríme.