---
title:  Moc Božieho slova
date:  10/08/2020
---

> <p></p>
> <sup>1</sup>Mnoho ráz a rozličným spôsobom hovoril kedysi Boh otcom cez prorokov. <sup>2</sup>V týchto posledných dňoch prehovoril k nám v Synovi, ktorého ustanovil za dediča všetkého a cez ktorého stvoril aj svet. <sup>3</sup>On je odblesk jeho slávy a obraz jeho podstaty a všetko udržuje svojím mocným slovom. Keď vykonal očistenie od hriechov, posadil sa po pravici Velebnosti na výsostiach.  

> <p></p>
> Veď Božie slovo je živé a účinné, ostrejšie ako akýkoľvek dvojsečný meč. Preniká až po oddelenie duše od ducha a kĺbov od špiku a rozsudzuje túžby a úmysly srdca.  

> <p></p>
> <sup>6</sup>Hospodinovým slovom boli utvorené nebesia a dychom jeho úst všetky ich zástupy... <sup>9</sup>lebo povedal – a stalo sa, rozkázal – a povstal svet.  

**Osobné štúdium**

`Čo hovoria texty z úvodu (Heb 1,1–3; 4,12 a Ž 33,6.9) o moci Božieho slova?`

Božie slovo je živým Slovom. Má v sebe moc uskutočniť to, čo vyhlasuje. Ľudské slová môžu hovoriť o tom, čo existuje, ale Boh hovorí o tom, čo ešte nie je, a potom to mocou svojho Slova uskutočňuje. Božie slovo je stvoriteľským Slovom. Počuteľné slovo, ktoré vychádza z Božích úst, má moc stvoriť a uskutočniť všetko, o čom hovorí.

V príbehu stvorenia v 1. Mojžišovej 1 opakovane zaznieva vyjadrenie „Boh povedal“ (1Moj 1,3.6.11.14.20.24.26.29). Božie slová majú takú moc, že keď Boh hovorí, objavuje sa suchá zem, pučia rastliny, rozkvitajú kvety, na stromoch sa objavuje ovocie a zem osídľujú zvieratá.

V 1. Mojžišovej sa nachádza fascinujúce hebrejské slovo, ktoré opisuje stvoriteľskú činnosť Boha. Je to sloveso bara („stvoril“ – 1Moj 1,1.21.27; 2.3.4) V tejto konkrétnej forme sa používa na vyjadrenie toho, že Boh tvorí niečo z ničoho. Subjektom tohto slovesa (teda „kto“) je len Boh. Jedine Boh môže teda bara („stvoriť“) a robí tak len prostredníctvom moci svojho Slova.

Boh prostredníctvom svojho Slova svet nielen stvoril, ale ho tým istým Slovom aj udržiava a zachováva. Rovnaká moc, ktorá sa nachádza vo vyslovených Božích slovách, sa nachádza aj v jeho písanom Slove. Ten istý Svätý Duch, ktorý bol aktívny pri stvorení, konal aj pri inšpirovaní Písma. A tento Duch je prítomný aj vtedy, keď Božie slovo čítame alebo keď o ňom hovoríme iným. V Božom slove je životodarná a život premieňajúca moc. „Tvorivá energia Božieho slova povolala svety do existencie. Božie slovo udeľuje moc a prebúdza život. Každé prikázanie je zasľúbením, ktoré vôľou prijaté a vpustené do duše prináša so sebou život Nekonečného, mení prirodzenosť a znovu pretvára dušu na Boží obraz.“ (Ed 126; Vých 109)

Keď sa držíme zasľúbení Božieho slova, náš život sa premieňa. Keď pomáhame iným, aby aj oni prijali tieto nádherné zasľúbenia za svoje, Svätý Duch bude premieňať aj ich život.

**Aplikácia**

`Predstav si: Boh prehovoril a stalo sa. Čo toto konštatovanie vypovedá o Božej moci? Čím je pravda o Božej stvoriteľskej moci upokojujúca a naopak, čím by nás mohla znepokojovať?`