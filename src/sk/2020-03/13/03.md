---
title:  Výzva na nasledovanie
date:  21/09/2020
---

> <p></p>
> <sup>18</sup>Keď Ježiš išiel popri Galilejskom mori, uvidel dvoch bratov: Šimona, ktorý sa volal Peter, a jeho brata Ondreja, ako hádzali siete do mora. Boli totiž rybári. <sup>19</sup>Zavolal ich: Poďte za mnou a urobím z vás rybárov ľudí. <sup>20</sup>Obaja hneď nechali siete a nasledovali ho.  

> <p></p>
> Keď Ježiš odtiaľ odišiel, videl na colnici sedieť istého človeka, ktorý sa volal Matúš. Povedal mu: Nasleduj ma! Matúš vstal a išiel za ním.  

**Osobné štúdium**

Predstav si, že si Peter alebo Ján. Slnko práve vyšlo spoza obzoru, noc sa prehupla do krásneho galilejského rána a chladný nočný vzduch sa pomaly začína zohrievať. Všetky tvoje myšlienky sa sústreďujú na jedinú vec – rybolov. Potrebuješ uloviť veľa rýb. V poslednom čase sa ti celkom darilo a aj dnes očakávaš dobrý úlovok. Ale skoro ráno vidíš, ako prichádza Ježiš z Nazareta. Vôbec netušíš, že o chvíľu sa ti zmení celý život. Už nikdy nebudeš rovnaký.

`Uvažuj o texte z úvodu (Mat 4,18–20). Prečo podľa teba boli Peter a Ján ochotní urobiť taký radikálny záväzok nasledovať Krista? Čo z daného kontextu naznačuje, že Ježiš ich chcel povolať na niečo oveľa dôležitejšie než chytanie rýb?`

Z Jánovho evanjelia sa dozvedáme, že títo muži už o Ježišovi všeličo vedeli. Poznali sa s ním viac ako rok, ale doteraz neurobili žiadne dôležité rozhodnutie. Napriek tomu videli, že na tom Ježišovi je niečo nezvyčajné. Niečo na jeho vzhľade, slovách, vystupovaní a konaní týmto galilejským rybárom naznačovalo, že Ježiš ich volá nebeským povolaním. Rybári opustili svoje loďky, svoje zamestnanie a príbuzenstvo, aby Ježiša nasledovali, pretože v jeho volaní počuli nejaký vyšší cieľ. Pochopili, že ich povolanie je mimoriadne, nezvyčajné. Boh možno práve teba nevolá, aby si dnes opustil svoje zamestnanie, ale aj teba povoláva na niečo mimoriadne – deliť sa o jeho lásku a vydávať svedectvo o jeho pravde na slávu jeho mena.

`Porovnaj predchádzajúci príbeh s povolaním Matúša, vyberača daní (Mat 9,9). Čo je v tejto stati pozoruhodné?`

Vyberači daní boli v čase Rímskej ríše prevažne vydierači, ktorí zneužívali svoju úradnú moc na utláčanie bežných občanov. Patrili k najviac nenávideným a opovrhovaným osobám v celom Izraeli. Kristovo pozvanie „Nasleduj ma“ predpokladá, že Matúš už o Ježišovi počul a v jeho srdci bola túžba nasledovať tohto nezvyčajného Učiteľa. Keď potom prišlo pozvanie, bol pripravený. Matúš žasol nad tým, že ho Kristus prijal a pozval, aby sa stal jedným z jeho učeníkov.

Hlboko v srdci každého z nás je túžba dať nášmu životu väčší zmysel. Aj my chceme žiť pre nejaký veľký, ušľachtilý, nás samých presahujúci cieľ. A tu nás Kristus – podobne ako Matúša – volá, aby sme ho nasledovali.

**Aplikácia**

`Čoho všetkého sa ľudia musia vzdať, aby nasledovali Ježiša? Prečo to v konečnom dôsledku vždy stojí za to?`