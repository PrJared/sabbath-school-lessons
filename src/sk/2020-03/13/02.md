---
title:  Ježišova sebaobetavá láska
date:  20/09/2020
---

> <p></p>
> <sup>5</sup>Majte v sebe také zmýšľanie, aké zodpovedá životu v Kristovi Ježišovi: <sup>6</sup>On, hoci mal Božiu podobu, svoju rovnosť s Bohom nepokladal za ulúpenú vec, <sup>7</sup>ale zriekol sa jej, keď vzal na seba podobu služobníka a stal sa jedným z ľudí, <sup>8</sup>ponížil sa a stal sa poslušným až na smrť, a to smrť na kríži. <sup>9</sup>Preto ho Boh nad všetko povýšil a dal mu meno nad každé meno, <sup>10</sup>aby pri mene Ježiš pokľaklo každé koleno tých, čo sú na nebi, na zemi aj v podsvetí <sup>11</sup>a aby každý jazyk vyznával na slávu Boha Otca: Ježiš Kristus je Pán.  

**Osobné štúdium**

Apoštol Pavol svojich čitateľov povzbudzuje, aby premýšľali ako Kristus. Takáto výzva vedie k fascinujúcim otázkam. Ako vlastne Kristus zmýšľal? Čo ovládalo jeho spôsob uvažovania? Čo bolo podstatou jeho myslenia?

`Premýšľaj o texte z úvodu (Fil 2,5–11). Ako tieto texty opisujú podstatu Kristovho uvažovania a spôsob, akým sa v živote riadil?`

Ježiš bol po celú večnosť rovný s Bohom. Pavol túto večnú pravdu vyjadruje slovami, že Kristus „mal Božiu podobu“ (Fil 2,6). Slovo preložené ako „podoba“ znie v gréčtine morfé. Týmto slovom sa označuje ako vonkajšia podoba, tak aj vnútorná podstata veci. Spája veci (osoby, udalosti), ktoré majú rovnaký význam, rovnakú hodnotu a dôležitosť. „Toto stavia Krista na rovnakú úroveň s Otcom a vyvyšuje ho nad akúkoľvek inú mocnosť. Pavol to zdôrazňuje, aby čo najjasnejšie vyjadril hĺbku Kristovho dobrovoľného poníženia.“ (7BC 154) Keď Ellen Whiteová hovorí o Jeho večnej prirodzenosti, dodáva: „V Kristovi je život pôvodný, nevypožičaný, neodvodený.“ (DA 530; TV 369)

Ježiš, ktorý bol po celú večnosť rovný s Bohom, „sám seba zmaril“ (Fil 2,7; Roh). Aj toto je v gréčtine nesmierne silné vyjadrenie, ktoré sa dá doslova preložiť ako „vyprázdniť“. Ježiš sa dobrovoľne doslova „stal prázdnym“ – vzdal sa všetkých výsad a práv, ktoré ako rovný Bohu mal. Stal sa človekom a bol služobníkom celého ľudstva. Ako služobník zjavoval celému vesmíru nebeský zákon lásky a na kríži vykonal ten najväčší akt lásky. Dal svoj život, aby nás zachránil pre večnosť.

Podstatou Ježišovho „zmýšľania“ bola nesebecká, sebaobetavá láska. Nasledovať Ježiša znamená, že milujeme, ako miloval on, slúžime, ako slúžil on, a pomáhame, ako pomáhal on. Samozrejme, niečo nás to stojí, keď Ježišovi umožníme, aby nás prostredníctvom svojho Svätého Ducha zbavil sebeckých túžob. Keď sa však Ježiš vzdal svojich výsad a napokon aj vlastného života, stálo ho to všetko. Ale Písmo ďalej o Ježišovi hovorí, že „ho Boh nad všetko povýšil a dal mu meno nad každé meno“ (Fil 2,9).

Nebesia stoja za každú obeť, ktorú tu na zemi podstúpime. Áno, budeme sa musieť mnohých vecí vzdať, ale radosť zo služby ich vyvážia dnes a vo svetle večnej radosti zo života s Kristom po celú večnosť sa budú naše obete tu na zemi zdať nevýznamné.

**Aplikácia**

`Kedy si naposledy musel naozaj „zomrieť sebe“ pre Krista? Čo tvoja odpoveď vypovedá o tvojom živote a chodení s Kristom?`