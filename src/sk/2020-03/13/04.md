---
title:  Pavol – Bohom vyvolená nádoba
date:  22/09/2020
---

> <p></p>
> <sup>28</sup>Vedzte teda, že táto Božia spása je poslaná pohanom a oni budú počúvať. <sup>30</sup>Pavol ostal celé dva roky vo svojom najatom byte a prijímal všetkých, ktorí k nemu prichádzali. <sup>31</sup>Ohlasoval Božie kráľovstvo a učil o Pánovi Ježišovi Kristovi s úplnou odvahou a bez prekážok.  

> <p></p>
> <sup>5</sup>Ale ty buď vo všetkom triezvy, znášaj útrapy, konaj dielo hlásateľa evanjelia a dôsledne plň svoju službu. <sup>6</sup>Ja mám byť už obetovaný, nastal už čas môjho odchodu. <sup>7</sup>Dobrý boj som dobojoval, beh som dokončil, vieru som zachoval. <sup>8</sup>Už mám pripravený veniec spravodlivosti, ktorý mi dá v onen deň Pán, spravodlivý sudca, no nie iba mne, ale aj všetkým, čo s láskou očakávajú jeho zjavenie.  

**Osobné štúdium**

Keď Pavol prijal Krista, jeho život sa radikálne zmenil. Kristus mu dal úplne novú budúcnosť. Vyviedol ho z jeho bezpečnej zóny, aby prežíval to, čo by si predtým ani len nedokázal predstaviť. Pod vedením Svätého Ducha kázal apoštol Pavol Božie slovo tisícom ľudí v Stredomorí. Jeho svedectvo zmenilo dejiny kresťanstva aj sveta.

`Uvažuj o texte Skutky 9,3–6.10–20. Ako tieto verše zjavujú Ježišov plán pre Pavlov život? Ako Ježiš Pavla viedol?`

Ježiš si často vyberal za svojich svedkov tých najmenej pravdepodobných kandidátov. Spomeňme posadnutých démonmi, ženu Samaritánku, prostitútku, vyberača daní, galilejských rybárov – a teraz neľútostného prenasledovateľa kresťanov. Všetkých ich zmenila Božia milosť a potom ich Ježiš vyslal a oni s radostným srdcom hovorili, čo Kristus vykonal v ich živote. Nikdy ich neomrzelo rozprávať ten príbeh znova a znova. To, čo pre nich Kristus vykonal, bolo také úžasné, že sa o to jednoducho museli podeliť. Nemohli mlčať.

`Porovnaj texty Sk 28,28–31 a 2Tim 4,5–8. Ako tieto verše naznačujú, že Pavol nikdy nezakolísal vo svojom záväzku zasvätiť celý svoj život Kristovi a službe záchrany ľudí?`

Keď bol Pavol na konci svojho života v domácom väzení v Ríme, potvrdil, že „Božia spása je poslaná pohanom a oni budú počúvať“ (Sk 28,28). Záznam hovorí, že prijímal všetkých, ktorí ho navštevovali a kázal im slovo (Sk 28,30.31). Na konci života vyzýva Timoteja, aby hlásal slovo. Pavol mohol o sebe povedať: „Dobrý boj som dobojoval, beh som dokončil, vieru som zachoval.“ (2Tim 4,6)

Naše povolanie zrejme nebude také dramatické ako Pavlovo, ale Boh aj tak každého z nás povoláva, aby sme mali podiel na jeho diele. Je zrejmé, že napriek rôznym ťažkostiam a príkoriam, ktorými musel počas rokov prejsť (pozri 2Kor 11,25–30), Pavol zostal verný svojmu povolaniu v Pánovi. Príbeh o tom, ako sa z tohto prenasledovateľa Ježišových nasledovníkov stal najvplyvnejší obhajca kresťanstva, zostáva mocným svedectvom toho, čo môže Kristus urobiť pro-stredníctvom človeka, ktorý mu úplne zasvätí svoj život.

**Aplikácia**

`K čomu Boh povolal teba? Ako toto povolanie napĺňaš?`