---
title:  Krok viery
date:  19/09/2020
---

### Texty na tento týždeň
Fil 2,5–11; Mat 4,18–20; Sk 9,3–6.10–20; Ján 21,15–19; 1Ján 3,16–18

> <p>Základný text</p>
> 5Majte v sebe také zmýšľanie, aké zodpovedá životu v Kristovi Ježišovi: 6On, hoci mal Božiu podobu, svoju rovnosť s Bohom nepokladal za ulúpenú vec, 7ale zriekol sa jej, keď vzal na seba podobu služobníka a stal sa jedným z ľudí, 8ponížil sa a stal sa poslušným až na smrť, a to smrť na kríži.  (Fil 2,5–8)

Opustiť slávu nebies, uctievanie anjelov a spoločenstvo s Otcom bolo nepredstaviteľnou obeťou. Ježiš však prišiel do nášho sveta plného utrpenia a smrti, aby zjavil Otcov láskavý charakter, aby získal späť dôveru ľudí a aby ľudstvo zachránil. „Cenu nášho vykúpenia si úplne nemôžeme uvedomiť, kým vykúpení s Vykupiteľom nebudú stáť pred Božím trónom. Len keď sláva večného domova uchváti naše zmysly, pochopíme, že Ježiš to všetko opustil kvôli nám, že z nebeských príbytkov nielen odišiel, ale že pre nás šiel tak nebezpečnou cestou s rizikom pádu a večného ohrozenia. Potom mu svoje koruny položíme k nohám a s jasotom zaspievame: Hoden je Baránok, ktorý bol zabitý, prijať moc, bohatstvo a múdrosť, silu, česť, slávu a dobrorečenie. (Zj 5,12)“ (DA 131; TV 81)

Obeť, ktorú Ježiš priniesol pre našu záchranu, je nezmerateľná. Keď reagujeme na jeho pozvanie, keď prijímame jeho príkaz a keď sa s ním zjednotíme na záchrane stratených ľudí pre jeho kráľovstvo, vyžaduje si to obeť. A hoci naša obeť sa nikdy nemôže ani len prirovnať k jeho obeti, služba záchrany ľudí je pre nás krokom viery. Vedie nás mimo prostredia, v ktorom sa cítime bezpečne do nepreskúmaných vôd. Niekedy nás Boh volá, aby sme priniesli obeť, ale radosť, ktorú ponúka, je oveľa väčšia.