---
title:  Podnety na zamyslenie
date:  25/09/2020
---

„Tí, ktorým bolo zverené vedenie cirkvi, mali by hľadať spôsoby a prostriedky, ktorými by sa mohol každý člen cirkvi zapojiť do Božieho diela. V minulosti sa to príliš často zanedbávalo. Chýbali jasné plány a ich plnenie, pomocou ktorých by mohli byť do aktívnej služby zapojené hrivny každého člena. Len málo ľudí si uvedomuje, ako mnoho sme preto stratili.

Vodcovia v Božom diele majú ako múdri generáli vypracovať plán na cestu vpred. Vo svojom plánovaní sa majú sústrediť predovšetkým na to, čo by mohli pre svojich priateľov a susedov vykonať laickí členovia. Božie dielo nebude na tejto zemi nikdy ukončené, kým sa muži a ženy predstavujúci naše členstvo, nezapoja do diela a nespoja svoje úsilie so snahou kazateľov a zborových činovníkov.

Spasenie hriešnikov si vyžaduje naozajstné osobné úsilie. Máme im niesť Slovo a nečakať, kým prídu oni k nám. Kiež by som mohla prehovoriť k mužom a ženám, aby povstali k rozhodnému úsiliu. Nezostáva nám už veľa času. Stojíme na samotnom okraji večného života. Nesmieme strácať čas. Každá chvíľa je drahá a príliš vzácna, než aby sme ju venovali službe len a len sebe. Kto bude naozaj hľadať Boha a čerpať od neho silu a milosť, aby bol jeho verným pracovníkom na misijnom poli?

V každom zborovom zhromaždení existuje nejaká hrivna, ktorá vďaka správnemu použitiu môže byť rozhojnená a stať sa veľkou pomocou v tomto diele. Pre posilňovanie a budovanie našich zborov teraz potrebujeme múdrych pracovníkov, ktorí rozpoznajú a budú rozvíjať talenty v zbore – talenty, ktoré môžu byť vzdelávané na úžitok Majstra.“ (9T 116.117)

**Námety na spoločné uvažovanie**

`Aká je hlavná myšlienka vyššie uvedeného citátu z pera Ellen Whiteovej? Ako môže hore opísaný postup ovplyvniť vaše osobné svedectvo a vplyv vášho zboru?`

`Ako sa prejavuje ozajstná láska? Čo sú v tomto kontexte napodobeniny lásky, ktoré nemajú so skutočnou láskou nič spoločné?`

`Uvažujte v triede sobotnej školy o obetiach, ktoré ľudia priniesli pre Pána, vrátane straty života. Čo sa môžete z týchto príbehov naučiť?`

`Uvažujte o vašich odpovediach na otázku z nedele. Čo ste obetovali pre Krista? Čo ste museli urobiť? Stálo to za to? Ako by ste neveriacemu človeku vysvetlili, čo ste urobili a aká bola vaša motivácia?`

Západ slnka: 18.36