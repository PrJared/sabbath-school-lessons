---
title:  Záväzok lásky
date:  24/09/2020
---

> <p></p>
> <sup>18</sup>Amen, amen, hovorím ti: Kým si bol mladší, opásal si sa sám a chodil si, kde si chcel. Ale keď zostarneš, vystrieš ruky a iný ťa opáše a bude viesť, kam nechceš. <sup>19</sup>To povedal, aby naznačil, akou smrťou oslávi Boha. Keď to povedal, vyzval ho: Nasleduj ma!  

> <p></p>
> <sup>16</sup>Lásku sme poznali podľa toho, že on položil svoj život za nás; aj my máme klásť život za bratov. <sup>17</sup>Ak však má niekto pozemský majetok a vidí svojho brata v núdzi, a zatvorí si pred ním srdce, ako v ňom môže byť Božia láska? <sup>18</sup>Deti, nemilujme slovom ani rečou, ale skutkom, opravdivo.  

**Osobné štúdium**

Na konci Ježišovho rozhovoru s Petrom môžeme vidieť dvoch mužov kráčajúcich po brehu. Ako vlny olizujú breh, Ježiš Petrovi hovorí o cene učeníctva. Chce, aby Peter jasne pochopil, čomu všetkému bude musieť čeliť, keď prijme jeho pozvanie „pásť moje baránky“.

`Uvažuj o texte Ján 21,18.19. Čo Ježiš povedal Petrovi o cene učeníctva? Prečo podľa teba práve v tej chvíli Ježiš zjavil Petrovi niečo také prekvapujúce a neočakávané?`

Kristus predpovedal Petrovi, že jedného dňa sa z neho stane mučeník. Jeho ruky budú pribité na kríž. V tomto zjavení Kristus ponúkol Petrovi voľbu. Ponúkol mu tú najväčšiu životnú radosť: vidieť duše zachránené pre Božie kráľovstvo. Na deň Turíc Peter uvidí, ako ku Kristovi prichádzajú tisíce ľudí. V Ježišovom mene bude konať zázraky a oslávi ho pred mnohými ľuďmi. Počas svojej služby bude Peter prežívať obrovskú radosť zo spoločenstva s Kristom.

Táto prednosť ho však bude niečo stáť. Bude si vyžadovať obeť – tú najvyššiu obeť. Ježiš Petra vyzval, aby sa mu úplne oddal. Peter pochopil, že žiadna obeť nie je príliš veľká v porovnaní s Kristovou a že naozaj túži s Ježišom spolupracovať na záchrane hynúceho sveta.

`Uvažuj nad veršami 1Ján 3,16–18. Pre Jána je láska viac než len hmlistá predstava. Ako Ján opisuje najväčšiu obeť lásky?`

Vo večnosti sa nič z toho, čo sme kedy urobili, nebude zdať ako obeť. Obetované životy, náš čas a naše úsilie – to všetko bude nadmieru odmenené. Aká radosť, keď môžeme lásku premeniť na skutky a úmysly na oddanosť. Keď odpovedáme na Božiu lásku bez váhania a naplno, keď sa staneme Kristovými vyslancami a budeme prinášať svetu svedectvo o Božej láske, potom naplníme zmysel svojho života a budeme prežívať tú najväčšiu radosť. Ako Ježiš výstižne povedal: „Ak to viete, ste blahoslavení, keď tak aj konáte.“ (Ján 13,17) Najväčšia radosť a trvajúce šťastie prichádzajú vtedy, keď napĺňame zmysel našej existencie životom, ktorý je oslavou Boha, a keď sa so svetom delíme o Božiu lásku a pravdu.

**Aplikácia**

`Je ťažké predstaviť si realitu večnosti, keď je náš život tak bolestivo obmedzený časom. Pokús sa však predsa len predstaviť si večný život, večný dobrý život – lepší, než čokoľvek, čo si tu prežil. Nič z toho nestojí za to, aby sme prišli o zasľúbenie večného života, ktorý máme v Ježišovi.`