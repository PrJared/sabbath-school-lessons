---
title:  Láska a jej požiadavky
date:  23/09/2020
---

> <p></p>
> <sup>15</sup>Keď sa najedli, opýtal sa Ježiš Šimona Petra: Šimon, syn Jánov, miluješ ma väčšmi ako títo? Odpovedal mu: Áno, Pane, ty vieš, že ťa mám rád. Ježiš mu povedal: Pas moje baránky! <sup>16</sup>Opýtal sa ho znova, po druhý raz: Šimon, syn Jánov, miluješ ma? A on odpovedal: Áno, Pane, ty vieš, že ťa mám rád. Ježiš mu povedal: Pas moje ovce! <sup>17</sup>Spýtal sa ho aj tretí raz: Šimon, syn Jánov, máš ma rád? Peter sa zarmútil, že sa ho po tretí raz pýtal: Máš ma rád?, a odpovedal mu: Pane, ty vieš všetko, ty dobre vieš, že ťa mám rád. Ježiš mu povedal: Pas moje ovce! <sup>18</sup>Amen, amen, hovorím ti: Kým si bol mladší, opásal si sa sám a chodil si, kde si chcel. Ale keď zostarneš, vystrieš ruky a iný ťa opáše a bude viesť, kam nechceš. <sup>19</sup>To povedal, aby naznačil, akou smrťou oslávi Boha. Keď to povedal, vyzval ho: Nasleduj ma!  

**Osobné štúdium**

Láska sa vždy prejavuje skutkami. Naša láska ku Kristovi nás vedie k tomu, aby sme niečo robili pre stratené ľudstvo. Pavol to vyjadril jasne, keď do zboru v Korinte napísal: „Veď nás ženie Kristova láska, nás, čo sme pochopili, že ak jeden zomrel za všetkých, všetci zomreli.“ (2Kor 2,14) Kresťanstvo nespočíva primárne v tom, že sa vzdáme zlých vecí, aby sme mohli byť zachránení. Ježiš sa v nebesiach „nevzdal“ ničoho zlého. Vzdal sa dobrých vecí, aby mohli byť zachránení ostatní. Základom Ježišovej výzvy nie je to, aby sme sa pre neho vzdali svojho času, talentu alebo majetku. Ježiš nás vyzýva, aby sme sa vzdali samých seba.

Pri rannom stretnutí s učeníkmi na brehu Galilejského jazera Ježiš vynikajúco naznačil požiadavky Božej lásky.

`Uvažuj o texte z úvodu (Ján 21,15–19). Akú otázku Ježiš opakovane kládol Petrovi? Prečo mu podľa teba kládol práve túto otázku?`

Peter svojho Pána trikrát zaprel a Ježiš chcel, aby Peter svojimi vlastnými ústami trikrát vyznal, čo mu je najdrahšie. V prítomnosti ostatných učeníkov Ježiš posilnil Petrovu dôveru, že mu Božia láska odpustila a že Ježiš má pre neho stále poslanie v diele záchrany ľudí.

`Znova sa zamysli nad veršami z úvodu a tentoraz sa sústreď na Ježišovu reakciu na Petrovo vyznanie, že Krista miluje. Ako Ježiš reagoval a akú výzvu dal Petrovi?`

Božia láska je aktívna, nie pasívna. Ozajstná láska je oveľa viac než len príjemný pocit alebo pekné myšlienky. Zahŕňa oddanosť. Láska nás núti konať. Vedie nás k záchrane strateného sveta plného Božích detí v zúfalom stave. Keď Ježiš povedal Petrovi „Pas moje baránky!“, išlo nielen o príkaz, ale aj o povzbudzujúce uistenie. Majster povolával Petra k láske a zároveň ho povzbudzoval, že s ním stále počíta vo svojom pláne. A to aj napriek naozaj zahanbujúcemu konaniu, ktorého sa Peter dopustil po Ježišovom zatknutí, keď Ježiša nielen zaprel, ale dokonca prisahal, že ho nepozná – presne ako to Ježiš predpovedal.

Čo z toho vyplýva? Svojho Pána nemôžeš nikdy naozaj sklamať, hoci ho môžeš svojím konaním opakovane zaprieť. Dobrou správou je, že Boh ťa neustále objíma svojou milosťou a že sa ťa nevzdáva. Stále má pre teba pripravené miesto, kde chce využiť tvoje dary. Stačí mu tvoja ochota.

**Aplikácia**

`Stalo sa ti niekedy, že si podobne ako Peter „zaprel“ Ježiša? Ak áno, čo pre teba znamená nielen príbeh o Petrovom zapretí, ale aj spôsob, akým sa Kristus prihovoril Petrovi?`