---
title:  Boh – Darca všetkých dobrých darov
date:  03/08/2020
---

> <p></p>
> <sup>16</sup>Po krste Ježiš hneď vystúpil z vody. Vtom sa mu otvorili nebesia a videl Božieho Ducha, ktorý sťa holubica zostupoval naňho. <sup>17</sup>A z neba zaznel hlas: Toto je môj milovaný Syn, v ktorom som našiel zaľúbenie.  

> <p></p>
> <sup>38</sup>Peter im povedal: Kajajte sa a každý z vás nech sa nechá pokrstiť v mene Ježiša Krista na odpustenie svojich hriechov a dostanete dar Svätého Ducha. <sup>39</sup>Veď tento prísľub patrí vám a vašim deťom, ako aj všetkým vzdialeným, ktorých si povolá Pán, náš Boh. <sup>40</sup>A ešte mnohými inými slovami ich zaprisahával a napomínal: Zachráňte sa z tohto zvráteného pokolenia! <sup>41</sup>Tí, čo prijali jeho slovo, boli pokrstení a v ten deň sa pridalo k nim asi tritisíc duší. <sup>42</sup>Neustále sa venovali učeniu apoštolov, bratskému spoločenstvu, lámaniu chleba a modlitbám.  

**Osobné štúdium**

Podľa textov 1Kor 12,11.18; Ef 4,7.8 a Jak 1,17, Boh je pôvodcom všetkých darov a „každý dobrý dar“ pochádza od neho. Môžeme mať preto istotu, že nám dá také dary Svätého Ducha, ktoré sú najvhodnejšie pre našu povahu. Boh urobí všetko preto, aby čo najviac využil naše schopnosti v službe pre neho a na oslavu jeho mena.

Komu Boh dáva duchovné dary? Podľa čoho sa pritom rozhoduje? Posolstvo Biblie je jasné (Mar 13,34 a 1Kor 12,11). Boh má v diele zvestovania evanjelia pre každého z nás konkrétne poslanie. V Ježišovom podobenstve o pánovi domu, ktorý odchádza a prenecháva starostlivosť o svoj dom služobníkom, zveruje každému z nich konkrétne úlohy (Mar 13,34). Každému jednotlivcovi určuje, aká bude jeho zodpovednosť. Podobne aj Boh dáva každému veriacemu duchovné dary, aby mohol uskutočňovať konkrétne poslanie alebo zverenú službu. Keď svoje životy podriadime Kristovi a prostredníctvom krstu sa stávame členmi Jeho tela, cirkvi, Svätý Duch nám udeľuje dary, aby sme mohli slúžiť Kristovmu telu a vydávať svedectvo svetu.

V roku 1903 Ellen Whiteová napísala list istému človeku, ktorého chcela povzbudiť, aby používal dary, ktoré mu Boh dal. „Všetci sme členovia Božej rodiny. Každému z nás bola zverená určitá miera Božích darov a my máme zodpovednosť za ich používanie. Či už je náš talent veľký alebo malý, máme ho používať v službe pre Boha. Zároveň máme uznať právo všetkých ostatných používať dary, ktoré Boh zveril im. Nikdy by sme nemali znevažovať alebo podceňovať hodnotu ani toho najmenšieho telesného, duševného alebo duchovného daru.“ (Letter 260; 2. decembra 1903)

`Uvažuj o textoch Sk 10,36–38; Mat 3,16.17 a Sk 2,38–42. Čo tieto texty hovoria o zasľúbení Svätého Ducha pri krste?`

Tak ako bol Kristus pri svojom krste pomazaný, aby bol úplne pripravený a vyzbrojený pre svoju službu svetu, každý z nás dostáva pri krste rovnaké zasľúbenie Svätého Ducha. Boh túži, aby sme si boli istí, že naplnil svoje slovo a vložil do nás duchovné dary, aby nimi požehnal svet aj svoju cirkev.

**Aplikácia**

`V čom sú tvoje duchovné dary požehnaním pre cirkev a v čom pre tvoje okolie?`