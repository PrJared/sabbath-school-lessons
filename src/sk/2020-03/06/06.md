---
title:  Zveľaďovanie darov
date:  06/08/2020
---

> <p></p>
> <sup>14</sup>Bude to tak, ako keď ktosi odchádzal na cestu, zavolal si sluhov a zveril im svoj majetok; <sup>15</sup>jednému dal päť talentov, druhému dva a ďalšiemu jeden – každému podľa jeho schopností – a odcestoval. ... <sup>20</sup>Keď prišiel ten, čo dostal päť talentov, priniesol ďalších päť a povedal: Pane, zveril si mi päť talentov a hľa, získal som ďalších päť. <sup>21</sup>Pán mu povedal: Správne, dobrý a verný sluha! Bol si verný nad málom, ustanovím ťa nad mnohým. Vojdi do radosti svojho pána! ... <sup>24</sup>Predstúpil aj ten, čo dostal jeden talent a povedal: Pane, vedel som, že si tvrdý človek. Žneš, kde si nesial, a zbieraš, kde si nerozsýpal. <sup>25</sup>Preto som zo strachu odišiel a tvoj talent som skryl v zemi. Pozri, tu máš, čo je tvoje! <sup>26</sup>Pán mu odpovedal: Zlý a lenivý sluha! Vedel si, že žnem, kde som nesial, a zbieram, kde som nerozsýpal. ... <sup>28</sup>Vezmite mu teda talent a dajte tomu, čo má desať talentov. <sup>29</sup>Lebo každému, kto má, sa pridá a bude mať hojnosť. Ale kto nemá, tomu sa odoberie aj to, čo má.  

**Osobné štúdium**

`Preštuduj si podobenstvo o talentoch zaznamenané u Matúša 25,14–30. Ktorá myšlienka z tohto podobenstva ťa najviac oslovuje? Prečo prvých dvoch služobníkov Boh pochválil a posledného odsúdil? Čo ti toto podobenstvo hovorí o využívaní darov? Sústreď sa zvlášť na verš 29.`

Pán dal každému zo sluhov talenty „podľa jeho schopností“ (Mat 25,15). Každý dostal iné množstvo – päť, dva a jeden. Každý sa mohol rozhodnúť, ako so zverenými talentami naloží – či ich investuje alebo inak použije. Kľúčovým momentom je, že zverené dary neboli ich vlastníctvom. Patrili niekomu inému, kto im ich zveril do opatery.

Pánovi nešlo o to, komu zverí vzácnejšie alebo podradnejšie talenty. Nešlo ani o ich množstvo. Pán sa sústredil len na to, čo so zverenými darmi každý zo sluhov urobil.

Pavol túto myšlienku vyjadruje nasledovne: „Veď ak je prítomná táto ochota, potom je dar pred Bohom cenný podľa toho, čo kto má, a nie podľa toho, čo nemá.“ (2Kor 8,12) Bohu teda nejde ani tak o to, koľko čoho máš, ale skôr o to, čo robíš s tým, čo máš.

Boh odmenil prvých dvoch služobníkov, pretože boli pri použití zverených darov verní. Ich talenty sa používaním zveľadili. Ale „zlý a lenivý“ sluha zverený talent nijako nevyužil ani nepoužil. Je večnou pravdou, že „zákon služby nás spája s Bohom i s ľuďmi“ (COL 326; KP 258). Neverný sluha premrhal možnosť slúžiť a tak napokon o túto možnosť úplne prišiel.

Ak používame dary, ktoré nám dal Boh, na oslávenie jeho mena, potom sa tieto dary rozhojnia a zveľadia. Ako môžeš spoznať dary, ktoré ti Boh dal? Pokorne pros Boha, aby ti zjavil oblasti služby, do ktorých by si sa mal podľa jeho vôle zapojiť. Keď ti to ukáže, začni konať. Tvoje dary budú používaním rásť a aj ty sám nájdeš v službe pre Boha radosť a uspokojenie.

**Aplikácia**

`Uvažuj o podobenstve o talentoch a pokús sa ho aplikovať do svojho života. Sú oblasti, pre ktoré síce máš obdarovanie, ale príliš ho nevyužívaš? Stalo sa ti niečo také v minulosti? Čo si zmenil? Aká je tvoja dnešná skúsenosť?`