---
title:  Spoznávanie vlastných darov
date:  05/08/2020
---

> <p></p>
> Keď teda vy, hoci ste zlí, viete dávať dobré dary svojim deťom, o čo skôr dá nebeský Otec Ducha Svätého tým, čo ho prosia!  

> <p></p>
> Ak sa však niekomu z vás nedostáva múdrosti, nech prosí Boha, ktorý dáva štedro a bez výčitiek, a dostane ju.  

> <p></p>
> Proste a dostanete, hľadajte a nájdete, klopte a otvorí sa vám.  

**Osobné štúdium**

`Porovnaj texty 1Kor 1,4–9 a 2Kor 1,20–22. Čo tieto verše hovoria o Božích zasľúbeniach a o duchovných daroch v súvislosti s druhým Kristovým príchodom?`

Boh zasľubuje, že pred príchodom nášho Pána budú v jeho cirkvi prítomné a viditeľné všetky dary Svätého Ducha. Na Božie zasľúbenia sa môžeme spoľahnúť. Do našich sŕdc vložil svedectvo Svätého Ducha, aby každého z nás viedol k pochopeniu darov, ktoré nám dal. Boh dáva dary a prostredníctvom Svätého Ducha nám ich zjavuje.

`Uvažuj o textoch z úvodu (Luk 11,13; Jak 1,5 a Mat 7,7). Čo môžeme urobiť preto, aby sme spoznali dary, ktoré nám Boh dal, a pochopili ich zmysel?`

Dary Ducha dostávame, keď sa zasväcujeme Bohu a prosíme ho, aby nám zjavil dary, ktorými nás obdaroval. Keď sa naše srdce zbaví pýchy a našou prioritou sa stane služba Kristovi, Jeho Duch dá našej mysli pochopenie toho, aké dary nám zveril. „Duch Svätý sa však vo svojej úplnosti prejavil až po nanebovstúpení Krista a tento dar dostali učeníci vtedy, keď sa bezvýhradnou vierou a modlitbou odovzdali Bohu. Kristus udelil svojim nasledovníkom nebeské dary vo zvláštnej miere. ... Vďaka Kristovi nám tieto dary patria už teraz. No ak ich skutočne chceme mať, musíme prijať Božieho Ducha.“ (Col 327; KP 259)

Duchovné dary (pozri 1Kor 12,4–6) nám Boh zveruje, aby sme mohli byť užitoční v jeho službe. Jednotlivé služobnosti sú všeobecnými oblasťami, v ktorých môžeme prejaviť svoje dary. Konkrétne aktivity sú priestorom, ktorý nám umožňuje využiť naše dary. Duchovné dary zvyčajne nedostávame úplne rozvinuté. Keď ti Svätý Duch ukazuje priestor pre službu, modli sa, aby ťa viedol ku konkrétnemu konaniu, vďaka ktorému budeš môcť využiť svoj dar aj pri záchrane ľudí.

**Aplikácia**

`Ako by si mohol svoje konkrétne duchovné obdarovania využiť efektívnejšie v službe pre Krista?`