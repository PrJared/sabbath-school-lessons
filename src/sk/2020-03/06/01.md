---
title:  Neobmedzené možnosti
date:  01/08/2020
---

### Texty na tento týždeň
1Kor 12,22; Mat 3,16.17; 1Kor 12,7; 1Kor 1,4–9; Mat 25,14–30

> <p>Základný text</p>
> No toto všetko spôsobuje jeden a ten istý Duch, ktorý každému udeľuje dar, ako chce.  (1Kor 12,11)

Boh nás povoláva, aby sme sa stali jeho svedkami (Sk 1,8; Iz 43,10). Vydávanie svedectva nie je mimoriadnym duchovným darom, ktorý by Boh dal len zopár ľuďom. Každý kresťan je totiž povolaný svedčiť druhým o svojej viere a o evanjeliu.

Biblia používa na označenie Božieho povolania úplne iné výrazy. Máme byť „svetlom sveta“ (Mat 5,14), „Kristovými poslami“ (2Kor 5,20) a „kráľovským kňazstvom“ (1Pet 2,9). Boh, ktorý nás povoláva slúžiť a byť svedkami, nás zároveň pripravuje a vyzbrojuje na túto úlohu. Každému veriacemu dáva duchovné dary. Boh nepovoláva schopných, ale uschopňuje tých, ktorých povoláva. Tak ako každému človeku dáva milosť zadarmo, dáva nám aj duchovné dary (dar je vždy zadarmo).

Keď sa odovzdávame Bohu a zasväcujeme svoje životy službe pre neho, naše možnosti slúžiť rastú do nekonečných rozmerov. „Užitočnosť človeka, ktorý nemyslí na seba a dovolí Duchu Svätému pôsobiť na svoje srdce a svoj život odovzdá úplne Bohu, nemá hraníc.“ (MH 159; CZ105)

V tejto kapitole sa budeme venovať neohraničeným možnostiam služby prostredníctvom darov Svätého Ducha.