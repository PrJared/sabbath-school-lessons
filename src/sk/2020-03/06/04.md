---
title:  Zmysel duchovných darov
date:  04/08/2020
---

> <p></p>
> Každému je však daný prejav Ducha na spoločný úžitok.  

> <p></p>
> <sup>11</sup>A on [Kristus] ustanovil jedných za apoštolov, iných zasa za prorokov a iných za ohlasovateľov evanjelia, iných ustanovil za pastierov a učiteľov, <sup>12</sup>aby pripravovali svätých na dielo služby, na budovanie Kristovho tela, <sup>13</sup>až kým všetci nedospejeme k jednote viery a poznania Božieho Syna, v dokonalého človeka, ktorého mierou dospelosti je plnosť Krista. <sup>14</sup>Aby sme už neboli nedospelí, sem-tam hádzaní a zmietaní závanom hocijakého učenia – ľudskou úskočnosťou, chytráctvom a ľstivým zvádzaním na blud. <sup>15</sup>Buďme pravdiví v láske, aby sme vo všetkom dorastali v Krista. On je hlava, <sup>16</sup>z neho rastie celé telo, pevne spojené vzájomne sa podporujúcimi kĺbmi a buduje sa v láske podľa toho, ako je dané každej časti.  

**Osobné štúdium**

`Uvažuj o textoch z úvodu (1Kor 12,7 a Ef 4,11–16). Prečo Boh každému veriacemu zveruje duchovné dary? Ako rozumieš významu, ktorý tieto dary majú?`

Duchovné dary majú niekoľko významov. Boh ich dáva na rozvoj a posilnenie svojej cirkvi, aby mohla naplniť svoje poslanie. Dary majú budovať a zjednocovať cirkev na splnenie Bohom zverenej misie svetu. Pisatelia Biblie prinášajú príklady duchovných darov, ktoré Boh zveruje svojej cirkvi. Patria medzi ne napríklad dary služby, zvestovania, učenia, povzbudzovania a dávania, ale tiež dary pohostinnosti, milosrdenstva a pomoci. (Viac pozri v Rimanom 12 a 1. Korinťanom 12.)

Niekedy si ľudia kladú otázku, ako súvisia duchovné dary s vrodenými schopnosťami. Duchovné dary sú Bohom zverené schopnosti, ktoré dáva Svätý Duch každému veriacemu, aby ho zmocnil na konkrétnu službu v cirkvi alebo vo svete. Ich súčasťou môžu byť aj prirodzené schopnosti a talenty človeka, ktoré Svätý Duch posvätí a využije v službe pre Krista. Všetky vrodené talenty sú od Boha, ale nie všetky sú využité v službe pre Krista.

„V podobenstve [Mat 25,13–30] sa nehovorí len o zvláštnych daroch Ducha Svätého. V ňom sú zahrnuté všetky dary a schopnosti, či už vrodené alebo získané, telesné alebo duchovné. Uplatniť sa môže každý z nich, lebo keď sa človek stáva Kristovým učeníkom, odovzdáva sa svojmu Spasiteľovi so všetkým, čo má a čím je. Tieto dary nám Kristus vráti očistené a zušľachtené, aby sa vynaložili na jeho slávu a na požehnanie našim blížnym.“ (COL 328; KP 260)

Okrem toho Boh ustanovil osobité dary (napríklad dar proroctva) a služobnosti v cirkvi (napríklad starší a učitelia, ktorí majú pripravovať každého člena na službu – pozri Ef 4,11.12). Bratia a sestry, ktorí zodpovedajú za fungovanie cirkvi, majú pomáhať každému členovi objaviť jeho duchovné dary a učiť ho používať tieto dary na budovanie Kristovho tela.

**Aplikácia**

`Ktoré sú tvoje prirodzené, vrodené schopnosti? A ktoré si od Pána dostal ako kresťan, aby si mohol lepšie slúžiť? Ako ich využívaš vo svojom pracovnom živote? Ako sú tieto tvoje schopnosti požehnaním pre cirkev?`