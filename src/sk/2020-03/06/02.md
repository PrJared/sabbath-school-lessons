---
title:  Rôzne dary – jednota služby
date:  02/08/2020
---

> <p></p>
> <sup>12</sup>Tak totiž ako je jedno telo a má mnoho údov, a všetky údy tela, hoci je ich mnoho, tvoria jedno telo, tak aj Kristus. <sup>13</sup>Veď my všetci sme boli pokrstení jedným Duchom v jedno telo, či Židia alebo Gréci, či otroci alebo slobodní; a všetci sme boli napojení jedným Duchom. ... <sup>18</sup>Preto Boh usporiadal v tele všetky údy tak, ako chcel. <sup>19</sup>Keby však boli všetky údy jedným údom, kde by bolo telo? <sup>20</sup>Takto je teda mnoho údov, a predsa jedno telo. <sup>21</sup>Preto oko nemôže povedať ruke: Nepotrebujem ťa!, ani hlava nohám: Nepotrebujem vás! <sup>22</sup>Ba skôr je to tak, že tie údy tela, ktoré sa zdajú slabšími, sú nesmierne potrebné.  

**Osobné štúdium**

Uvažoval si niekedy o tom, akí rozdielni boli jednotliví učeníci? Ich pôvod, osobnosť, temperament a dary boli v mnohom veľmi odlišné. Pre cirkev to však nebolo žiadnou nevýhodou. Naopak, bolo to silnou stránkou cirkvi. Matúš, vyberač daní, bol presný a dôsledný. Naproti tomu Peter často hovoril (pri)rýchlo, bol nadšený, impulzívny a zároveň mal prirodzené vodcovské schopnosti. Ján bol láskavý a zároveň priamy. Ondrej bol výrazne vzťahový typ, záležalo mu na ľuďoch v jeho okolí a bol k druhým citlivý. Tomáš mal prirodzený sklon klásť otázky a občas ho premáhali pochybnosti. A hoci každý z učeníkov mal inú povahu a oplýval inými darmi, všetkých si Boh použil na vydávanie svedectva o ňom.

`Uvažuj o textoch 1Kor 12,12.13 a 12,18–22. Čo sa z týchto textov dozvedáme o potrebách ľudí s rôznymi darmi, ktorí tvoria telo Kristovo, cirkev?`

Boh so záľubou koná tak, že ľuďom s rôznymi schopnosťami a povahami dáva dary na službu. Telo Kristovo nie je jednoliatou skupinou ľudí, ktorí sú úplne rovnakí. Cirkev nie je spoločenským klubom, ktorý združuje ľudí s rovnakými záujmami a uvažovaním. Cirkev je dynamickým hnutím ľudí, ktorí majú rôzne dary, ktorých spája láska ku Kristovi a k Písmu a ktorí zasvätili svoj život zvestovaniu Kristovej lásky a pravdy okolitému svetu (Rim 12,4; 1Kor 12,12). Jednotliví členovia tela Kristovho majú síce rôzne dary, ale každý z nich je cenný. Každý je totiž dôležitý pre zdravé fungovanie tela Kristovho. Podobne ako oko, ucho a nos majú síce rôzne funkcie, ale sú pre telo potrebné, aj všetky dary jednotlivých členov cirkvi sú potrebné (1Kor 12,21.22).

Keď pozorne uvažujeme o ľudskom tele, uvedomíme si, že aj tie najmenšie časti majú dôležitú úlohu. Napríklad také mihalnice. Čo by sa stalo, keby nám niečo také zdanlivo nepatrné chýbalo? Čiastočky prachu a nečistoty by nepriaznivo ovplyvňovali naše videnie a výsledkom by mohlo byť až nezvratné poškodenie zraku. Aj člen cirkvi, ktorý je zdanlivo „menej cenný“, tvorí dôležitú súčasť Kristovho tela a Svätý Duch ho obdaroval darmi. Keď tieto dary zasvätíme Bohu, každý z nás môže prispieť k zmene, ktorá bude mať dosah až do večnosti.

**Aplikácia**

`Nech máš akékoľvek schopnosti a obdarovania, určite sú oblasti, v ktorých nie si až taký dobrý ako niektorí iní členovia cirkvi. O aké oblasti ide v tvojom prípade? Ako ti to pomáha uvedomiť si, že si súčasťou niečoho, čo ťa nekonečne presahuje, a že v cirkvi ste všetci rovnako dôležití?`