---
title:  Vesmírny zápas
date:  19/07/2020
---

> <p></p>
> <sup>7</sup>Na nebi sa strhol boj. Michal a jeho anjeli bojovali proti drakovi; aj drak a jeho anjeli bojovali. <sup>8</sup>No neobstáli a nebolo už pre nich miesto v nebi. <sup>9</sup>Veľký drak, starý had, ktorý sa volá diabol a satan, zvodca celého sveta, bol zvrhnutý na zem a s ním boli zvrhnutí aj jeho anjeli.  

> <p></p>
> Veď náš boj nie je proti krvi a telu, ale proti kniežatstvám, mocnostiam, vládcom tohto temného sveta a nadzemským duchom zla.  

> <p></p>
> Zbrane nášho boja nie sú telesné, ale od Boha majú moc zboriť hradby...  

**Osobné štúdium**

`Porovnaj dnešné texty (Zj 12,7–9; Ef 6,12 a 2Kor 10,4). Ako tieto verše ovplyvňujú tvoje chápanie zmyslu a dôležitosti príhovornej modlitby?`

Biblia odkrýva závoj medzi viditeľným a neviditeľným svetom. Prostredníctvom Písma spoznávame, že existuje zápas medzi dobrom a zlom, medzi silami spravodlivosti a mocnosťami temnoty, medzi Kristom a satanom. V tomto vesmírnom zápase Boh rešpektuje slobodu každého človeka. Nikdy nebude manipulovať našu vôľu ani nútiť nás konať proti vlastnému svedomiu. Zosiela však svojho Svätého Ducha, aby nás usvedčoval o pravde (Ján 16,7.8). Nebeskí anjeli vstupujú do tohto zápasu a pomáhajú nám, aby sme kráčali cestou večnosti (Heb 1,14). Boh okrem toho prináša do našich životov situácie, ktoré nás môžu privádzať k nemu.

Boh nás nikdy nebude nútiť, aby sme robili niečo proti svojmu svedomiu. Násilie je v protiklade s princípmi Božieho kráľovstva. Donucovanie je v rozpore s láskou, ktorá je základom Božej vlády. A tu sa ukazuje dôležitosť modlitby. Skôr, než sa za nejakého človeka modlíme, Boh už robí všetko, čo môže, pre jeho záchranu. Naše modlitby však uvoľňujú nekonečnú Božiu moc. Boh berie ohľad na našu slobodnú vôľu modliť sa za druhých a môže tak vo svetle sporu medzi dobrom a zlom urobiť viac, než keby sme sa nemodlili.

Pozorne uvažuj o tejto myšlienke: „K Božiemu plánu patrí aj to, že nám na modlitbu viery odpovedá a dáva to, čo by nám nedal, keby sme o to neprosili.“ (GC 525; VSV 379) Vo veľkom spore medzi dobrom a zlom má modlitba obrovský vplyv. Keď sa modlíme za niekoho, kto nepozná Krista, do života takéhoto človeka začínajú prúdiť pramene nebeského požehnania. Boh oceňuje naše rozhodnutie modliť sa za ľudí a koná pre nich mimoriadne dielo.

Keď uvažujeme o téme príhovornej modlitby, Božiemu konaniu nie celkom rozumieme. To by nám však nemalo brániť obracať sa na Boha v modlitbe, ktorá prináša požehnanie nám aj ľuďom okolo nás.

**Aplikácia**

`Prečo podľa teba Boh koná mocnejšie, keď sa modlíme, než keď modlitbu zanedbávame? Prečo nás Biblia napomína, aby sme sa za druhých modlili, hoci naše pochopenie spôsobu fungovania modlitby je obmedzené?`