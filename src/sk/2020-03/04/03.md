---
title:  Ježiš sa modlí za druhých
date:  20/07/2020
---

> <p></p>
> Keď sa všetok ľud dával krstiť a keď už bol pokrstený aj Ježiš, ktorý sa modlil, otvorilo sa nebo a Duch Svätý zostúpil na neho v podobe holubice.  

> <p></p>
> On [Ježiš] sa však utiahol do samoty a tam sa modlil.  

> <p></p>
> Raz sa [Ježiš] osamote modlil. Boli s ním jeho učeníci. Opýtal sa ich: Za koho ma ľudia pokladajú?  

**Osobné štúdium**

`Uvažuj o dnešných textoch (Luk 3,21.22; 5,16 a 9,18). Čo tieto verše hovoria o vzťahu medzi Ježišovým modlitebným životom a účinnosťou jeho služby?`

Ježišov život sa vyznačoval nepretržitým spoločenstvom s jeho Otcom. V čase krstu, keď začínal svoju mesiášsku službu, Ježiš sa modlil o nebeskú moc, aby mohol uskutočniť svoje poslanie. Svätý Duch ho zmocnil na konanie Otcovej vôle a uskutočnenie všetkého, čo bolo pred ním. Nech išlo o nasýtenie veľkého zástupu ľudí, uzdravenie malomocného alebo vyslobodenie démonom posadnutého človeka, Ježiš vo všetkých prípadoch jasne rozumel tomu, že v boji medzi dobrom a zlom je modlitba mocnou zbraňou, ktorá dokáže odraziť útoky mocností zla. Modlitba je nebesami daným prostriedkom, ktorý spája našu bezmocnosť a slabosť s Božou všemocnosťou. Prostredníctvom modlitby sa vieme pozdvihnúť k Bohu, ktorý jediný sa môže dotknúť sŕdc tých, za ktorých sa modlíme.

`Uvažuj o textoch Luk 22,31–34 a Heb 7,25. Aké uistenie dostal Peter od Ježiša? Ako ho tým Ježiš pripravoval na pokušenie, ktorému mal byť Peter čoskoro vystavený? Aké ubezpečenie môžeš v tejto súvislosti prijať od Ježiša ty sám?`

Ak chce niekto pracovať na záchrane druhých ľudí, musí byť človekom modlitby. Ježiš sa modlil za Petra priamo, menovite. Ubezpečoval Petra, že v čase jeho najväčšieho pokušenia sa bude za svojho učeníka a priateľa modliť. Satan veľmi dobre vnímal Petrove schopnosti, ktorými mohol výrazne ovplyvniť rozširovanie nebeského kráľovstva na zemi. Pokúšal sa urobiť všetko preto, aby zničil Petrov pozitívny vplyv na vznikajúcu cirkev. Uprostred všetkého pokušenia sa však Ježiš modlil za Petra – a táto modlitba bola vypočutá. Nie je povzbudzujúce a strhujúce vedieť, že Spasiteľ sa modlí aj za nás? Zároveň nás pozýva, aby sme sa k nemu pripojili a spolu s ním sa modlili za ľudí a pozdvihovali ich k nebeskému trónu.

Naša vytrvalosť pri modlitbe je vyjadrením vedomia, že sme v snahe priviesť ľudí k spaseniu úplne a vo všetkom závislí od Boha.

**Aplikácia**

`Za koho sa modlíš v týchto dňoch? Prečo je dôležité nikdy sa nevzdávať modlitebného úsilia, aj keď sa nám môže zdať situácia bezvýchodisková?`