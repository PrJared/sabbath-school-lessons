---
title:  Prejavy neviditeľnej moci
date:  22/07/2020
---

> <p></p>
> <sup>10</sup>Tu sa ma dotkla ruka, zatriasla mnou, takže som sa zdvihol na kolená a dlane. <sup>11</sup>Povedal mi: Daniel, vzácny muž, venuj pozornosť slovám, ktoré ti hovorím. Postav sa na svoje miesto, pretože teraz som poslaný za tebou. Kým mi to hovoril, s chvením som sa postavil. <sup>12</sup>Potom mi povedal: Neboj sa, Daniel, lebo od prvého dňa, keď si sa rozhodol porozumieť a pokoriť sa pred svojím Bohom, tvoje slová boli vypočuté a ja som kvôli tomu prišiel. <sup>13</sup>Knieža perzského kráľovstva sa však stavalo proti mne dvadsaťjeden dní. Ale Míchael, jeden z najvyšších ochrancov, mi prišiel na pomoc. Zanechal som ho tam s kniežaťom perzského kráľovstva <sup>14</sup>a prišiel som, aby som ťa poučil o tom, čo sa má stať tvojmu ľudu v budúcich dňoch, lebo je to videnie, ktoré sa vzťahuje na tieto dni.  

**Osobné štúdium**

V boji medzi dobrom a zlom, ktorý nazývame „veľký spor“, je príhovorná modlitba účinnou zbraňou. Veľmi jasne je to vidieť v knihe Daniel v 10. kapitole.

U proroka Jeremiáša nachádzame predpoveď o tom, že Židia budú v babylonskom zajatí sedemdesiat rokov. Ku koncu Danielovho života sa prorocké obdobie o babylonskom vyhnanstve blížilo k záveru. Daniela táto situácia znepokojovala, pretože takmer nič nenaznačovalo naplnenie Jeremiášových slov.

Médi a Peržania síce dobyli Babylon, ale Židia ešte stále zostávali v zajatí. Daniel sa tri týždne postil a modlil. Vrúcne prosil za svoj ľud. Po troch týždňoch sa mu zjavila žiarivá anjelská bytosť.

`Uvažuj o texte na dnešný deň (Dan 10,10–14). Čo sa dialo v súvislosti s Danielovou modlitbou? Prečo musel Daniel na odpoveď tak dlho čakať?`

Ide o fascinujúci príbeh. Aby sme ho správne pochopili, ozrejmime si jednotlivé postavy. Kto je kniežaťom perzského kráľovstva? Určite nie Kýros. On je predsa kráľom Perzskej ríše. Je veľmi pravdepodobné, že vyjadrenie „knieža perzského kráľovstva“ predstavuje satana. Ježiš ho nazýva „kniežaťom tohto sveta“ (Ján 12,31; 14,30). Pavol hovorí o satanovi ako o „kniežati nadzemskej mocnosti“ (Ef 2,2). Ak princ perzského kráľovstva naozaj označuje satana, kto je potom Míchael (SEkP uvádza toto meno v SZ ako Míchael a v NZ ako Michal)? Toto meno sa v Biblii objavuje päťkrát (Zj 12,7; Júda 1,9; Dan 10,13.21 a Dan 12,1). Pozorné štúdium týchto textov nám odhaľuje, že Míchael (čo v preklade znamená „niekto ako Boh“) je len iným označením Ježiša ako ochrancu a veliteľa nebeských anjelov v priamom súboji so satanom a jeho anjelmi. Kristus je večný a všemocný Syn Boha. Jedným z jeho poslaní ako Ochrancu a Veliteľa všetkých anjelov je poraziť a napokon zničiť satana.

Daniel 10 odhaľuje závoj a zjavuje spomínaný zápas medzi dobrom a zlom. Keď sa Daniel modlí, Míchael, všemocný Kristus, zostupuje z nebies, aby odrazil sily zla. Aj keď si to možno neuvedomujeme, Ježiš svojím konaním odpovedá aj na naše príhovorné modlitby. Ani jedna z našich modlitieb nezostáva nepovšimnutá.

**Aplikácia**

`Ako vnímaš realitu veľkého sporu vo svojom živote? Čo nám existencia tohto sporu hovorí o dôležitosti robiť správne rozhodnutia?`