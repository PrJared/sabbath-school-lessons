---
title:  Zameranie modlitby
date:  23/07/2020
---

> <p></p>
> <sup>14</sup>A máme k nemu [Synovi] pevnú dôveru, že nás počuje, kedykoľvek o niečo prosíme podľa jeho vôle. <sup>15</sup>A ak vieme, že nás počuje, kedykoľvek o niečo prosíme, vieme i to, že už máme, o čo sme ho žiadali. <sup>16</sup>Keď niekto vidí svojho brata páchať hriech, ktorý nevedie k smrti, nech prosí a Boh mu dá život: totiž tým, čo páchajú hriech, ktorý nevedie k smrti. Jestvuje aj hriech, ktorý vedie k smrti. O takom nehovorím, aby sa za neho prosilo.  

**Osobné štúdium**

V celej Biblii je položený dôraz na konkrétne zameranie modlitby. Modlitba nie je len nejaké nekonkrétne, nejasné očakávanie duše. Prostredníctvom modlitby vyjadrujeme pred Bohom špecifické prosby. Ježiš sa veľmi konkrétne modlil za svojich učeníkov. Aj apoštol Pavol sa modlil za konkrétne potreby kresťanov v Efeze, Filipách a Kolosách. Modlil sa aj za svojich spolupracovníkov – Timoteja, Títa a Jána Marka.

`Uvažuj o textoch 1Sam 12,22–24 a Jób 16,21. Čo majú tieto dve state spoločné? Čo sa z nich dozvedáš o príhovornej modlitbe?`

Samuel a Jób zdôrazňujú dôležitosť vážnej, úprimnej a konkrétnej príhovornej modlitby. Samuelove slová vyznievajú veľmi silno, keď volá: „Nech sa to nestane, aby som zhrešil proti Hospodinovi a prestal sa za vás modliť.“ (1Sam 12,23) So Samuelovými slovami rezonujú aj Jóbove slová: „Priatelia sa mi vysmievajú, ale moje oko roní slzy pred Bohom, aby rozhodol medzi mužom a Bohom, medzi človekom a jeho blížnymi.“ (Jób 16,20.21) Našou úlohou je prosiť Boha za ľudí, ktorí nepoznajú Krista.

`Uvažuj o dnešnom texte (1Ján 5,14–16). Čo sa deje, keď sa modlíme za druhých? Na čo sa môžeme pri príhovornej modlitbe spoľahnúť?`

Keď sa modlíme, stávame sa prostredníkmi Božieho požehnania pre ľudí, za ktorých sa modlíme. Boh na nich z nebeského trónu prostredníctvom nás vylieva rieky živej vody. Celé satanovo vojsko sa chveje pred zvukom úprimnej modlitby. Ellen Whiteová opisuje moc modlitby týmito slovami: „Satan nemôže vystáť, keď sa niekto dovoláva jeho mocného súpera, pretože sa bojí a trasie pred jeho silou a majestátom.“ (1T 346) Modlitba nás spája s Pôvodcom nebeskej moci v zápase o duše stratených mužov a žien.

**Aplikácia**

`Uvažuj o texte Mat 18,18.19. Ako tieto verše súvisia s príhovornou modlitbou? V čom je tento text povzbudením modliť sa za tých, ktorí nepoznajú Pána?`