---
title:  Podnety na zamyslenie
date:  24/07/2020
---

Z knihy Cesta ku Kristovi si prečítaj kapitolu „Prednosť modlitby“ (SC 93–104; CK 62–70).

Keď sa modlíme za druhých, Boh oceňuje našu oddanosť a našu závislosť od neho tým, že zapája všetky nebeské sily, aby zmenil ľudské životy. Keď naše modlitby vystupujú k jeho trónu, anjelské bytosti sa na jeho príkaz púšťajú do diela. „Slúžiaci anjeli čakajú pri tróne, aby okamžite poslúchli príkaz Ježiša Krista a odpovedali na každú úprimnú modlitbu.“ (2SM 377) Máme istotu, že žiadna modlitba nebude prehliadnutá alebo Bohom zabudnutá. Všetky modlitby čakajú v nebesiach na to, aby boli vypočuté v čase a spôsobom, ktoré sú podľa Boha najvhodnejšie. „Modlitba viery nie je nikdy zabudnutá. Ale je opovážlivosťou vyžadovať, aby bola vždy vypočutá presne tak, ako to očakávame.“ (1T 231) Toto vedomie je pre nás veľkým povzbudením, keď sa modlíme za svojich životných partnerov, za synov a dcéry, za príbuzných, priateľov a spolupracovníkov, ktorí nepoznajú Krista. Žiadna úprimná modlitba nikdy nevyznie do prázdna. Nie vždy budeme vidieť okamžitú odozvu v životoch tých, za ktorých sa modlíme, ale Boh koná v ich srdciach spôsobom, ktorý spoznáme až vo večnosti.

**Námety na spoločné uvažovanie**

`Uvažujte o textoch Fil 1,19; Kol 4,2.3 a 2Tes 3,1.2. Akú istotu prežíval Pavol vo väzení vďaka modlitbám kresťanov vo Filipách? O aké modlitby prosil Pavol kresťanov v Kolosách a v Tesalonike? Ako príhovorné modlitby súvisia so záchranou ľudí pre večnosť?`

`Uvažujte o realite veľkého sporu, ktorý sa odohráva na pozadí sveta, v ktorom žijeme. Ako vám vedomie veľkého sporu pomáha pochopiť dôležitosť modlitby? Áno, Ježiš na kríži zvíťazil a my vieme, že bude aj konečným víťazom na konci vekov. Prečo je však teraz dôležité, aby sme sa modlili, aby sme sa usilovali zostať Bohu verní a aby sme s ním spolupracovali na záchrane druhých?`

`Aké prekážky vám môžu brániť, aby sme sa efektívne modlili za druhých? Aké výhovorky (ak nejaké) používate, keď sa za druhých nemodlíte tak, ako potrebujú?`

Západ slnka: 20.35