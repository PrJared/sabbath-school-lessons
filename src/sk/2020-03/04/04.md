---
title:  Pavlova príhovorná modlitba
date:  21/07/2020
---

> <p></p>
> <sup>15</sup>Preto aj ja, keď som počul o vašej viere v Pána Ježiša a o láske, ktorú máte k všetkým svätým, <sup>16</sup>neprestávam za vás ďakovať, keď vás spomínam vo svojich modlitbách, <sup>17</sup>aby vám Boh nášho Pána Ježiša Krista, Otec slávy, keď ho poznávate, dal Ducha múdrosti a zjavenia, <sup>18</sup>aby osvietil oči vášho srdca, aby ste vedeli, k akej nádeji vás povolal, aké je bohatstvo slávy jeho dedičstva medzi svätými <sup>19</sup>a aká nesmierne veľká je jeho moc pre nás, ktorí veríme tak, ako v nás pôsobí jeho mocná sila. <sup>20</sup>Tú dokázal na Kristovi, keď ho vzkriesil z mŕtvych a posadil v nebi po svojej pravici <sup>21</sup>nad každé kniežatstvo, moc, silu a panstvo a nad každé meno, ktoré sa spomína nielen v tomto, ale aj v budúcom veku.  

**Osobné štúdium**

Príhovorná modlitba je biblickým konceptom. Apoštol Pavol sa modlil za nových veriacich v zboroch, ktoré zakladal počas svojich misijných ciest. Pavol bol presvedčený, že keď sa modlí, môže sa stať niečo, čo by sa bez modlitby nikdy neudialo. A aj keď bol neskôr odlúčený od tých, ktorých miloval, uvedomoval si, že prostredníctvom modlitby môžu byť ich srdcia vzájomne prepojené.

`Pokús sa urobiť zoznam všetkého, o čo sa apoštol Pavol modlí v súvislosti s kresťanmi v Efeze. O aký konkrétny dar pre nich prosí?`

Pavlova modlitba za kresťanov v Efeze je obdivuhodná. Prosí, aby im Boh dal múdrosť, zjavil im pravdu a dal nádej na večný život. Modlí sa, aby títo kresťania mohli vnímať pôsobenie Božej moci. Boh je natoľko zvrchovaný a mocný, že vzkriesil Krista z mŕtvych. Práve táto udalosť vytvorila základ nádeje učeníkov na večný život v Kristovi. Pavlova modlitba sa končí pripomienkou bohatstva slávy Kristovho dedičstva. Skutočnosť, že Pavol sa za nich modlí, bola určite pre kresťanov v Efeze obrovským povzbudením.

`Uvažuj aj o texte Fil 1,3–11 a všimni si tón Pavlovej modlitby. Ako by si sa cítil, keby si bol členom spoločenstva kresťanov vo Filipách, ktoré by dostalo od Pavla list nielen o tom, že sa za vás modlí, ale opísal by aj obsah svojej modlitby? Aké zasľúbenia môžeme nájsť v Pavlových slovách? Aké napomenutie sa v týchto veršoch nachádza?`

V uvedenom texte sa nachádzajú jedny z najviac povzbudzujúcich slov Písma. Obsahujú povzbudenie a výzvu nechať sa naplniť láskou, poznaním a rozvahou, ktoré prichádzajú z poznania Ježiša, takže sa môžeme premieňať na takých, akých nás Boh chce mať.

**Aplikácia**

`Pokús sa napísať modlitbu, ktorú by si sa mohol modliť za svojho neveriaceho priateľa.`