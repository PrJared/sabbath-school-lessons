---
title:  Ježiš a príbeh môjho života
date:  08/09/2020
---

> <p></p>
> <sup>18</sup>Keď nastupoval na loď, prosil ho človek, čo bol predtým posadnutý zlým duchom, aby mohol ísť s ním. <sup>19</sup>Ježiš mu to však nedovolil, ale mu povedal: Choď domov k svojim a porozprávaj im, čo všetko ti urobil Pán a ako sa nad tebou zmiloval. <sup>20</sup>Nato odišiel a začal v Desaťmestí rozhlasovať, aké veľké veci mu vykonal Ježiš. A všetci sa čudovali.  

**Osobné štúdium**

Kto boli prví misionári, ktorých Ježiš vyslal? Nebol to nikto z jeho dvanástich. Nebol to ani nikto zo skupiny tých, čo ho dlhodobo nasledovali. Prvými Ježišovými misionármi boli posadnutí, ktorí ešte pred zopár hodinami boli hrozbou pre svoje okolie a zasievali strach do sŕdc miestnych dedinčanov.

Jeden z týchto démonom posadnutých dokázal pretrhnúť reťaze, ktorými bol spútaný, neľudsky zúrivo kričal a ubližoval si kameňmi. Stav, ktorý bolo vidieť navonok, bol len obrazom strašnej agónie odohrávajúcej sa v ich duši (Mat 8,28.29; Mar 5,1–5).

Potom však stretli Ježiša a ich životy sa úplne zmenili. Už nikdy neboli ako predtým. Ježiš z nich vyhnal démonov, ktorým dovolil vojsť do svíň a tie sa následne zrútili z úbočia do mora (Mat 8,32–34; Mar 5,13.14).

Keď démonom posadnutých mužov Ježiš svojou premieňajúcou mocou vyslobodil a uzdravil, stali sa z nich noví ľudia. Ľudia z mesta ich našli sedieť pri Ježišových nohách a počúvať každé slovo vychádzajúce z Učiteľových úst. Za zmienku stojí, že kým Matúšovo evanjelium hovorí o dvoch mužoch, Marek sa zameriava len jedného z nich. Hlavná myšlienka však zostáva: Ježiš ich zachránil a zmenil – telesne, duševne aj duchovne.

`Uvažuj o texte z úvodu lekcie (Mar 5,18–20). Je zrejmé, že tento novoobrátený človek chcel zostať s Ježišom. Čo mu však Kristus povedal?`

„Títo dvaja uzdravení ľudia boli prvými misionármi, ktorých Kristus poslal zvestovať evanjelium do kraja Desaťmestia. Len krátky čas mali možnosť poznávať jeho posolstvo. Nepočuli od neho žiadnu kázeň. Nemohli vyučovať ľudí ako učeníci, ktorí boli s Kristom deň čo deň. Boli však živým dôkazom, že Ježiš je Mesiáš, mohli svedčiť o tom, čo sami videli, počuli, poznali a z Kristovej moci aj pocítili. K takejto svedeckej službe je povolaný každý, koho sa dotkla Božia milosť.“ (DA 340; TV 233.234) Ich svedectvo pripravilo oblasť Desaťmestia na prijatie Ježišovho učenia. Aj takáto môže byť moc osobného svedectva.

**Aplikácia**

`Aká je tvoja skúsenosť s osobným svedectvom iného človeka? Ako na teba vplýva, keď vidíš niekoho, koho život sa vďaka evanjeliu dramaticky zmenil?`