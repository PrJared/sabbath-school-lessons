---
title:  Ježiš – základ nášho svedectva
date:  06/09/2020
---

> <p></p>
> <sup>1</sup>Aj vy ste boli mŕtvi vo svojich prestúpeniach a hriechoch, <sup>2</sup>v ktorých ste kedysi žili podľa ducha tohto sveta, podľa kniežaťa nadzemskej mocnosti, ducha, ktorý teraz pôsobí v neposlušných synoch. <sup>3</sup>Medzi nimi sme aj my všetci kedysi konali podľa žiadostí svojho tela, keď sme žili podľa záľub tela a mysle, a boli sme od prirodzenosti deťmi hnevu, tak ako aj ostatní. <sup>4</sup>Ale Boh, bohatý na milosrdenstvo, zo svojej nesmiernej lásky, ktorou si nás zamiloval, <sup>5</sup>keď sme boli pre poklesky mŕtvi, oživil nás s Kristom – milosťou ste spasení! – <sup>6</sup>spolu s ním nás vzkriesil a spolu s ním nás uviedol na nebeský trón v Kristovi Ježišovi, <sup>7</sup>aby ukázal v budúcich časoch, aké nesmierne bohatstvo milosti je v jeho dobrote voči nám v Kristovi Ježišovi. <sup>8</sup>Veď ste spasení milosťou skrze vieru. A to nie je z vás, je to Boží dar. <sup>9</sup>Nie zo skutkov, aby sa nikto nevystatoval. <sup>10</sup>Veď sme jeho dielo, stvorení v Kristovi Ježišovi na to, aby sme konali dobré skutky, ktoré nám Boh už vopred pripravil.  

**Osobné štúdium**

Ako kresťania máme každý z nás svoju osobnú skúsenosť, o ktorú sa môžeme podeliť – ako Kristus zmenil náš život a čo pre nás urobil.

**Uvažuj o úvodnom texte (Ef 2,1–10). Ako apoštol Pavol charakterizuje stav človeka predtým, ako spoznal Krista, a potom ako Krista prijal za svojho Spasiteľa?**

`Pred spoznaním Krista (Ef 2,1–3)`

`Po spoznaní Krista (Ef 2,4–10)`

Aká obdivuhodná zmena! Pred spoznaním Krista sme boli „mŕtvi vo svojich prestúpenia a hriechoch“, „žili sme podľa sveta“, „konali sme podľa žiadostí tela“ a boli sme „od prirodzenosti deťmi hnevu“. Jednoducho, pred spoznaním Krista bol náš život bezcieľnym blúdením v zbedačenom stave.

Možno sme mali pocit, že sme z času na čas naozaj šťastní, ale v našej duši sa šíril pocit úzkosti, prázdnoty a chýbajúceho zmyslu. Stretnutie s Kristom a dotyk jeho lásky spôsobili zmenu. Teraz, v Kristovi naozaj žijeme. Vďaka „nesmiernemu bohatstvu jeho milosti“ a jeho „dobrote“ sme prijali dar spasenia. Boh nás vzkriesil „vzkriesil a spolu s ním [Kristom] nás uviedol na nebeský trón v Kristovi Ježišovi, aby ukázal v budúcich časoch, aké nesmierne bohatstvo milosti je v jeho dobrote voči nám v Kristovi Ježišovi“. V Kristovi náš život dostal nový cieľ a nový zmysel. Ako napísal Ján: „V ňom bol život a život bol svetlom ľudí.“ (Ján 1,4)

`Uvažuj znova o texte Ef 2,10. Čo tento verš hovorí o pôvode a význame dobrých skutkov v živote kresťana? Ako rozumieš tejto myšlienke v kontexte spasenia milosťou a ospravedlnenia vierou „bez skutkov zákona“ (Rim 3,28)?`

**Aplikácia**

`Ako sa tvoj život zmenil vďaka Kristovi? Možno si toho nie si vedomý, ale tvoja skúsenosť môže niekomu pomôcť prísť k poznaniu Krista. Ako by si svoju zmenu vyjadril v krátkom svedectve?`