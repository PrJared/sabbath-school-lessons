---
title:  Premieňajúca moc osobného svedectva
date:  07/09/2020
---

> <p></p>
> <sup>7</sup>Milovaní, milujme sa navzájom, lebo láska je z Boha a každý, kto miluje, narodil sa z Boha a pozná Boha. <sup>8</sup>Ten, kto nemiluje, nepozná Boha, pretože Boh je láska. <sup>9</sup>Božia láska k nám sa prejavila v tom, že Boh poslal na svet svojho jednorodeného Syna, aby sme skrze neho mali život. <sup>10</sup>Láska je v tom, že nie my sme milovali Boha, ale že on miloval nás a poslal svojho Syna ako obetu zmierenia za naše hriechy. <sup>11</sup>Milovaní, keď si nás Boh tak zamiloval, aj my sa máme navzájom milovať. <sup>12</sup>Boha nikto nikdy nevidel; ak sa navzájom milujeme, Boh ostáva v nás a jeho láska v nás dosiahla dokonalosť.  

**Osobné štúdium**

Zebedejových synov Jakuba a Jána poznali ako „synov hromu“ (Mar 3,17). Túto prezývku im dal samotný Ježiš. Príkladom Jánovej výbušnej povahy je udalosť, ktorá sa odohrala, keď Ježiš s učeníkmi putovali cez Samáriu. Pri hľadaní nocľahu sa však v samaritánskej dedine stretli s odmietnutím, ktoré pramenilo z predsudkov Samaritánov voči Židom (Luk 9,52.53).

Jakub a Ján boli presvedčení, že majú na vzniknutú situáciu to najlepšie riešenie. „Keď to videli učeníci Jakub a Ján, povedali: Pane, máme povedať, aby zostúpil oheň z neba a zničil ich?“ (Luk 9,54) Ježiš však bratov napomenul a spolu s ostatnými učeníkmi pokojne dedinu opustili. Ježiš prišiel konať s láskou, nie používať ničiace zbrane.

Pod vplyvom Ježišovej lásky sa impulzívny a hnevlivý Ján postupne zmenil a získal láskavého, dobromyseľného a súcitného ducha. V Prvom Jánovom liste sa slovo láska nachádza takmer štyridsaťkrát (a v odvodených formách až päťdesiatkrát).

**Uvažuj o nasledovných veršoch. Čo tieto texty vypovedajú o Jánovom svedectve a o zmene, ktorá sa udiala v jeho živote vďaka vzťahu s Ježišom?**

`1Ján 1,1–4`

`1Ján 3,1`

`1Ján 4,7–11`

`1Ján 5,1–5`

Vo vesmíre platí večný princíp, ktorý je pekne vyjadrený nasledujúcimi slovami: „Násilie odporuje zásadám Božej vlády. Boh chce len službu lásky a lásku nemožno vynucovať, nemožno ju získať násilím ani mocou. Lásku možno vzbudiť len láskou.“ (DA 22; TV 10)

Keď sa odovzdáme Kristovi, jeho láska bude cez nás osvecovať aj druhých. Najväčším svedectvom kresťanstva je zmenený život. Neznamená to, že nebudeme robiť chyby a že občas prestaneme byť sprostredkovateľmi lásky a milosti. Zmenený život však znamená, že z nás čoraz viac bude vyžarovať Kristova láska a že budeme požehnaním pre ľudí okolo nás.

**Aplikácia**

`Odzrkadľuje sa v tvojom živote Kristova láska? Ako túto lásku pociťujú ľudia okolo teba?`