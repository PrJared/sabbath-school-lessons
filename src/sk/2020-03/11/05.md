---
title:  Svedectvo a istota
date:  09/09/2020
---

> <p></p>
> <sup>11</sup>A to je svedectvo, že nám Boh dal večný život a tento život je v jeho Synovi. <sup>12</sup>Kto má Syna, má život; kto nemá Božieho Syna, nemá život. <sup>13</sup>Toto som napísal vám, čo veríte v meno Božieho Syna, aby ste vedeli, že máte večný život.  

**Osobné štúdium**

**Aké uistenie o večnom živote nám dáva Písmo? Akú istotu ti to dáva pre vydávanie svedectva o spasení v Kristovi? Uvažuj o tom aj v kontexte nasledovných veršov.**

`1Ján 5,11–13`

`Heb 10,19–22`

`1Kor 15,1.2`

Ak neprežívame osobnú istotu o spasení v Kristovi, je prakticky nemožné vydávať svedectvo o tom, čo pre nás Kristus urobil. Nemôžeme sa predsa deliť o niečo, čo nemáme. Samozrejme, existujú ustarostení kresťania, ktorí žijú v stave neprestajnej neistoty a ustavičných pochybností, či niekedy budú dosť dobrí nato, aby mohli byť spasení. Ako raz povedal jeden kazateľ: „Keď sa na seba pozriem, nevidím možnosť, že by som mohol byť spasený. Keď sa však pozriem na Ježiša, nevidím možnosť, že by som spasený nebol.“ Hospodinove slová už mnoho storočí prinášajú posolstvo uistenia: „Obráťte sa ku mne a zachráňte sa, všetky končiny zeme, lebo ja som Boh a iného niet!“ (Iz 45,22)

Náš Pán chce, aby sme sa všetci mohli radovať zo spasenia, ktoré nám ponúka. Túži, aby sme na vlastnej koži a vo vlastnom vnútri pocítili, čo to znamená, keď je človek ospravedlnený jeho milosťou a oslobodený od odsúdenia, ktoré prináša vina spôsobená hriechom. Apoštol Pavol píše: „Keď sme teda ospravedlnení z viery, máme pokoj s Bohom skrze nášho Pána Ježiša Krista.“ (Rim 5,1) Zároveň dodáva, že môžeme mať istotu, že „už nejestvuje odsúdenie pre tých, čo sú v Kristovi Ježišovi“ (Rim 8,1). A apoštol Ján potvrdzuje, že „kto má Syna, má život; kto nemá Božieho Syna, nemá život“ (1Ján 5,12).

Ak sme vierou prijali Ježiša a on prostredníctvom Svätého Ducha prebýva v našom srdci, môžeme každý deň prežívať istotu večného života. Neznamená to, že keď sme raz prijali Božiu milosť a Kristovo spasenie, nemôžeme už o neho nikdy prísť (pozri 2Pet 2,18–22; Heb 3,6 a Zj 3,5). V každej chvíli nášho života máme slobodnú vôľu odísť od Krista. Ale keď sme raz okúsili jeho lásku a pochopili hĺbku jeho obete, nikdy by sme sa nemali rozhodnúť odísť od toho, ktorý nás tak nesmierne miluje. Naopak, každý deň budeme hľadať možnosti, ako sa s ostatnými podeliť o milosť, ktorú sme v Kristovi prijali.

**Aplikácia**

`Ako by si práve teraz odpovedal na otázku, ktorá často zaznieva z kazateľníc: „Máš istotu spasenia v Kristovi? Ak áno, na čom je táto tvoja istota založená? Prečo máš túto istotu? Odkiaľ pramení? Ak túto istotu nemáš, čo je dôvodom tvojej neistoty? Ako by si mohol túto istotu získať?`