---
title:  Nádej, ktorú stojí za to zvestovať
date:  10/09/2020
---

> <p></p>
> Už nežijem ja, ale žije vo mne Kristus. A život, ktorý teraz žijem v tele, žijem vo viere v Božieho Syna, ktorý ma miloval a vydal seba samého za mňa.  

**Osobné štúdium**

Prijatie Krista si z našej strany vyžaduje určité obete. Ježiš nás vyzýva, aby sme sa niektorých vecí vzdali. On sám povedal, čo to znamená nasledovať ho: „Kto chce ísť za mnou, nech zaprie sám seba! Každý deň nech vezme svoj kríž a nasleduje ma.“ (Luk 9,23) Smrť na kríži je bolestnou smrťou. Keď svoj život podriadime Kristovej výzve a „starý človek“ hriechu je ukrižovaný (pozri Rim 6,6), je to bolestivé. Môže nás bolieť, keď sa vzdávame svojich vnútorných túžob a dlhoročných návykov, ale odmena túto bolesť výrazne prevažuje.

Mocné svedectvo, ktoré má moc zmeniť životy ľudí, sa zameriava na to, čo pre nás Kristus vykonal, nie čoho sme sa my museli vzdať. Sústreďuje sa na jeho obeť, nie na naše „obetovanie sa“. Kristus nás totiž nikdy nevyzýva, aby sme sa vzdali niečoho, čo by nebolo v našom najlepšom záujme opustiť.

V dejinách kresťanstva sa však stretávame s obrovským množstvom príbehov tých, čo museli pre Krista priniesť nesmierne obete. Neznamená to, že si takto zaslúžili spasenie alebo že im takáto obeť (akokoľvek nesebecká) získala pred Bohom nejaké zásluhy. Vo väčšine prípadov to bolo tak, že keď si ľudia uvedomili, čo pre nich Kristus vykonal, boli ochotní obetovať čokoľvek, na čo ich Boh vyzval.

**Naše svedectvo je vždy založené na tom, čo pre nás vykonal Kristus. Na základe nasledujúcich textov uveď niektoré príklady darov Jeho milosti.**

`Ján 1,12`

`Ján 10,10`

`Ján 14,27`

`1Kor 1,30`

Vo svetle uvedených textov uvažuj o tom, čo pre teba Kristus urobil. Možno si oddaným kresťanom už veľmi dlho, alebo si dokonca prežil veľmi dramatické obrátenie. Uvažuj o tom, aký dobrý bol voči tebe Kristus. Ako ťa naplnil pokojom a radosťou? Aké nasmerovanie dal tvojmu životu? Premýšľaj aj o čase, keď ti dal silu prekonať ťažké životné situácie.

**Aplikácia**

`Na prinesenie akých obetí ťa Boh vyzval pre Krista? Čo si sa naučil zo svojej skúsenosti? V čom môže byť tvoja skúsenosť povzbudením pre iných?`