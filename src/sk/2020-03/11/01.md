---
title:  Ježišov príbeh ako súčasť môjho príbehu
date:  05/09/2020
---

### Texty na tento týždeň
Ef 2,1–10; 1Ján 4,7–11; Mar 5,1–20; Heb 10,19–22; Gal 2,20; 1Kor 1,30

> <p>Základný text</p>
> Toto som napísal vám, čo veríte v meno Božieho Syna, aby ste vedeli, že máte večný život.  (1Ján 5,13)

V predchádzajúcich lekciách sme si už ukázali, že nič nevypovedá o moci evanjelia silnejšie, ako zmenený život. Môžeme viesť teologické spory, môžeme sa dohadovať o jednotlivé vieroučné body a spochybňovať prístup k Biblii, ale je veľmi ťažké spochybniť osobné svedectvo o tom, čo Ježiš vykonal v našom živote.

Vydať svedectvo znamená podeliť sa o to, čo vieme o Ježišovi. Znamená to, že ostatným ľuďom povieme, čo Ježiš pre nás znamená a čo pre nás urobil. Ak však naše svedectvo spočíva len na snahe dokázať, že čomu veríme my je správne a čomu veria ostatní je nesprávne, stretneme sa s veľkým odporom. Ale ak naše svedectvo o Ježišovi vyviera zo srdca, ktoré bolo zmenené jeho milosťou, ak získalo pôvab vďaka jeho láske a ak žasne nad jeho pravdou, ľudí zaujme – a niekedy priam ohromí – ako veľmi pravda, v ktorú veríme, zmenila náš život. Pravda predstavená v kontexte zmeneného života má obrovský vplyv.

Keď stojí Kristus v centre každého nášho vieroučného bodu a ak každá naša doktrína odzrkadľuje jeho charakter, ľudia, ktorým hovoríme o Písme, oveľa skôr prijmú jeho posolstvo.