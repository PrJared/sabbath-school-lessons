---
title:  Moc osobného svedectva
date:  09/07/2020
---

> <p></p>
> <sup>26</sup>Kráľ sa vyzná v týchto veciach, preto pred ním hovorím tak otvorene, lebo neverím, že by mu niečo z toho bolo neznáme. Veď sa to neodohrávalo kdesi v ústraní. <sup>27</sup>Veríš, kráľ Agrippa, prorokom? Viem, že veríš. <sup>28</sup>No Agrippa povedal Pavlovi: Čoskoro by si ma presvedčil, aby som sa stal kresťanom.  

**Osobné štúdium**

Sústreďme sa znova na stretnutie Pavla s Agrippom. Apoštol stojí pred kráľom, ktorý je posledným z radu židovských kráľov z rodu Makabejcov a potomkom Herodesa. Agrippa vyhlasoval, že je Židom, ale vo svojom srdci sa cítil byť skôr Rimanom. Zostarnutý apoštol, ktorý bol unavený zo svojho misijného putovania a poznamenaný zápasmi a spormi medzi dobrom a zlom, stojí pred kráľom. Jeho srdce je naplnené Božou láskou a jeho tvár vyžaruje Božiu dobrotu. Nech sa už v jeho živote udialo čokoľvek – vrátane prežitého prenasledovania a ťažkostí –, môže vyhlásiť, že Boh je dobrý.

Agrippa je cynický, skeptický, zatvrdilý a ľahostajný k akémukoľvek hodnotovému systému. V protiklade k tomu je apoštol Pavol naplnený vierou, je oddaný pravde a vystupuje ako obranca spravodlivosti. Kontrast medzi týmito dvomi mužmi nemôže byť zrejmejší. Pavol si počas súdu pýta slovo a Agrippa mu ho udeľuje.

`Prečítaj si text Skutky 26,1–32. Akým spôsobom apoštol Pavol vydáva Agrippovi svoje svedectvo? Čo sa môžeme naučiť z jeho slov?`

Dobrota otvára srdcia tam, kde ich tvrdošijnosť a drsnosť zatvára. Pavol je tu voči Agrippovi nesmierne láskavý a zdvorilý. Hovorí o ňom dokonca, že pozná „všetky židovské obyčaje a sporné otázky“ (Sk 26,3). Potom začína diskusiu o svojom obrátení.

`Sústreď sa na príbeh Pavlovho obrátenia zaznamenaný v Skutkoch 26,12–18 a potom pozorne uvažuj o vplyve, ktorý malo toto svedectvo na Agrippu (Sk 26,26–28). Čo podľa teba ovplyvnilo Agrippovu reakciu? Čím na kráľa zapôsobilo Pavlovo svedectvo?`

Pavlovo svedectvo o tom, ako Kristus zmenil jeho život, malo obrovský vplyv na bezbožného kráľa. Nič nie je takým účinným svedectvom, ako zmenený život. Svedectvo naozaj zmeneného života má na druhých obrovský vplyv. Dokonca aj bezbožných kráľov oslovilo svedectvo života zmeneného milosťou. A aj keď sme možno neprežili také dramatické obrátenie ako Pavol, každý z nás by mal byť schopný povedať druhým, čo znamená poznať Krista a byť zachránený Jeho krvou.

**Aplikácia**

`V čom teba najviac oslovuje príbeh Pavlovho obrátenia? Aký iný príbeh obrátenia ovplyvnil tvoj život alebo tvoju vieru?`