---
title:  Podeliť sa o vlastnú skúsenosť
date:  08/07/2020
---

> <p></p>
> <sup>1</sup>Čo bolo od počiatku, čo sme počuli, čo sme na vlastné oči videli, na čo sme hľadeli a čoho sa naše ruky dotýkali, to vám zvestujeme: Slovo života. <sup>2</sup>A ten život sa zjavil; my sme ho videli, svedčíme o ňom a zvestujeme vám večný život, ktorý bol u Otca a zjavil sa nám. <sup>3</sup>Čo sme teda videli a počuli, hlásame aj vám, aby ste aj vy mali spoločenstvo s nami. My však máme spoločenstvo s Otcom a jeho Synom Ježišom Kristom.  

> <p></p>
> Už nežijem ja, ale žije vo mne Kristus. A život, ktorý teraz žijem v tele, žijem vo viere v Božieho Syna, ktorý ma miloval a vydal seba samého za mňa.  

**Osobné štúdium**

V Skutkoch 26 sa nachádza udalosť zo života apoštola Pavla, keď ako väzeň stojí pred kráľom Agrippom. Pavol sa obracia priamo na kráľa a vydáva svoje osobné svedectvo. Hovorí o tom, ako prenasledoval Ježišových učeníkov a ako po svojom obrátení svedčil o Kristovi a o zasľúbení vzkriesenia (Sk 26,8).

Keď Pavol prežil obrátenie na ceste do Damasku, Pán mu povedal: „Totiž preto som sa ti zjavil, aby si sa stal mojím služobníkom a svedkom toho, čo si videl, i toho, čo ti ukážem.“ (Sk 26,16) Vydávanie svedectva o našej viere je vždy veľmi živá, dynamická skúsenosť. Rozprávame o tom, čo pre nás Kristus urobil v minulosti, čo pre nás koná dnes a čo pre nás dokoná v budúcnosti.

Vydávanie svedectva sa nikdy nemá sústrediť na nás samotných. V strede stojí vždy Kristus. On je Bohom, ktorý odpúšťa naše previnenia, uzdravuje naše choroby, korunuje nás milosťou a náš život napĺňa dobrom (Žalm 103,3–5). Vydávať svedectvo znamená vlastne hovoriť o našej skúsenosti s Jeho úžasnou milosťou.

`Porovnaj dnešné úvodné texty (1Ján 1,1–3 a Gal 2,20). Aké podobnosti sa v nich nachádzajú? V čom sa skúsenosť Jána podobá Pavlovej skúsenosti?`

Napriek tomu, že Ján a Pavol mali rôzne životné skúsenosti, obaja prežili osobné stretnutie s Ježišom. Ich skúsenosť s Kristom sa neobmedzovala na nejaké ojedinelé stretnutie v minulosti. U oboch išlo o trvajúcu, každodennú skúsenosť radosti z Jeho lásky a kráčania vo svetle Jeho pravdy.

Môže byť obrátenie len minulou skutočnosťou? Všimni si v tejto súvislosti výrok o tých, čo svoje obrátenie v minulosti považovali za jediné, na čom záleží: „Akoby ich minulé rozhodnutie pre vieru znamenalo, že nepotrebujú prežiť každodenné obrátenie. Ale obrátenie potrebujeme všetci prežívať každý jeden deň.“ (4MR 46)

**Aplikácia**

`Nech už bola tvoja minulá skúsenosť akákoľvek (možno aj nesmierne intenzívna a dramatická), je potrebné mať každodenný vzťah s Kristom. Prečo? Prečo je dôležité každý deň prežívať realitu Božej dobroty a moci?`