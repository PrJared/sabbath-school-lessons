---
title:  Hlásanie vzkrieseného Krista
date:  06/07/2020
---

> <p></p>
> <sup>9</sup>Keď v prvý deň po sobote včasráno vstal, zjavil sa najprv Márii Magdaléne, z ktorej kedysi vyhnal sedem zlých duchov. <sup>10</sup>Ona to bežala oznámiť tým, čo bývali s ním, ktorí teraz trúchlili a plakali. <sup>11</sup>Keď počuli, že žije a že ho videla, neuverili. <sup>12</sup>Potom sa dvom z nich zjavil v inej podobe na ceste, keď išli na vidiek. <sup>13</sup>Vrátili sa a oznámili to ostatným. Ani tým neuverili.  

**Osobné štúdium**

V to skoré nedeľné ráno sa ženy ponáhľali ku Kristovmu hrobu. Keď Krista videli naposledy, bol už mŕtvy – jeho telo bolo celé skrvavené a dobité. Hrôzostrašný pohľad na kríž, kde Ježiš umieral, sa im natrvalo vryl do pamäti. Teraz mu chceli ešte preukázať poslednú službu. Išli k hrobu, aby aspoň pomazali a nabalzamovali jeho telo. Aj keď už svitalo, v ich životoch akoby vládla noc a beznádej. Budúcnosť bola bez Ježiša neistá a netušili, kam upnú svoju nádej.

Keď prišli k hrobu, s úžasom zistili, že je prázdny. Matúš vo svojom rozprávaní ukazuje, ako ich oslovil anjel slovami: „5Ale anjel sa prihovoril ženám: Vy sa nebojte! Viem totiž, že hľadáte Ježiša, ktorý bol ukrižovaný. 6Niet ho tu, lebo bol vzkriesený, ako povedal. Poďte, pozrite si miesto, kde ležal.“ (Mat 28,5.6)

V tej chvíli ich srdcia naplnila neopísateľná radosť. Temné mraky ich smútku naraz prežiarili slnečné lúče onoho slávneho rána. Všetok zármutok bol preč. Šťastie teraz žiarilo z ich tvárí a namiesto náreku si teraz radostne spievali.

`Prečítaj si celý príbeh zaznamenaný u Mar 16,1–13. Aká bola prvá reakcia žien, keď zistili, že Ježiš bol vzkriesený?`

Keď sa Mária stretla so vzkrieseným Kristom, utekala, aby túto správu oznámila ostatným. Rovnako na toto stretnutie o niečo neskôr zareagovali aj ďalší dvaja učeníci. O dobré správy sa treba podeliť a Mária ani učeníci nemohli mlčať. Kristus bol nažive! Jeho hrob bol prázdny a musí sa o tom dozvedieť celý svet! Keď sa vo svojom živote stretneme s Kristom, ani my nemôžeme predsa mlčať. Veď dobré správy treba povedať čo najviac ľuďom.

Je pozoruhodné, že napriek opakovaným Ježišovým predpovediam toho, čo sa stane, – že bude zabitý a potom vzkriesený –, učeníci, ktorých si on samotný vyvolil, odmietli uveriť svedectvu Márie. „Keď počuli, že žije a že ho videla, neuverili.“ (Mar 16,11) A neverili dokonca ani svojim dvom blízkym priateľom a spolupracovníkom (verš 13). Ak teda ani Ježišovi vlastní učeníci nedokázali uveriť hneď, nemalo by nás prekvapiť, ak ani ostatní ľudia nebudú schopní okamžite prijať naše svedectvo. Mnoho ľudí svedectvo o Kristovi nikdy neprijalo. Ale mnohí z tých, čo boli spočiatku skeptickí, po čase „dozreli“ k tomu, že tejto prekrásnej správe uverili a ich životy sa zásadne zmenili.

**Aplikácia**

`Kedy si sa naposledy stretol s odmietnutím svojho svedectva? Ako si reagoval? Čo si sa zo svojej skúsenosti naučil? Ako toto odmietnutie ovplyvnilo tvoj vzťah k týmto ľuďom?`