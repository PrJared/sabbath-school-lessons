---
title:  Neočakávaní svedkovia
date:  05/07/2020
---

> <p></p>
> <sup>15</sup>Keď prišli k Ježišovi a zbadali, že muž, ktorý bol posadnutý zlým duchom Légia, sedí oblečený a je pri rozume, preľakli sa. <sup>16</sup>Očití svedkovia im rozprávali, čo sa stalo s posadnutým i so sviňami. <sup>17</sup>A začali Ježiša prosiť, aby odišiel z ich kraja. <sup>18</sup>Keď nastupoval na loď, prosil ho človek, čo bol predtým posadnutý zlým duchom, aby mohol ísť s ním. <sup>19</sup>Ježiš mu to však nedovolil, ale mu povedal: Choď domov k svojim a porozprávaj im, čo všetko ti urobil Pán a ako sa nad tebou zmiloval. <sup>20</sup>Nato odišiel a začal v Desaťmestí rozhlasovať, aké veľké veci mu vykonal Ježiš. A všetci sa čudovali.  

**Osobné štúdium**

`Uvažuj o príbehu zaznamenanom u Marka 5,1–20 a sústreď sa najmä na verše 15–20. Čo si myslíš, prečo Ježiš poslal uzdraveného človeka do Desaťmestia (Dekapolisu) svedčiť jeho rodine a priateľom namiesto toho, aby radšej osobným vplyvom zveľaďoval jeho vieru?`

Desaťmestie bolo v prvom storočí oblasťou pozdĺž Galilejského jazera, kde sa – ako názov naznačuje – nachádzalo desať miest. Tieto mestá spájali rovnaký jazyk a kultúra. Démonom posadnutého človeka poznalo mnoho ľudí z celej oblasti. Svojím násilným a nevyspytateľným správaním šíril okolo seba strach. Ježiš v ňom videl človeka, ktorý túži po niečom lepšom, preto ho zázračne vyslobodil z moci démonov, ktorí ho trýznili.

Keď sa ľudia z miest a osád dopočuli, že Ježiš dovolil, aby démoni vošli do ich čriedy prasiat a že tieto sa potom zrútili z úbočia do mora, prišli zistiť, čo sa vlastne odohralo. Marek vo svojom evanjeliu zaznamenáva: „Keď prišli k Ježišovi a zbadali, že muž, ktorý bol posadnutý zlým duchom Légia, sedí oblečený a je pri rozume, preľakli sa.“ (Mar 5,15) Ten človek bol uzdravený – telesne, duševne, emocionálne a duchovne. Podstatou evanjelia je priniesť ľuďom zničeným hriechom uzdravenie a plnosť v Kristovi, ktorý ich pre túto plnosť stvoril.

Kto by mohol lepšie osloviť ľudí v oblasti Desaťmestia než zmenený a uzdravený človek? Ellen Whiteová k tomu poznamenáva: „Ako Kristovi svedkovia máme hovoriť to, čo vieme – čo sme videli, počuli a poznali. Ak sme krok za krokom sledovali Ježiša, iste budeme vedieť, čo máme povedať o ceste, ktorou nás viedol. Z vlastných skúseností môžeme svedčiť o pravdivosti jeho zasľúbenia. Môžeme prinášať svedectvo o tom, čo sme z Kristovej milosti poznali. Toto svedectvo dlhujeme svojmu Pánovi. Svet hynie pre nedostatok tohto svedectva.“ (DA 340; TV 234) Boh často používa neočakávaných a na prvý pohľad možno pochybných svedkov, ktorých zmenila Jeho milosť a ktorí môžu výrazným spôsobom zmeniť náš svet.

**Aplikácia**

`Aký je tvoj vlastný príbeh obrátenia? Čo hovoríš druhým o spôsobe, akým si uveril? Aký úžitok môže mať z tvojej skúsenosti človek, ktorý nie je veriaci?`