---
title:  Svedectvo premenených životov
date:  07/07/2020
---

> <p></p>
> Keď videli Petrovu a Jánovu odvahu a uvedomili si, že Peter i Ján sú neučení a prostí ľudia, veľmi sa čudovali a spoznávali, že sú to tí, čo boli s Ježišom.  

**Osobné štúdium**

Raná cirkev na začiatku rástla závratným spôsobom. Na deň Turíc bolo pokrstených tritisíc ľudí (Sk 2,41). V priebehu nasledujúcich týždňov sa k cirkvi pridali ďalšie tisíce ľudí (Sk 4,4). Čoskoro bolo všetkým jasné, že sa deje niečo naozaj mimoriadne. Títo novozmluvní veriaci boli s Kristom. Ich životy boli zmenené. Boli premenení Jeho milosťou, a preto nemohli mlčať.

`Uvažuj o texte Skutky 4,1–20. Čo sa stalo, keď náboženskí vodcovia chceli umlčať Petra a Jána, ktorí s nadšením hovorili o vzkriesenom Ježišovi? Čo naznačuje odpoveď apoštolov?`

Apoštoli ako nasledovníci Krista z celého srdca túžili rozpovedať svoj príbeh. Božia milosť zmenila Petra, niekedy až príliš uvraveného rybára. Božia milosť zmenila Jakuba a Jána, synov hromu, ktorí mali problém ovládať vlastnú prchkosť. Božia milosť zmenila aj skeptického Tomáša. Každý učeník ranej cirkvi mal svoju vlastnú skúsenosť, o ktorej nemohli a nechceli mlčať. Všimni si nasledovnú myšlienku z knihy Cesta ku Kristovi: „Len čo človek príde ku Kristovi, rodí sa v ňom túžba oznámiť iným, akého vzácneho priateľa našiel v Ježišovi. Spásna a posväcujúca pravda nemôže zostať zavretá v jeho srdci.“ (SC 78; CK 53)

Uvažuj aj o slovách náboženských vodcov: „Veď vedia o tom všetci obyvatelia Jeruzalema, že ich zásluhou sa stalo očividné znamenie, a my to nemôžeme poprieť.“ (Sk 4,16) Otvorene priznali realitu zázraku, ktorý sa odohral – uzdravený muž stál priamo pred nimi. Odmietli však zmeniť svoj postoj. Ale ani napriek jasnému odporu zo strany vplyvných a mocných ľudí sa Peter a Ján nevzdali svojho svedectva.

**Aplikácia**

`Ako súvisí poznanie Krista s vydávaním svedectva o Kristovi? Prečo je pre vydávanie svedectva o Kristovi nevyhnutné poznať Krista osobne? Ako je na tebe poznať, že si sa v živote stretol so vzkrieseným Ježišom?`