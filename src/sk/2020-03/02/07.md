---
title:  Podnety na zamyslenie
date:  10/07/2020
---

Z knihy Skutky apoštolov si prečítaj kapitolu „Bezmála by si ma presvedčil“. (AA 433–438; SA 259–262)

Podstatou života kresťana je vzťah s Kristom, ktorý je taký bohatý a plný, že o ňom chceme hovoriť iným. A hoci správne učenie je naozaj dôležité, v žiadnom prípade nemôže nahradiť život premenený milosťou a láskou. „Spasiteľ vedel, že nijaké dôvody, nech by boli akokoľvek logické, zatvrdnuté srdcia neobmäkčia, lebo kôrou svetského zmýšľania a sebectva nepreniknú. Vedel, že jeho učeníci musia byť obdarení mocou z neba. Evanjelium zapôsobí len vtedy, keď ho budú zvestovať vrúcne srdcia a horlivé ústa na základe živého poznania toho, ktorý je cesta, pravda a život.“ (AA 31; SA 22) V knihe Túžba vekov nachádzame túto mocnú myšlienku: „Kristova obdivuhodná láska obmäkčí a podmaní si srdce tam, kde by nepomohli nijaké vieroučné výklady.“ (DA 826; TV 578)

Niektorí ľudia sa nazdávajú, že podstatou vydávania osobného svedectva je snaha presvedčiť druhých o pravdách, ktoré objavili v Božom slove. A hoci je dôležité podeliť sa v príhodný čas aj o pravdy Božieho slova, naše osobné svedectvo súvisí predovšetkým s oslobodením od viny, s pokojom, milosťou, odpustením, so silou, s nádejou a radosťou, ktoré sme našli v dare večného života, ktorý Ježiš zdarma ponúka.

**Námety na spoločné uvažovanie**

`Prečo má podľa teba osobné svedectvo taký veľký vplyv na druhých? Ako svedectvo iných ovplyvnilo teba a tvoju vlastnú skúsenosť?`

`Uvažujte spoločne o vašich odpovediach na aplikačnú otázku zo stredy. Prečo je každodenná skúsenosť s Kristom taká dôležitá nielen pre naše vydávanie svedectva, ale aj pre našu osobnú zbožnosť?`

`Ukázali sme si, že mocné svedectvo môže výrazne ovplyvniť životy iných ľudí. Prečo je však dôležitou súčasťou nášho svedectva aj zbožný život?`

`Podeľte sa v triede o svoje vlastné svedectvo. Pamätajte na to, že vo svojom svedectve hovoríte, čo pre vás Kristus vykonal a čo pre vás znamená dnes. Akú zmenu priniesol do vášho života Ježiš?`

Západ slnka: 20.48