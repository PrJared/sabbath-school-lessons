---
title:  Moc osobného svedectva
date:  04/07/2020
---

### Texty na tento týždeň
Mar 5,15–20; Mar 16,1–11; Sk 4,1–20; 1Ján 1,1–3; Gal 2,20; Sk 26,1–32

> <p>Základný text</p>
> My nemôžeme nehovoriť o tom, čo sme videli a počuli.  (Sk 4,20)

Osobné svedectvo má veľkú moc. Keď sú naše srdcia prehriate Kristovou láskou a my sami sme zmenení Jeho milosťou, potom o ňom môžeme povedať niečo naozaj dôležité. Jedna vec je hovoriť, čo Kristus urobil pre niekoho iného alebo pre celé ľudstvo. Ale niečo úplne iné je podeliť sa o to, čo Kristus urobil pre mňa osobne.

Je nesmierne ťažké dohadovať sa o osobnej skúsenosti. Ľudia môžu spochybňovať tvoju teológiu alebo výklad konkrétneho verša, môžu sa dokonca vysmievať celému tvojmu vierovyznaniu. Ale keď človek povie: „Kedysi som bol zúfalý, ale teraz som naplnený nádejou; Kedysi som nemal zmysel života, ale dnes viem, prečo som tu,“ potom aj pochybovača zasiahne moc evanjelia.

Niektorí ľudia majú skúsenosť náhleho, dramatického obrátenia, ako to bolo v prípade apoštola Pavla na ceste do Damasku. Oveľa častejšie je však obrátenie výsledkom postupného spoznávania Kristovej nádhery, hlbokého pochopenia úžasnej milosti a intenzívneho prežitia vďačnosti za milosť, ktorú nám Kristus ponúka zadarmo. Spasiteľ od základu mení naše hodnoty a smerovanie. Svet naliehavo potrebuje práve takéto svedectvo.