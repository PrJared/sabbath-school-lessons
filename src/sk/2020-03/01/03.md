---
title:  Ježišova radosť
date:  29/06/2020
---

> <p></p>
> <sup>6</sup>Príde domov, zvolá priateľov a susedov a povie im: Radujte sa so mnou, lebo som našiel svoju stratenú ovcu. <sup>7</sup>Hovorím vám: Tak aj v nebi bude väčšia radosť nad jedným hriešnikom, ktorý robí pokánie, ako nad deväťdesiatimi deviatimi spravodlivými, ktorí pokánie nepotrebujú.  

> <p></p>
> V tvojom strede je Hospodin, tvoj Boh, hrdina, čo zachraňuje, radostne nad tebou jasá, svojou láskou ťa tíši, zvučne nad tebou plesá.  

**Osobné štúdium**

Bežne dostávame otázky typu: „Aký si mal dnes deň? Je všetko v poriadku?“ Čo keby si sa niečo podobné opýtal Boha? „Bože, ako sa dnes máš?“ Čo myslíš, ako by ti asi Boh odpovedal? Možno by vyslovil niečo nasledovné: „Mal som veľmi náročný deň. Oči som mal plné sĺz, keď som videl utečenecký tábor s tisíckami plačúcich detí a ľudí trpiacimi hladom a zimou. Prechádzal som sa najväčšími mestami sveta a plakal s bezdomovcami a núdznymi. Srdce mi krvácalo, keď som videl zneužívané a týrané ženy a ustráchané deti predané na prostitúciu. Videl som vojnové besnenie, zničujúce následky prírodných katastrof a bolestivú agóniu nevyliečiteľne chorých.“ Ako by si reagoval? Možno by si sa Boha opýtal: „Bože, je aj niečo, čo by potešilo tvoje srdce? Napĺňa ťa niečo radosťou?“

`Uvažuj o veršoch Luk 15,6.7.9.10 a 22–24.32. Ako sa končia uvedené príbehy? Čo sa z nich dozvedáš o Bohu?`

Celé nebesia sa tešia zo zachráneného hriešnika. Vo svete naplnenom chorobami, nešťastiami a smrťou môžeme Bohu prinášať radosť okrem iného aj tým, že sa s druhými budeme deliť o „dobrú správu“ o záchrane. Poznanie, že aj táto naša služba napĺňa Božie srdce radosťou, je jedným z najsilnejších podnetov, prečo sa deliť o Kristovu lásku. Vždy, keď sa s niekým podelíme o Božiu lásku, nebesia spievajú radosťou.

`Uvažuj o texte Sof 3,17. Ako náš Boh reaguje , keď prijímame jeho zachraňujúcu milosť?`

**Aplikácia**

`Predstav si situáciu, že sa aj vďaka tvojmu svedectvu o Kristovi budeš môcť podieľať na tom, že niekto prijme Ježiša za svojho osobného Spasiteľa. Ježiš sa teší. Celé nebesia prepuknú radosťou, znejú nadšené piesne a náš nebeský Spasiteľ sa z tohto človeka teší spevom. Čo by mohlo byť krajšie a viac napĺňajúce než vedomie, že tvoje svedectvo prinieslo radosť Božiemu srdcu vo svete smútku a bolesti?`