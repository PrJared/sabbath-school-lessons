---
title:  Podnety na zamyslenie
date:  03/07/2020
---

Z knihy Skutky apoštolov si prečítaj kapitolu „Boží zámer s cirkvou“ (AA 9–16; SA 9–13) a z knihy Túžba vekov kapitolu „Choďte a robte učeníkmi všetky národy“. (DA 818–828; TV 571–579)

Novozmluvná cirkev čelila hrozbe, že stratí zo zreteľa zmysel vlastnej existencie. Ellen Whiteová opísala toto nebezpečenstvo nasledovne: „Prenasledovanie, ktoré postihlo jeruzalemský zbor, ešte viac podnietilo evanjelizačné snahy. Hlásanie Božieho slova sprevádzal taký úspech, že vznikla obava, aby učeníci nezostávali v Jeruzaleme pridlho a nezanedbali Spasiteľov príkaz ísť do celého sveta. Akoby pozabudli, že silu na odpor voči zlu možno najskôr získať výbojnou službou a nazdávali sa, že najdôležitejšie je chrániť jeruzalemský cirkevný zbor pred útokmi nepriateľa. Miesto toho, aby obrátených členov učili hlásať evanjelium tým, ktorí ho ešte nepočuli, hrozilo im nebezpečenstvo, že sa s dosiahnutými výsledkami všetci uspokoja.“ (AA 105; SA 67)

**Námety na spoločné uvažovanie**

`Pozorne si prečítajte uvedený citát z knihy Skutky apoštolov a sústreďte sa na poslednú vetu. Prečo si musíme aj dnes dať pozor na rovnaké nebezpečenstvo? Prečo by podobný postoj bol tragickou chybou tvárou v tvár rôznym misijným výzvam?`

`Prečo sa podľa vás každé evanjelium končí podobným príkazom? Prečítajte si texty Mat 28,18–20; Mar 16,15.16; Luk 24,46–49 a Ján 20,21. Čo to znamenalo pre cirkev prvého storočia a ako tomu rozumiete dnes?`

`Mohlo by sa stať, že sa vydávanie svedectva a služba stanú náhradou za skutočnú duchovnosť? Vysvetlite svoju odpoveď. Ako si môžeme dať pozor na takéto nebezpečenstvo?`

`Podeľte sa spoločne o svoje odpovede na poslednú otázku z časti na utorok. Aký vplyv majú vydávanie svedectva a služba na váš vlastný duchovný rast? Čo ste sa naučili? Akých chýb ste sa dopustili?`

`Uvažujte o nádhernej skutočnosti, že Boh miluje osobne každého z nás. Čo to vlastne znamená? Ako môže táto skutočnosť (možno najdôležitejšia v celom vesmíre) ovplyvniť váš život?`

Západ slnka: 20.51