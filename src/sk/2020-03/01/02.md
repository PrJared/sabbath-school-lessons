---
title:  Príležitosť na záchranu
date:  28/06/2020
---

> <p></p>
> <sup>9</sup>Ježiš mu odpovedal: Dnes prišla spása do tohto domu, veď aj on [Zachej] je Abrahámovým synom. <sup>10</sup>Lebo Syn človeka prišiel hľadať a spasiť, čo zahynulo. 

> <p></p>
> <sup>19</sup>Bratia moji, keď niekto z vás zblúdi od pravdy a ak ho potom niekto obráti, <sup>20</sup>nech vie, že kto vráti hriešnika z jeho bludnej cesty, zachráni jeho dušu od smrti a zakryje množstvo hriechov.  

**Osobné štúdium**

Boh každodenne vytvára príležitosti, aby ho ľudia mohli spoznať. Svojím Svätým Duchom pôsobí na ich srdcia. Zjavuje sa im prostredníctvom krásy a mnohotvárnosti prírody. Rozľahlosť a usporiadanosť vesmíru hovoria o nekonečnom Bohu, ktorého múdrosť a moc sú nekonečné. Boh svojím riadením pripravuje v našich životoch okolnosti, aby nás priviedol k sebe.

Hoci Boh sa zjavuje prostredníctvom svojho Ducha, veľkoleposti prírody a konaním svojej prozreteľnosti, najjasnejšie zjavenie jeho lásky nachádzame v živote a službe Ježiša Krista. Keď o Ježišovi hovoríme iným, poskytujeme im tie najlepšie príležitosti na spasenie.

`Uvažuj o úvodných veršoch (Luk 19,9.10 a Jak 5,19.20). Ako by si vlastnými slovami charakterizoval dôvod, pre ktorý Ježiš prišiel na zem? Ako s Kristom spolupracuješ na jeho diele záchrany stratených?`

Jakub hovorí, že ten „kto vráti hriešnika z jeho bludnej cesty, zachráni jeho dušu od smrti“ (Jak 5,20). Túto myšlienku zdôrazňuje aj List Rimanom. V prvých dvoch kapitolách sa dozvedáme, že bez Krista sú stratení všetci ľudia – nech už ide o Židov alebo pohanov. V tretej až piatej kapitole apoštol vysvetľuje, že spasenie prichádza milosťou prostredníctvom viery. V šiestej až ôsmej kapitole Pavol objasňuje, že milosť nielen ospravedlňuje hriešnika, ale ho aj posväcuje. A v desiatej kapitole apoštol konštatuje: „Veď každý, kto by vzýval Pánovo meno, bude spasený.“ (Rim 10,13) Potom zdôrazňuje, že nikto by nemohol vzývať Božie meno, keby neuveril, že nikto neuverí bez toho, aby počul, a nikto nemôže počuť, kým mu niekto iný neoznámi (Rim 10,14.15). V pláne spasenia sme tými, kto stratených ľudí spája so slávou evanjelia.

**Aplikácia**

`Nie je to tak, že by sme svojím osobným svedectvom boli jedinou príležitosťou, ktorú dostanú na svoju záchranu. Naše svedectvo im má priniesť tú najlepšiu príležitosť. Aké je naše miesto v Božom pláne záchrany ľudstva? Koľko ľudí počulo evanjelium z tvojich úst?`