---
title:  Prečo vydávať svedectvo o Kristovi?
date:  27/06/2020
---

### Texty na tento týždeň
Jak 5,19.20; Luk 15,6; Sof 3,17; Ján 7,37.38; 1Tim 2,3–6; 2Kor 5,14.15

> <p>Základný text</p>
> 3Toto je dobré a príjemné nášmu Spasiteľovi, Bohu, 4ktorý chce, aby všetci ľudia boli spasení a spoznali pravdu: 5lebo jeden je Boh a jeden prostredník medzi Bohom a ľuďmi – človek Kristus Ježiš, 6ktorý dal seba samého ako výkupné za všetkých; ako svedectvo vo vopred určenom čase.  (1Tim 2,3–6)

Veľkou Božou túžbou je, aby každý človek odpovedal na Jeho lásku, prijal Jeho milosť, nechal sa premeniť Jeho Duchom a bol zachránený pre Jeho kráľovstvo. Naša záchrana je to, na čom Bohu najviac záleží. Božia láska je bezhraničná. Jeho milosť je nezmerateľná. Jeho milosrdenstvo je nekonečné. Jeho odpustenie je nevyčerpateľné. Jeho moc je nesmierna. Na rozdiel od pohanských božstiev, ktoré od ľudí vyžadujú obete, náš Boh sám priniesol najvyššiu obeť. A nech už po záchrane túžime akokoľvek, Božia túžba spasiť nás je nekonečne väčšia. „Toto je dobré a príjemné nášmu Spasiteľovi, Bohu, ktorý chce, aby všetci ľudia boli spasení a spoznali pravdu.“ (1Tim 2,3.4) Božie srdce túži zachrániť teba aj mňa.

Podstatou a hlavnou témou kresťanského svedectva je osoba Ježiša Krista. Súvisí s tým, čo urobil pre našu záchranu, ako zmenil naše životy a s obdivuhodnými pravdami Jeho slova, ktoré hovorí o Božej kráse a jedinečnosti. Prečo by sme o tom mali hovoriť s ostatnými? Nie je to príliš osobná záležitosť? Keď chápeme, kto je Boh, a keď máme skúsenosť s nevšednosťou Božej milosti, moci a lásky, nemôžeme mlčať. Okrem toho, keď s ním spolupracujeme, spolu s ním sa môžeme tešiť z pohľadu na ľudí zachránených Jeho milosťou a premenených Jeho láskou.