---
title:  Rast prostredníctvom dávania
date:  30/06/2020
---

> <p></p>
> <sup>37</sup>Posledný veľký deň sviatkov Ježiš vstal a zvolal: Ak je niekto smädný, nech príde ku mne a nech sa napije ten, <sup>38</sup>kto verí vo mňa. Ako hovorí Písmo: Prúdy živej vody budú tiecť z jeho vnútra.  

> <p></p>
> Veď som nezostúpil z neba, aby som plnil svoju vôľu, ale vôľu toho, ktorý ma poslal.  

**Osobné štúdium**

Mŕtve more je najnižšie položenou vodnou plochou na svete. Jeho hladina je dnes už viac ako 420 metrov pod hladinou mora. Hlavným prítokom jazera je rieka Jordán. Jordán preteká Galilejským jazerom a Jordánskym údolím, až sa napokon vlieva do Mŕtveho mora, ktoré je vlastne bezodtokovým jazerom.

Horúce a suché podnebie v kombinácii s dlhým slnečným svitom a púštnymi podmienkami spôsobujú, že voda sa pomerne intenzívne vyparuje. Keďže voda v Mŕtvom mori má obsah soli (salinitu) okolo 33,7 % (to je deväť až desaťkrát viac ako v bežnom mori), prežije v nej len máločo. V Mŕtvom mori nežijú ryby ani rastliny, len pri dne prežívajú niektoré druhy jednobunkových organizmov (archeí a baktérií).

Keby do nášho života Božia milosť iba vtekala, ale neprúdila by z neho ďalej, boli by sme ako stojatá voda bez života – podobne ako Mŕtve more. To nie je práve spôsob, akým by sme mali ako kresťania žiť.

`Uvažuj o dnešných textoch (Ján 7,37.38 a Luk 6,38). Ako sa v živote kresťana prejaví stretnutie s Božou milosťou? Ide o jednorazovú udalosť alebo o každodenný proces? Vysvetli.`

„Boh by mohol dosiahnuť svoj cieľ a zachrániť hriešnikov aj bez našej pomoci, ale v záujme rozvoja nášho charakteru na podobu Kristovej povahy musíme mať účasť na jeho diele. Ak chceme s ním prežívať radosť – radosť z pohľadu na zástupy vykúpené jeho obeťou – musíme mať účasť v jeho úsilí o ich záchranu.“ (DA 142; TV 89)

„Tí, čo zvíťazia, sa musia vzdať samých seba. A toto veľké dielo pomôže zavŕšiť len intenzívny záujem o záchranu druhých.“ (Fundamentals of Christian Education, str. 207)

Rastieme vtedy, keď sa s druhými delíme o to, čo Kristus vykonal v našich životoch. Keď sa zamyslíme nad všetkým, čo sme dostali v Kristovi, potom asi len mizerná sebeckosť môže spôsobiť, že druhým nepovieme o nádhernom dare, ktorý sme dostali. Ak sa rozhodneme nechať si svoju vieru len pre seba, náš duchovný život bude živý rovnako ako Mŕtve more.

**Aplikácia**

`Aké sú tvoje skúsenosti s vydávaním svedectva, s modlitbou za druhých a službou ľuďom v núdzi? Ako tieto skúsenosti ovplyvnili tvoju vlastnú vieru a chodenie s Hospodinom?`