---
title:  Motivácia láskou
date:  02/07/2020
---

> <p></p>
> <sup>14</sup>Veď nás ženie Kristova láska, nás, čo sme pochopili, že ak jeden zomrel za všetkých, všetci zomreli. <sup>15</sup>A za všetkých zomrel preto, aby tí, čo žijú, nežili už viac sebe, ale tomu, ktorý za nich zomrel a bol vzkriesený. ... <sup>18</sup>To všetko je z Boha, ktorý nás zmieril so sebou skrze Krista a dal nám službu zmierenia. <sup>19</sup>Veď Boh v Kristovi zmieril svet so sebou. Nepočítal ľuďom ich previnenia a nám uložil ohlasovať slovo zmierenia. <sup>20</sup>V mene Krista sme poslaní a cez nás akoby Boh napomínal. V mene Krista vás prosíme: Zmierte sa s Bohom! 

**Osobné štúdium**

Tento týždeň sme sa pokúsili zodpovedať otázku „Prečo svedčiť druhým o Kristovi?“. Ukázali sme si, že keď hovoríme o svojej viere, je našou prednosťou spolupracovať s Bohom na jeho diele pre svet. Naše svedectvo o Jeho láske dáva ľuďom väčšiu možnosť prijať spasenie, pretože môžu jasnejšie pochopiť Božiu milosť a pravdu.

Vydávanie svedectva je zároveň jedným zo spôsobov, ako nám Boh pomáha rásť. Ak nebudeme hovoriť o tom, čo pre nás Kristus urobil, a ak nebudeme druhým slúžiť, náš duchovný život bude stagnovať.

Hovoriť druhým o viere a nádeji nás privádza do dôvernej blízkosti s tým, kto túži zachrániť každého človeka. Z našej strany ide o odpoveď poslušnosti na Boží príkaz. Dnes sa sústredíme na preskúmanie tej najväčšej motivácie na vydávanie svedectva.

`Uvažuj o textoch z úvodu (2Kor 5,14.15.18–20). Čo motivovalo apoštola Pavla, aby pre evanjelium podstúpil súdy, prenasledovanie, ťažkosti a protivenstvá? Ako môže rovnaká motivácia podnietiť aj našu službu pre Krista?`

Apoštola Pavla motivovala láska. Kvôli láske sme ochotní urobiť veci, ktoré by sme pre nič iné neurobili. Keď apoštol Pavol vyhlasuje, že „nás ženie Kristova láska“, hovoril večnú pravdu. Láska nás naozaj „vedie“, „núti“ a „motivuje“. Kristova láska ovládala Pavlovo konanie a motivovala ho vydávať svedectvo. Pavol neohrozene a z celej sily hovoril o pláne spasenia v celom Stredomorí.

„Srdce musí byť naplnené láskou. Prameňom pohnútok dôsledného kresťana je hlboká láska k Majstrovi. Z nej sa rodí nesebecký záujem o blížnych.“ (MH 490; CZ 353)

Keď skutočne pochopíme nezmerateľnú Kristovu obeť, ktorú za nás priniesol, sme ohromení jeho láskou a cítime neprekonateľnú potrebu hovoriť druhým, čo pre nás Kristus urobil.

**Aplikácia**

`Ten, ktorý stvoril celé stvorenstvo (vesmír, galaxie, hviezdy, zástupy anjelov a iné svety), zároveň za nás zomrel na kríži. Ako by sa mohlo stať, že by táto ohromujúca pravda v nás nevzbudila lásku k Bohu a túžbu hovoriť o tejto láske? Čo s tebou robí poznanie Božej lásky?`