---
title:  Pohľad „za oponu“
date:  20/10/2020
---

> <p></p>
> <sup>10</sup>Napokon posilňujte sa v Pánovi a v sile jeho moci. <sup>11</sup>Oblečte sa do plnej Božej výzbroje, aby ste mohli obstáť proti úkladom diabla. <sup>12</sup>Veď náš boj nie je proti krvi a telu, ale proti kniežatstvám, mocnostiam, vládcom tohto temného sveta a proti duchom zla v nebesiach. 

> <p></p>
> <sup>28</sup>Vieme, že všetky veci slúžia na dobro tým, čo milujú Boha, ktorí sú povolaní podľa jeho predsavzatia. <sup>29</sup>Lebo ktorých vopred poznal, tých aj predurčil, aby boli podobní obrazu jeho Syna, aby on bol prvorodený medzi mnohými bratmi. 

**Osobné štúdium**

Ako sme povedali v úvode, nikto z nás sa nepozerá na svet z neutrálnej pozície. Keď sa napríklad ateista pozrie na dúhu na oblohe, vidí len oku lahodiaci prírodný jav. Naopak, človek, ktorý sa pozrie na dúhu z biblického pohľadu, nevidí iba prírodný jav, vzájomné pôsobenie vody a svetla, ale aj opätovné potvrdenie Božieho zasľúbenia, že svet už nikdy nebude zničený vodou (1Moj 9,13–16).

Biblický pohľad nám tak dáva jedinečnú príležitosť nahliadnuť „za oponu“, a naučiť sa „v Božej škole“ niečo o súvislostiach, ktoré by nám inak zostali utajené. Vidíme rovnaký svet ako ostatní, ale vďaka tomu, čo sa dozvedáme od veľkého Učiteľa, môžeme začať hlbšie chápať, čo a prečo sa okolo nás deje. Ani mocenské boje a historické udalosti, o ktorých sa učíme na hodinách dejepisu, nevnímame potom len ako súboj politikov a mocných, ale interpretujeme ich vo svetle poznania, že sme ako obyvatelia zeme zatiahnutí do veľkého sporu medzi zlom a dobrom, medzi satanom a Bohom. A to mení náš prístup k tomu, čo sa odohráva naokolo.

**Aké pravdy nachádzaš v uvedených textoch? Ako ti pomáhajú lepšie pochopiť realitu, v ktorej žijeme?**

`Ef 6,10–12`

`Mar 13,7`

`Rim 5,8`

`Rim 8,28.29`

`Kaz 9,5`

`Zj 20,5.6`

Biblia je teda určitým „filtrom“, cez ktorý sa máme pozerať na svet a pokúšať sa ho chápať aj napriek jeho komplikovanosti a mnohým skľučujúcim skutočnostiam. Písmo, zjavené Božie slovo, je šablóna, ktorá nám pomáha lepšie pochopiť realitu, v ktorej sa nachádzame, ktorej sme súčasťou a ktorá nás často mätie a zneisťuje. Vysvetľuje nám množstvo vecí o svete, ktoré by sme inak nepoznali ani im nerozumeli.

**Aplikácia**

`Čo z toho, čo si mohol z Biblie poznať a pochopiť, ti v živote pomáha lepšie sa orientovať v zložitom svete, v ktorom všetci žijeme? Podeľ sa o to aj s ostatnými.`