---
title:  Biblický pohľad na svet
date:  17/10/2020
---

### Texty na tento týždeň
Prísl 15,3; Jób 12,7–10; Ef 6,12; Zj 20,5.6; Ján 1,1–14; Mar 12,29–31

> <p>Základný text</p>
> Oči Hospodina sú všade, hľadia na zlých aj dobrých.  (Prísl 15,3)

Náš pohľad na život a svet je prirodzene tvorený tými, ktorí nás v živote vychovávali a formovali – najprv našimi rodičmi, neskôr školou a prostredím, v ktorom sa pohybujeme. Vo svetle toho, ako sme boli naučení vidieť svet, neskôr vnímame a hodnotíme veci, udalosti alebo morálne otázky.

Ak niekto vyrastal v ateistickej (alebo agnostickej) rodine, kde sa o kresťanstve nehovorilo vôbec, alebo len negatívne a odmietavo, celkom prirodzene a bez ďalšieho uvažovania bude taký pohľad, ktorý nepočíta s Bohom, považovať za samozrejmý a správny. S dôverou (ktorá je prirodzená) prijme to, ako svet chápali jeho rodičia, priatelia alebo učitelia a touto optikou bude vnímať všetko, čo sa okolo neho deje. Ak ste však od malička žili v kresťanskom prostredí, budete mať už od začiatku svoj „filter“, ktorým vnímate svet, nastavený inak. Rovnaké veci, udalosti a okolnosti budete vnímať odlišne, pretože v tom všetkom budete vnímať Božie konanie a pôsobenie.

Či chceme alebo nie, všetci sme formovaní tým, v čom sme vyrastali. Toto prostredie určuje, akým spôsobom sa pozeráme na svet okolo nás a ako mu rozumieme. Naše pôvodné „nastavenie“ však nie je nemenné. Ako človek rastie, dospieva a dozrieva, začína si klásť otázky, či je svet naozaj taký, ako mu bol predstavovaný od malička. Zároveň začína hľadať, či neexistuje aj iný uhol pohľadu. Bez ohľadu na to, ako sme boli vychovaní, máme v živote možnosť svoj pohľad zmeniť, ak nám niekto ponúkne lepší a zmysluplnejší variant.

V lekcii na tento týždeň budeme premýšľať nad tým, aký pohľad na život a svet nám na stránkach Biblie ponúka Boh, náš najlepší „Učiteľ“, aký vplyv to môže mať na náš praktický život a na to, čo odovzdáme nasledujúcim generáciám.