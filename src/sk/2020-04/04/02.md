---
title:  Je vôbec nejaký Boh?
date:  18/10/2020
---

> <p></p>
> <sup>2</sup>Blázon si hovorí: „Boha niet!“ Takí si počínajú zvrátene a ohavne, nikto nekoná dobro. <sup>3</sup>Boh z nebies hľadí na ľudí, aby videl, či sa nájde niekto rozumný, čo hľadá Boha.  

> <p></p>
> Veď Boh tak miloval svet, že dal svojho jednorodeného Syna, aby nik, kto verí v neho, nezahynul, ale mal večný život.  

**Osobné štúdium**

Medzi základné a zásadné životné otázky patria aj tie, ktoré sa pýtajú, či sme tu na svete a vo vesmíre sami, alebo je tu niekto, kto sa o nás zaujíma, riadi vesmír a určuje jeho chod. V princípe existujú dva typy odpovedí, ktoré zásadne ovplyvňujú naše vnímanie reality každodenného života, ale aj hodnoty, ktoré budeme v živote zastávať.

Prvá odpoveď hovorí, že vesmír – a všetko, čo je v ňom, vrátane nás – len je. Nikto ho nestvoril, nič ho nesformovalo. Jednoducho je tu. Ako už pred dva a pol tisícročiami povedal grécky filozof Demokritos (nie je to nová myšlienka), základným princípom vesmíru sú len „atómy a prázdnota“. Neexistuje žiadny boh, ani nijakí bohovia, ani nič božské. Realita je výhradne materiálna, čisto prírodná, daná logickými zákonitosťami. Všetko, čo sa okolo nás deje, hodnotíme potom na základe tohto východiska iba ako prirodzené následky týchto zákonitostí, bez pripustenia akéhokoľvek „nadprirodzeného“ zásahu.

Druhý názor hovorí, že celý náš vesmír stvorila nejaká božská bytosť (alebo bytosti). Z tohto pohľadu človek vníma prírodný svet, svet „atómov a prázdnoty“ a celý vesmír, že fungujú na základe logických princípov a zákonitostí, ale nie sú nimi obmedzené. Poukazuje na realitu, ktorá je oveľa širšia, hlbšia a mnohotvárnejšia než klasický ateisticko-materialistický pohľad.

**Čo hovoria nasledujúce texty o spomínaných myšlienkach? Aký pohľad na život, jeho pôvod, fungovanie a zákonitosti ponúka Biblia? Aký vplyv môže mať uznanie Božej existencie a jeho záujmu o svet na praktický život ľudí?**

`Ž 53,2.3`

`Prísl 15,3`

`Ján 3,16`

`Iz 45,21`

`Luk 1,26–35`

Ústrednou myšlienkou, ktorú nás učí Biblia, nie je len existencia Boha (v tú verí aj satan), ale existencia takého Boha, akým v skutočnosti je, teda osobného Boha, ktorý nás miluje a ktorý s nami vstupuje do vzťahu. Je to Boh zázrakov, ktorý, hoci používa prírodné zákony, nie je nimi obmedzený a keď chce, môže ich prekročiť (napríklad pri panenskom počatí Ježiša). Tento predpoklad je úplne zásadný, pretože má obrovský vplyv na celý náš život.

**Aplikácia**

`Skús si predstaviť, čo by sa zmenilo v tvojom živote, keby si dospel k záveru, že Boh neexistuje – prípadne existuje, ale nezaujíma sa o životy ľudí na zemi. Ako by vyzeral tvoj nasledujúci deň? Konal by si rovnako? Vyznával by si rovnaké hodnoty? Vychovával by si deti inak?`