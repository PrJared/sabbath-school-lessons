---
title:  Ako rozlíšiť dobro a zlo?
date:  22/10/2020
---

> <p></p>
> <sup>29</sup>Ježiš odpovedal: „Najdôležitejšie je toto: Počuj, Izrael! Pán, náš Boh, je jediný Pán! <sup>30</sup>Milovať budeš Pána, svojho Boha, celým svojím srdcom, celou dušou, celou mysľou a celou silou. <sup>31</sup>Druhé je toto: Milovať budeš svojho blížneho ako seba samého. Iného väčšieho prikázania ako sú tieto, niet.“  

**Osobné štúdium**

V každej rodine považujú rodičia za svoju úlohu odovzdať deťom dôležité životné hodnoty a naučiť ich rozpoznávať, čo je dobré a čo zlé. Ale podľa akých kritérií to majú robiť? Kto určí, ako rozlíšiť dobro a zlo? Stačí na to nejaký prirodzený cit? Alebo je tu nejaká vyššia autorita, od ktorej sa to môžeme naučiť?

Pred rokmi Francúzsko riešilo otázku trestu smrti. Má byť zrušený? Tí, ktorí obhajovali jeho zrušenie, sa skontaktovali so známym francúzskym spisovateľom a filozofom Michelom Foucaultom. Požiadali ho, aby v ich mene napísal o tom pojednanie. Tento pán však neobhajoval len zrušenie trestu smrti, ale zrušenie celého väzenského systému a prepustenie všetkých väzňov.

Prečo? Pretože podľa Michela Foucaulta sú všetky morálne systémy iba ľudské výtvory a názory, ktoré zaviedli tí, čo sú pri moci, aby ovládali masy. Preto podľa neho tieto morálne kódexy nemajú legitimitu.

Jeho extrémne stanovisko je však logickým dôsledkom problému, ktorý v skutočnosti nie je nový. Musel ho riešiť už Mojžiš v starovekom Izraeli pred tisíckami rokov. „Nerobte už tak ako my dnes, každý podľa toho, čo uznáva za správne.“ (5Moj 12,8; pozri tiež Sud 17,6; Prísl 12,15). Boh vtedy jasne vstúpil do diania, aby On bol tým najväčším Učiteľom, morálnou autoritou, ktorá pre ľudí jasne pomenuje, čo je správne a čo nie. Bez tohto „zjavného poznania“ by každý pokus o určenie morálnych kritérií bol len subjektívnym ľudským pohľadom, ktorý pre ostatných nie je záväzný.

**Čo nás tieto texty učia o zdroji morálnych kritérií pre náš život?**

`5Moj 6,5`

`Mar 12,29–31`

`Zj 14,12`

Ak by sme nemali konať iba podľa toho, čo považujeme za správne, pretože my sami nie sme dostatočne spravodliví, svätí ani objektívni na to, aby sme vedeli rozoznať, čo je morálne a správne – ako potom budeme vedieť, čo máme robiť? Odpoveďou je, že Pán, ktorý nás stvoril, nám dal aj morálny zákon, podľa ktorého máme žiť. Možno my to nepovažujeme za správne, ale Boh áno.

Ak sa Boh a vykúpenie, ktoré nám ponúka, stanú stredobodom nášho kresťanského pohľadu na svet, potom bude logické, že prijmeme aj jeho pohľad na dobro a zlo, ako ho vyjadril v Desatore. Jeho rešpektovanie nás síce nemôže zachrániť z hriechu, ale učí nás pozerať sa na svet očami nášho Boha, na ktorého obraz sme boli stvorení.

**Aplikácia**

`Ako môžeme aj druhým predstaviť Boží morálny zákon tak, aby nebol vnímaný ako obmedzovanie a komplikovanie života, ale aby inšpiroval a prebúdzal v ľuďoch túžbu podobať sa viac nášmu Pánovi?`