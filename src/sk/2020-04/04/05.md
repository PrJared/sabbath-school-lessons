---
title:  Dôležitosť Vykupiteľa
date:  21/10/2020
---

> <p></p>
> <sup>5</sup>A to svetlo v tme svieti, ale tma ho nepohltila. <sup>6</sup>Od Boha bol poslaný človek; volal sa Ján. <sup>7</sup>Prišiel ako svedok vydať svedectvo o svetle, aby všetci pro-stredníctvom neho uverili. <sup>8</sup>On nebol svetlom, ale prišiel vydať svedectvo o tom svetle. <sup>9</sup>Bolo tu pravé svetlo, čo osvecuje každého človeka, to prichádzalo do sveta. <sup>10</sup>Bol vo svete a svet ním vznikol, ale svet ho nespoznal. <sup>11</sup>Do svojho vlastného prišiel, ale jeho vlastní ho neprijali. <sup>12</sup>Tým však, čo ho prijali a veria v jeho meno, dal moc stať sa Božími deťmi; <sup>13</sup>tí, čo sa nenarodili ani z krvi, ani z telesnej žiadosti, ani z vôle muža, ale z Boha. <sup>14</sup>To Slovo sa stalo telom a prebývalo medzi nami a my sme videli jeho slávu, slávu, akú má od Otca jednorodený Syn, plný milosti a pravdy.  

**Osobné štúdium**

Aj keď je učenie o stvorení pre našu vieru veľmi dôležité, v Novej zmluve sa nevyskytuje samostatne. Často je spojené s učením o vykúpení, teda o záchrane hriešnikov. Mohli by sme povedať, že je s ním neoddeliteľne späté. To preto, že vo svete hriechu a smrti samotné stvorenie nevystačí. Žijeme, zápasíme, trpíme (ako všetci) – a potom? Čo príde potom? Zomrieme. V konečnom dôsledku skončíme podobne ako mŕtve telá zvierat, ktoré nachádzame zrazené na kraji cesty. Záleží na tom? Je to dôležité?

`Uvažuj o texte Ján 1,1–14. Čo tieto verše hovoria o pôvode, podstate a diele Ježiša Krista?`

Mnohí z nás sa v škole učili, že ľudstvo sa procesom vývoja dostáva čoraz vyššie a vyššie. Viac toho vieme, lepšie rozumieme svetu, vieme riešiť problémy, s ktorými si ľudia kedysi nevedeli rady. Z toho by sme ľahko mohli nadobudnúť presvedčenie, že „Spasiteľa“ potrebovali tí, ktorých poznanie bolo obmedzené a pri riešení mnohých problémov boli bezradní. V „Božej škole“ sa však učíme inému pohľadu na nás ako ľudstvo. Napriek rastúcemu poznaniu sme hriešnici, ktorých morálne schopnosti vinou „nákazy“ hriechom degenerujú, a my sa čoraz hlbšie prepadáme do bahna hriechu. Práve preto potrebujeme Záchrancu. Sami sa z tejto situácie nedostaneme.

Poznať učenie o potrebe vykúpenia je teda pre správny pohľad na svet nesmierne dôležité. Ježiš Kristus, jeho ukrižovanie a vzkriesenie je stredobod všetkého, čomu veríme.

Pripomeňme si tiež posolstvo prvého anjela: „Potom som videl iného anjela letieť stredom neba: Mal večné evanjelium, aby ho zvestoval obyvateľom zeme, každému národu, kmeňu, jazyku a ľudu. Volal mohutným hlasom: Bojte sa Boha a vzdajte mu slávu, lebo prišla hodina jeho súdu. Klaňajte sa tomu, ktorý stvoril nebo i zem, more i pramene vôd.“ (Zj 14,6.7) Všimnime si, že „večné evanjelium“ je priamo spojené s Bohom ako Stvoriteľom. A keď si uvedomíme, že Boh, ktorý nás stvoril, je ten istý Boh, ktorý v ľudskom tele vzal trest za náš hriech na seba – nie div, že sme vyzývaní uctievať ho. Ako inak by sme mohli odpovedať, keď si uvedomíme, aký je náš Boh?

**Aplikácia**

`Aký vplyv má na tvoj život vedomie, že si slabý hriešnik, ktorý potrebuje pomoc? Uvažuj o myšlienke vyjadrenej u Jána 1, ktorá hovorí, že ten, ktorý všetko stvoril (Ján 1,3), je zároveň ten, kto za nás zomrel na kríži. Prečo by malo byť jeho uctievanie našou prirodzenou reakciou?`