---
title:  Boh – Stvoriteľ
date:  19/10/2020
---

> <p></p>
> <sup>1</sup>Na počiatku stvoril Boh nebo a zem. <sup>2</sup>Zem bola pustá a prázdna, tma bola nad prahlbinou a Boží duch sa vznášal nad vodami.  

> <p></p>
> <sup>1</sup>Na počiatku bolo Slovo, to Slovo bolo u Boha a to Slovo bolo Boh. <sup>2</sup>Ono bolo na počiatku u Boha. <sup>3</sup>Ním vzniklo všetko a bez neho nevzniklo nič z toho, čo jestvuje. <sup>4</sup>V ňom bol život a život bol svetlom ľudí.  (Ján 1,1–4)

**Osobné štúdium**

Ďalšia dôležitá otázka, ktorá ovplyvňuje naše chápanie sveta, sa týka pôvodu nášho života a vôbec všetkého, čo vidíme okolo seba. Ako to všetko vzniklo? A prečo? Je to len následok prirodzeného vývoja? Stojí za životom Boh? A ak áno, vytvoril ho počas šiestich dní hneď v dokonalej podobe, alebo sa pod jeho vedením dlhé obdobia len postupne vyvíjal? Odpovede, ku ktorým dospejeme, majú opäť zásadný vplyv na mnoho oblastí v našom živote.

**Ako predstavuje pôvod života Biblia? Čo z toho vyplýva pre náš pohľad na tento svet, na seba a na druhých?**

`1Moj 1,1.2`

`Ján 1,1–4`

`2Moj 20,8–11`

`Zj 14,6.7`

`Jób 12,7–10`

Biblia existenciu Boha predpokladá – nezdôvodňuje ju. Text 1Moj 1,1 sa nezačína množstvom logických argumentov o existencii Boha (hoci ich existuje veľa). Jednoducho jeho existenciu predpokladá (pozri tiež 2Moj 3,13.14). Z tohto východiskového bodu – že Boh je Stvoriteľ – sa odvíja celá Biblia a všetky pravdy na jej stránkach.

Náuka o stvorení je základom nielen kresťanskej viery, ale aj kresťanského pohľadu na život. Všetko, čomu ako kresťania veríme, stojí na učení o šesťdňovom stvorení. Biblia sa nezačína vyhlásením o zmierení, zákone, kríži, zmŕtvychvstaní ani o druhom príchode.

Nie, začína sa vyhlásením, že Boh je Stvoriteľ. Žiadna z ostatných náuk by nedávala zmysel, keby Boh nebol naším Stvoriteľom.

Z tohto dôvodu je pre kresťanov taký dôležitý význam náuky o stvorení. Práve z nej totiž vychádza celé naše pochopenie základných životných tém, medzi ktoré patrí existencia smrti, otázka dobra a zla, hriechu a milosti, ekológie, Božieho zámeru s manželstvom a rodinou alebo význam sobotného dňa. Sotva si vieme predstaviť učenie, ktoré by bolo vo väčšom protiklade k Biblii a kresťanskej viere všeobecne, než je evolúcia. Preto myšlienka, že evolúciu možno nejakým spôsobom zosúladiť s biblickým učením o stvorení, je ešte horšia ako ateistická evolúcia. Nedá sa to totiž bez toho, aby to nevyznelo ako výsmech Biblie a kresťanskej viery ako celku.

**Aplikácia**

`Boh chce, aby sme si každý týždeň v sobotu, teda jednu sedminu svojho života, pripomínali stvorenie a Boha Stvoriteľa. Aký význam to má pre tebe osobne? Ovplyvňuje toto vedomie nejako aj tvoj život počas nasledujúcich šiestich dní?`