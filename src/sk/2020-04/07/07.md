---
title:  Podnety na zamyslenie
date:  13/11/2020
---

„Srdce je nadovšetko klamlivé a zúfalo zlé. Profesori náboženstva nie sú ochotní dôkladne skúmať samých seba, aby zistili, aká je ich viera. Mnohí sa opierajú o falošnú nádej. Niektorí sa spoliehajú na svoje staré skúsenosti spred rokov. Keď však príde čas na skúmanie srdca a každodenné skúsenosti, nemajú sa o čo oprieť. Zrejme si myslia, že vyznávanie pravdy ich zachráni. Keď zanecháte hriechy, ktoré Boh nenávidí, Ježiš vojde a bude večerať s vami a vy s ním. Tak budete čerpať od Ježiša božskú silu, budete v ňom rásť a budete môcť víťazoslávne povedať: Ale vďaka Bohu, ktorý nám dáva víťazstvo skrze nášho Pána Ježiša Krista. (1Kor 15,57) Pán by bol rád, keby vlažní profesori náboženstva nikdy nevyslovili jeho meno. Sú prekážkou tým, ktorí sa mohli stať Ježišovými vernými nasledovníkmi. Sú kameňom úrazu pre neveriacich. Zlí anjeli sa radujú a vysmievajú Božím anjelom pre ich nečestný život. Sú kliatbou doma i medzi ľuďmi. Svojimi ústami sa chcú stať blízkymi Bohu, ale ich srdce je ďaleko od neho.“ (2SG 227)

**Námety na spoločné uvažovanie**

`Podľa textu Mar 7,1–13 základnou podmienkou falošného uctievania je naše srdce. Boh nechce, aby sme ho uctievali svojimi ústami, ak to nevychádza z nášho srdca. Prečo je evanjelium a príbeh Ježišovej zástupnej smrti najlepším prostriedkom, ako otvoriť srdce, aby skutočne milovalo Boha?`

`Rozmýšľajte o tom, ako uctievať Boha „v duchu a v pravde“. Je možné robiť to len jedným spôsobom bez toho druhého? Vyžaduje pravé uctievanie oboje? Ak áno, prečo?`

`Aby sme naozaj uctievali Pána Boha, musíme mať čisté a úprimné srdce. Čo to znamená? Musíme čakať, kým budeme úplne spojení s Pánom a náš život bude v dokonalom poriadku, aby sme ho mohli uctievať? Na druhej strane, ako nám môže pravé uctievanie pomôcť uviesť do súladu naše srdce s Bohom?`

Západ slnka: 16.06