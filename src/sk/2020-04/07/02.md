---
title:  Každý niečo uctieva
date:  08/11/2020
---

> <p></p>
> <sup>15</sup>„Či ste teraz pripravení, len čo začujete zvuk rohu, píšťaly, citary, harfy, lutny, skupiny nástrojov alebo akúkoľvek hudbu, padnúť a klaňať sa soche, ktorú som dal urobiť?“ ... <sup>16</sup>Šadrach, Mešach a Abéd-Nego odpovedali kráľovi: „Nebukadnesar, my sa nepotrebujeme pred tebou obhajovať. <sup>17</sup>Ak nás náš Boh, ktorého uctievame, chce zachrániť z ohňom rozpálenej pece a z tvojej moci, kráľ, vyslobodí nás. <sup>18</sup>Ak aj nie, vedz, kráľ, že tvojich bohov nebudeme uctievať a zlatej soche, ktorú si dal postaviť, nebudeme sa klaňať.“ 

> <p></p>
> <sup>6</sup>Potom som videl iného anjela letieť stredom neba: Mal večné evanjelium, aby ho zvestoval obyvateľom zeme, každému národu, kmeňu, jazyku a ľudu. <sup>7</sup>Volal mohutným hlasom: „Bojte sa Boha a vzdajte mu slávu, lebo prišla hodina jeho súdu. Klaňajte sa tomu, ktorý stvoril nebo i zem, more i pramene vôd.“ ... <sup>9</sup>Po nich nasledoval iný, tretí anjel, ktorý mohutným hlasom volal: „Ak sa niekto bude klaňať šelme a jej obrazu a prijme znak na svoje čelo alebo na ruku, <sup>10</sup>aj ten bude piť z vína Božieho hnevu, nezriedeného, naliateho do kalicha jeho hnevu, a bude mučený ohňom a sírou pred svätými anjelmi a pred Baránkom. 

**Osobné štúdium**

Máme v sebe niečo, čo túži k niekomu vzhliadať, niekoho mať ako svoj vzor, niekoho uctievať. Bezpochyby to do nás vložil pri stvorení Boh. Ale podobne ako všetko ostatné, hriech to pokrivil. Na začiatku sme určite uctievali jedine toho, kto je hoden všetkej úcty – nášho Pána a Stvoriteľa. Po páde do hriechu sa všetko veľmi zmenilo.

Každý z nás k niekomu alebo k niečomu takto s obdivom vzhliada. Predmetom našej úcty môže byť čokoľvek. V starovekom Egypte ľudia uctievali faraóna. V iných krajinách ľudia uctievali sochy rýb, bohov s mnohými hlavami a iné domnelé božstvá. Niektorí ľudia uctievali slnko, mesiac a hviezdy.

Dnes je väčšina ľudí príliš sofistikovaná nato, aby sa klaňali soche žaby. To však neznamená, že niečo neuctievajú. Dokonca aj sekulárni ľudia môžu mať vo veľkej úcte niečo, čo obdivujú – peniaze, moc, sex, rockové hviezdy, hercov, politikov alebo samých seba. Všetko, čo príliš milujeme, čomu venujeme veľa pozornosti, pre čo žijeme – to uctievame. Sekulárny spisovateľ David Foster Wallace varuje, že ak uctievame zlú vec, „zaživa nás zožerie“.

`Čo sa môžeme naučiť z príbehu u Daniela 3 o prastarej tendencii mať niekoho, pred kým sa človek pokloní, koho bude obdivovať a nasledovať?`

Traja židovskí mládenci brali druhé Božie prikázanie veľmi vážne (2Moj 20,4–6).Je to jedno z desiatich Božích prikázaní rovnako ako napríklad zákaz vraždiť alebo kradnúť. Mať správne zoradený životný rebríček hodnôt a to, koho budeme v živote brať ako vrcholnú autoritu, je také dôležité, že v posledných dňoch pred druhým príchodom Ježiša Krista sa to stane jednou z najdôležitejších otázok.

Preto je v kresťanskom živote dôležité hľadať odpovede na otázky: Čo je uctievanie? Koho máme uctievať? Ako máme uctievať? Prečo je to dôležité?

**Aplikácia**

`Čo hovorí text Zj 14,6–12 o úlohe, akú bude zohrávať otázka uctievania a uznania vrcholnej autority v záverečnej kríze pred Kristovým návratom?`