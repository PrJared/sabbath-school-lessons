---
title:  Škola uctievania Hospodina
date:  07/11/2020
---

### Texty na tento týždeň
Daniel 3; Zj 14,6–12; Ž 78,1–17; Ján 4,7–26; 1Kron 16,1–36; Mar 7,1–13

> <p>Základný text</p>
> Vzdávajte Hospodinovi slávu hodnú jeho mena! Prineste obetný dar a vstúpte pred neho! Klaňajte sa Hospodinovi v jeho svätej nádhere.  (1Kron 16,29)

Uctievanie niekoho, koho považujeme za autoritu, je súčasťou ľudskej prirodzenosti, dokonca aj hriešnej ľudskej prirodzenosti. Boli sme stvorení ako bytosti, ktoré majú úctu k Hospodinovi, pretože ho milujú a uvedomujú si, že je jej hodný. Vo svete bez hriechu, smrti a ničenia sa ľudia stretávali s Bohom tvárou v tvár, čo si my dnes, keď poznáme iba hriešny svet, vieme len sotva predstaviť.

Dodnes máme v sebe vrodenú potrebu k niekomu vzhliadať s úctou a obdivom. Ale ako všetko ostatné na tomto svete aj toto narušil hriech. Veľmi často sa preto stáva, že uctievame niekoho alebo niečo, čo nie je hodné najvyššej úcty, alebo že síce budeme uctievať Hospodina, ale budeme to robiť nenáležitým spôsobom (pozri napríklad Mar 7,1–13; Jer 7,4).

Súčasťou našej životnej školy, do ktorej nás Boh pozýva, je teda aj porozumenie toho, komu a ako preukazovať najvyššiu úctu.