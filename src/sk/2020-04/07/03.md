---
title:  Rozprávaj o tom svojim deťom
date:  09/11/2020
---

> <p></p>
> <sup>1</sup>Asáfov poučný žalm. Ľud môj, počúvaj moje poučenie! Svoje ucho nakloň k slovám mojich úst. <sup>2</sup>Chcem hovoriť príslovia, vyrozprávať záhadné príbehy dávnych čias, <sup>3</sup>čo sme počuli a poznáme, o čom nám otcovia rozprávali. <sup>4</sup>Nezatajíme ich deťom, budúcemu pokoleniu rozpovieme slávne skutky Hospodina, jeho moc a divy, ktoré urobil. <sup>5</sup>Jákobovi určil ustanovenia, Izraelovi dal zákon a našim otcom prikázal, aby s ním oboznamovali svoje deti, <sup>6</sup>aby o ňom vedelo aj budúce pokolenie, deti, čo sa narodia. Tie budú o tom ďalej rozprávať svojim deťom, <sup>7</sup>aby dôverovali Bohu, nezabúdali na Božie skutky a zachovávali jeho prikázania, <sup>8</sup>aby neboli ako ich predkovia, pokolenie vzdorovité a neposlušné, pokolenie s nestálym srdcom, ktorého duch nebol verný Bohu. 

**Osobné štúdium**

V náboženskom živote starozmluvného Izraela plnili Žalmy veľmi dôležitú úlohu. Izraeliti ich recitovali a spievali často v sprievode hudobných nástrojov najmä na verejných bohoslužbách. Súčasťou bohoslužieb vždy bola aj spoločná oslava dobrého a veľkého Boha. Izraeliti fungovali ako spoločenstvo a ako spoločenstvo uctievali Hospodina.

Žalmy sú v podstate básne, lyrické piesne. Hebrejský názov pre knihu Žalmov znie Tehilim a znamená „chvály“ alebo „oslavné piesne“. Keď spievame na Božiu chválu, je to jeden zo spôsobov, ako môžeme prejaviť našu úctu voči nemu.

`Čo je hlavným posolstvom Žalmu 78,1–17? Čo sa z neho môžeme dozvedieť o výchove ďalšej generácie k úcte voči Bohu?`

Žalm 78 vyjadruje určité rozhodnutie. Vo verši 2 čítame, že Asáf chce „vyrozprávať záhadné príbehy dávnych čias“. Slovo „záhadné“ neznamená ani čudné, ani temné, ale skôr slabnúce alebo vytrácajúce sa, akými sa významné udalosti v dejinách postupom času nezriedka stávajú. Neoddeliteľnou súčasťou výchovy v Izraeli bolo učiť deti a rozprávať im príbehy o tom, ako Pán viedol svoj ľud a staral sa o svoj vyvolený národ.

Celý Žalm 78 spomína konkrétne situácie, ktoré Izraeliti prežili s Bohom a o ktorých mali rozprávať ďalším pokoleniam. Silná skúsenosť s Bohom mala byť motiváciou nato, aby Izraeliti uctievali Boha a vždy sa na neho pozerali ako na dobrého Otca. Cieľ výchovy upriamenej na obdivnú úctu a rešpekt je výstižne vyjadrený vo veršoch 6 a 7: „Tie [pokolenia] budú o tom ďalej rozprávať svojim deťom, aby dôverovali Bohu, nezabúdali na Božie skutky a zachovávali jeho prikázania.“ Poslušnosť a zachovávanie Božích prikázaní teda nemali byť v starozmluvnom období cestou k spáse, ale odpoveďou vďačnosti na to, čo už urobil pre ľudí úžasný Boh. Takáto motivácia nás vedie ku skutočnej úcte k Hospodinovi. Takúto motiváciu túži vidieť Boh u svojich detí aj v záverečnom období dejín. Kniha Zjavenie o týchto ľuďoch hovorí, že sú to tí, čo „zachovávajú Božie prikázania a vieru Ježišovu“ (Zj 14,12).

**Aplikácia**

`Je zrejmé, že láskyplný a úctivý vzťah k Bohu nie je niečím automatickým ani „dedičným“. Čo môžeme urobiť preto, aby sme ďalšiu generáciu v tejto oblasti aspoň správne nasmerovali? Ako môžeme ostatných „učiť“ úcte a láskyplnému rešpektovaniu Božej autority?`