---
title:  Svätá nádhera
date:  11/11/2020
---

> <p></p>
> <sup>29</sup>Vzdávajte Hospodinovi slávu hodnú jeho mena! Prineste obetný dar a vstúpte pred neho! Klaňajte sa Hospodinovi v jeho svätej nádhere. <sup>30</sup>Chvej sa pred ním, celá zem! Svet je založený pevne, nepohne sa! <sup>31</sup>Nech sa radujú nebesia a plesá zem, nech vravia medzi národmi: ‚Hospodin je kráľom!‘ <sup>32</sup>Nech hučí more i to, čo je v ňom! Nech jasá pole i všetko, čo je na ňom! <sup>33</sup>Nech plesajú všetky lesné stromy pred Hospodinom, lebo prichádza súdiť zem. <sup>34</sup>Ďakujte Hospodinovi, lebo je dobrý, lebo naveky trvá jeho milosť. <sup>35</sup>Volajte: ‚Zachráň nás, Bože, náš záchranca! Spomedzi pohanov nás zhromaždi a vysloboď, aby sme mohli ďakovať tvojmu svätému menu a honosiť sa tvojou chválou! <sup>36</sup>Zvelebený buď Hospodin, Boh Izraela, od vekov až naveky!‘“ A všetok ľud odpovedal: „Amen“ a „Haleluja.“  

**Osobné štúdium**

`Prečítaj si 1Kron 16,1–36, kde sa hovorí o slávnosti prinesenia archy zmluvy do svätostánku. Izraeliti tak vlastne stáli takmer „hmatateľne“ v Božej prítomnosti, v jeho blízkosti. Ako na toto vedomie jeho blízkosti reagovali? Ako by si reagoval ty? Cítil by si radosť a šťastie? Alebo skôr obavy a hrôzu? Alebo dokonca oboje? Čo sa z toho môžeš naučiť o pravej úcte voči nášmu Bohu?`

Izraeliti uctievali Boha vo svätostánku. V ňom Boh prebýval uprostred starovekého Izraela a zjavoval im plán spasenia, ktorý sa mal realizovať vďaka obeti toho, kto vezme naše hriechy na seba. Stredobodom uctievania a výchovy k uctievaniu musí byť Ježiš a plán spasenia. Symbolizovala to aj služba vo svätyni. Všetko, čo pre nás Boh urobil, si zasluhuje chválu a úctu. Bez nádeje na večný život, ktorý nám ponúka vďaka svojej obetnej a zástupnej smrti na kríži, to však nemá nijaký význam.

Všimni si „evanjelizačný“ ráz tohto textu: celý svet sa mal dozvedieť o Bohu Izraela.

`Sústreď sa znova na tento verš: „Vzdávajte Hospodinovi slávu hodnú jeho mena! Prineste obetný dar a vstúpte pred neho! Klaňajte sa Hospodinovi v jeho svätej nádhere!“ (1Kron 16,29) Čo podľa teba znamená výraz „svätá nádhera“?`

Najprv sa zamyslite nad tým, aký odporný, ničivý a ponižujúci je hriech. Dnes si nevieme predstaviť, aké zlé, strašné a ponižujúce modloslužobné praktiky mali národy, ktoré žili v okolí Izraela. Ich súčasťou bolo, okrem iného, aj obetovanie detí. Bezpochyby odzrkadľovali povahu ľudí, ktorí ich praktizovali.

V protiklade k tomu mal byť staroveký Izrael svätým národom, oddeleným od zlých praktík, ktoré sa diali v jeho okolí. Izraeliti mali byť svätí vo svojom srdci a vo svojej mysli. To dávalo ich uctievaniu zmysel a krásu pred Bohom. Starozmluvní proroci opakovane ostro vystupovali proti ľuďom, ktorí uctievali Hospodina, a zároveň sa podieľali na zvrátenostiach a svojím srdcom boli od Boha ďaleko.

**Aplikácia**

`Ako si ty sám predstavuješ „svätú nádheru“ alebo „nádheru svätosti“ nášho Boha? Čo na ňom obdivuješ, nad čím žasneš? Čo v tebe vzbudzuje táto predstava? Ako ťa ovplyvňuje v tvojom každodennom živote?`