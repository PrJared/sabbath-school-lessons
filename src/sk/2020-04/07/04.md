---
title:  V duchu a v pravde
date:  10/11/2020
---

> <p></p>
> <sup>19</sup>Žena mu odpovedala: „Pane, vidím, že si prorok. <sup>20</sup>Naši otcovia sa klaňali Bohu na tomto vrchu, ale vy hovoríte, že v Jeruzaleme je miesto, kde sa mu treba klaňať.“ <sup>21</sup>Ježiš jej odpovedal: „Ver mi, žena, že prichádza hodina, keď sa nebudete klaňať Otcovi ani na tomto vrchu, ani v Jeruzaleme. <sup>22</sup>Vy sa klaniate tomu, čo nepoznáte; my sa klaniame tomu, čo poznáme, pretože spása je zo Židov. <sup>23</sup>Ale prichádza hodina – a už je tu –, keď praví ctitelia budú sa klaňať Otcovi v Duchu a pravde. Veď aj Otec hľadá takýchto ctiteľov. <sup>24</sup>Boh je Duch a tí, čo sa mu klaňajú, musia sa klaňať v Duchu a pravde.“  

**Osobné štúdium**

Medzi najkrajšie novozmluvné príbehy o tom, ako Ježiš pomáhal zdrveným ľuďom, patrí príbeh o samaritánskej žene pri studni.

`Uvažuj o texte Ján 4,7–26. Čo povedal Ježiš samaritánskej žene o uctievaní Boha? Ako sa dostali k tejto téme? Čo je pre Ježiša na uctievaní najdôležitejšie?`

Samaritánka zmenila tému rozhovoru a začala hovoriť o tom, čo bolo predmetom sporu medzi Židmi a Samaritánmi. Chcela sa opýtať na správnu podobu bohoslužby – na to, akým spôsobom by sa mala Bohu náležite prejavovať úcta. Ježiš použil jej taktiku a zjavil jej (a nám) hlboké pravdy o správnom uctievaní a o tom, čo k uctievaniu patrí. Najdôležitejšie slová čítame vo verši Ján 4,24: „Boh je Duch a tí, čo sa mu klaňajú, musia sa klaňať v Duchu a pravde.“

Ak chceme skutočne uctievať Pána, musíme to robiť „v Duchu“. To znamená, že to musí vychádzať z Božej lásky, zo skúsenosti osobného poznania Pána Boha. „Náboženstvo, ktoré pochádza od Boha, je jediným náboženstvom, ktoré k Bohu vedie. Ak mu chceme správne slúžiť, musíme sa najprv narodiť z Božieho Ducha. Tak získame čisté srdce a novú myseľ, aby sme mohli Boha poznávať a milovať. A to nám pomôže ochotne poslúchať všetky jeho prikázania. Toto je pravá bohoslužba. Je to ovocie pôsobenia Ducha Svätého.“ (DA 189; TV 121)

Uctievať máme nielen „v Duchu“, ale aj „v pravde“. Potrebujeme mať správne poznanie o Bohu, o tom, kto je a čo od nás požaduje a očakáva. Súčasťou správneho uctievania je teda aj správne poznanie. (Je dôležité napríklad vedieť, že uctievame Boha, ktorý netrápi ľudí po celú večnosť v pekle.)

Naše vyjadrenie úcty k Bohu by teda malo stáť na dvoch základných prvkoch: na skúsenosti, ktorá vychádza z poznania Boha a poslušnosti voči Bohu, a na objektívnej pravde, ktorá nám bola o Bohu zjavená. Duch bez pravdy môže viesť k plytkému sentimentalizmu, ktorý stojí skôr na nestálych emóciách, ako na niečom inom. Protikladom je pravda bez ducha, ktorá môže viesť k mŕtvemu formalizmu. Preto potrebujeme oboje.

**Aplikácia**

`Ako by si niekomu vysvetlil, čo znamená uctievať „v duchu a v pravde“? Poznáš prípady, keď treba niekomu pripomenúť, aby nezabúdal na jeden z týchto aspektov?`