---
title:  Vernosť navzdory okolnostiam
date:  12/11/2020
---

> <p></p>
> <sup>6</sup>On im odpovedal: „Dobre o vás pokrytcoch prorokoval Izaiáš, ako je napísané: Tento ľud ma ctí perami, ale jeho srdce je odo mňa ďaleko. <sup>7</sup>Zbytočne ma však uctievajú, lebo ako náuku učia ľudské príkazy. <sup>8</sup>Opustili ste Božie prikázanie a pridŕžate sa ľudského podania.“ <sup>9</sup>A dodal: „Šikovne rušíte Božie prikázanie, aby ste zachovávali svoju tradíciu. 

**Osobné štúdium**

Staroveký Izrael bol obklopený národmi, ktoré boli hlboko nábožensky založené. Nešlo o žiadnych ateistov. Tak veľmi sa oddali uctievaniu a uzmierovaniu svojich bohov, že im boli ochotní obetovať dokonca aj vlastné deti! To bol dôvod, prečo boli niekedy Božie deti v pokušení hľadieť na takúto „duchovnú oddanosť“ s obdivom. Možno im ich pohanskí susedia niekedy pripadali dokonca „duchovnejší“ a „zbožnejší“, než boli oni sami. Bohu preto záležalo na tom, aby jeho ľud pochopil, že v pozadí takejto „zbožnosti“ je vlastne zvrátené chápanie Boha a že on im ponúka niečo oveľa lepšie.

`Uvažuj o texte Mar 7,1–13. Aký princíp nachádzame vo veršoch 7 až 9? Čo by sme mohli v dnešnej dobe a kultúre označiť za „ľudské tradície“ alebo uznávané hodnoty (a to nielen v náboženskom zmysle), ktoré sú však v rozpore s Božou vôľou?`

Všetci dnes žijeme v prostredí, ktoré ponúka mnoho zaujímavých pohľadov na život, prírodu, rodinné vzťahy, prácu alebo etiku. Môžu síce vyzerať lákavo a inšpiratívne, ale napriek tomu často vychádzajú z predpokladov, ktoré sú v rozpore s tým, čo nás učí náš Stvoriteľ. Ako si môžeme aj v takomto prostredí udržať dôveru v nášho Pána a verne ho uctievať ako najvyššiu a najspoľahlivejšiu autoritu?

Mnohé z veľkých ideí dnešného sveta sú založené na naturalistickom pohľade na realitu. Rad psychológov a rodinných poradcov napríklad vychádza z toho, že ľudstvo a spoločnosť sa evolučne vyvíjali, a z tohto predpokladu potom vyvodzujú závery pre správne medziľudské vzťahy. A hoci ich rady môžu znieť múdro a zaujímavo, problémom je to, že vychádzajú z predpokladov, ktoré sú v rozpore s Písmom. Ak ich navyše formulujú ľudia vzdelaní, považovaní spoločnosťou za autority, môžu byť veľmi lákavé aj pre kresťanov.

Boh si vždy uvedomoval nebezpečenstvo, ktorému v dejinách boli a stále sú vystavené jeho deti. Chcel s nimi preto vždy budovať hlboký vzťah dôvery, aby mu na základe toho, ako ho poznali, dokázali dôverovať a s úctou ho prijímali ako autoritu aj vo chvíľach, keď sú obklopení inými lákavými vplyvmi.

**Aplikácia**

`Ktoré súčasné populárne názory sú vo svojej podstate v rozpore s Písmom? Ktoré z nich znejú aj pre teba zaujímavo a lákavo? Ako môžeš pomôcť svojim (alebo iným) deťom, aby sa vedeli v tomto neprehľadnom prostredí orientovať a správne rozhodovať?`