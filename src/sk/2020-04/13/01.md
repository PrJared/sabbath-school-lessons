---
title:  Nebo, výchova a večné poznávanie
date:  19/12/2020
---

### Texty na tento týždeň
Ján 3,16; 1Ján 5,13; 1Tim 1,16; 1Kor 13,12; Zach 13,6

> <p>Základný text</p>
> Ani oko nevidelo, ani ucho nepočulo a čo ani do ľudského srdca nevstúpilo, to pripravil Boh tým, čo ho milujú.  (1Kor 2,9)

Aj keď slovo „škola“ mnoho ľudí spája výhradne s detstvom, stále viac sa dnes hovorí o celoživotnom vzdelávaní. Ľudia, ktorí už roky pracujú vo svojich odboroch, priebežne si dopĺňajú a rozširujú svoje znalosti a zručnosti, aby mohli odborne rásť a „posúvať sa“ vo svojej profesii ďalej. Čoraz populárnejšie sú aj takzvané „univerzity tretieho veku“. Zapájajú sa do nich seniori, ktorí si uvedomujú, že je pre nich dobré a prospešné, keď sa môžu ďalej vzdelávať a neustále rozširovať svoje poznanie.

V priebehu celého štvrťroka sme sa zamýšľali nad tým, že Boh, náš najlepší Učiteľ, nás pozýva do svojej školy. Do školy, ktorá sa netýka len detí a mladých ľudí, ale nás všetkých. Do školy, ktorú je možné definovať nielen ako „celoživotné vzdelávanie“, ale dokonca vzdelávanie, ktoré presahuje hranice nášho pozemského života. Veď celý náš život a celé naše poznávanie by nás malo pripraviť na budúcnosť, ktorá nás čaká.

Podobné je to aj pri formovaní človeka vo výchovno-vzdelávacom procese. Každá škola predsa poskytuje množstvo informácií a veľa dobrých, praktických a užitočných vedomostí a zručností. Aký zmysel však pre človeka má, ak získa všetky tieto vedomosti, ale stratí večný život? Tento týždeň sa pozrieme, čo hovorí inšpirované slovo o najvyššom poznaní –, ktoré bude pokračovať a ktoré si budeme prehlbovať po celú večnosť. Pri tomto poznávaní budúcnosti budeme hovoriť o skutočnostiach, aké si dnes nevieme ani predstaviť.