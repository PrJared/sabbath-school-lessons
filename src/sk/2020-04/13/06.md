---
title:  Veľký učiteľ
date:  24/12/2020
---

> <p></p>
> <sup>3</sup>Od trónu som počul mohutný hlas: „Pozri, Boží stánok medzi ľuďmi. Boh bude s nimi prebývať a oni budú jeho ľudom; on sám, ich Boh, bude s nimi. … <sup>22</sup>Chrám som však v ňom nevidel, lebo jeho chrámom je Pán, všemohúci Boh a Baránok.  

**Osobné štúdium**

Ako sme videli celý tento štvrťrok, jedným z hlavných aspektov Kristovej služby tu na zemi bolo to, že pôsobil ako Učiteľ. Od začiatku svojej služby, či už prostredníctvom činov alebo skutkov, Ježiš učil svojich nasledovníkov pravdy o sebe, o Otcovi, o spasení a o nádeji, ktorá nás čaká (pozri Mat 5,2; Mar 4,2; Luk 19,47; Ján 6,59).

Ak prelistujete ktorékoľvek evanjelium, zistíte, že Ježiš učil často. Aj teraz nás učí prostredníctvom svojho Slova. Na novej zemi bude toto vyučovanie pokračovať. Predstavte si, aké to bude úžasné vo svete bez hriechu a všetkých obmedzení, ktoré so sebou prináša.

`Zamysli sa ešte raz nad úvodným textom (Zj 21,3.22). Naša večnosť v ňom nie je spojená len s dokonalým prostredím, ale hlavne s osobnou prítomnosťou nášho najlepšieho Učiteľa. Na čo sa do Božieho kráľovstva tešíš ty? Prečo?`

„Náplňou života vo večnom bezčasí bude stále slávnejšie poznávanie Boha a jeho Syna, Ježiša Krista. Čím obsiahlejšie bude toto poznanie, tým väčšia bude láska, úcta a šťastie. Čím viac budú ľudia poznávať Boha, tým viac budú obdivovať jeho povahu. Keď im Spasiteľ bude postupne odhaľovať bohatstvo vykúpenia a úžasné skutky vykonané vo veľkom spore so satanom, srdcia vykúpených prejavia ešte väčšiu lásku a ešte radostnejšie sa im v rukách rozozvučia zlaté harfy. V mohutnom chválospeve sa k nim pripoja desaťtisíce desaťtisícov a tisíce tisícov hlasov nebešťanov…

Veľký spor medzi dobrom a zlom sa skončil. Nieto už hriechu ani hriešnikov. Celý vesmír je čistý. V celom nekonečnom stvorení vládne súlad a šťastie. Od toho, ktorý všetko stvoril, prúdi život, svetlo, blaho do všetkých strán bezmedzného priestoru. Od najmenšieho atómu až po najväčšie vesmírne telesá, všetko živé i neživé v neskonalej kráse a v dokonalej radosti hlása, že Boh je láska.“ (GC 678; VSV 485)

**Aplikácia**

`Nikto z nás si nevie úplne predstaviť, aké bude prežívať večnosť v bezprostrednej blízkosti nášho Pána, Záchrancu a Učiteľa. Aké otázky by si mu položil? Čo by si si prial, aby ti lepšie vysvetlil a objasnil? V akej oblasti by si sa chcel od neho v priebehu večnosti viac učiť?`