---
title:  Potom sa dozvieme...
date:  22/12/2020
---

> <p></p>
> Teraz vidíme len akoby v zrkadle, v záhade, ale potom z tváre do tváre. Teraz poznávam sčasti, ale potom budem poznávať tak, ako som bol spoznaný.  

> <p></p>
> Preto nesúďte nič predčasne, kým nepríde Pán. On vynesie na svetlo, čo je skryté v tme, a odhalí zámery sŕdc. Potom každý dostane pochvalu od Boha.  

**Osobné štúdium**

„Nebesia sú školou, oblasťou jej štúdia je vesmír a nekonečný Boh je jej učiteľom. V Edene bolo zriadené odvetvie tejto školy, a keď bude plán vykúpenia zavŕšený, vyučovanie v rajskej škole bude obnovené.“ (Ed 301; Vých 257)

Možno aj ty – podobne ako väčšina ľudí – máš veľa otázok týkajúcich sa hriechu, utrpenia, chorôb, smrti a toho, prečo sa stalo to alebo prečo sa nestalo ono.

Množstvo otázok máme aj o prírode a všetkých jej záhadách. Vďaka neuveriteľnému pokroku nám veda pomohla lepšie poznať svet a vesmír ako celok, ale stále je veľmi veľa vecí, ktoré presahujú naše chápanie.

Od najjednoduchších foriem života po oblohu nad našimi hlavami, od pohybu subatomárnych častíc po špirálové galaxie vo vesmíre sme konfrontovaní s realitou, ktorá je omnoho väčšia a hlbšia, než dokážeme svojou mysľou pochopiť, najmä vzhľadom na krátky čas, ktorý tu a teraz máme nato, aby sme si tieto veci preštudovali.

Keď budeme mať celú večnosť na poznávanie, množstvo záhad sa pre nás bezpochyby vyrieši.

**Čo hovoria nasledujúce texty o tom, čo budeme poznávať, keď sa celá táto epizóda hriechu, utrpenia a smrti napokon skončí?**

`1Kor 13,12`

`1Kor 4,5`

Dostali sme sľub, že pochopíme veci, ktoré sú nám zatiaľ skryté. Úžasné je aj to, že keď raz uvidíme a porozumieme veciam, ktoré sa teraz zdajú veľmi ťažké, nezostane nám nič iné, len chváliť Boha! Teraz je dôležité, aby sme sa držali viery, dôverovali Božím zasľúbeniam, žili podľa svetla, ktoré máme, a vytrvali až do konca. Dobrou správou je, že „všetko môžeme (zvládneme) v Kristovi,“ ktorý nás posilňuje (Fil 4,13).

**Aplikácia**

`Ktoré otázky ťa najviac trápia? Čo sa ti teraz zdá úplne nepochopiteľné? Ako ti to, že dôveruješ Bohu vo veciach, ktorým rozumieš, pomáha dôverovať mu v tom, čomu zatiaľ nerozumieš?`