---
title:  Smrť – a čo ďalej?
date:  20/12/2020
---

> <p></p>
> Veď Boh tak miloval svet, že dal svojho jednorodeného Syna, aby nik, kto verí v neho, nezahynul, ale mal večný život.  

> <p></p>
> Toto som napísal vám, čo veríte v meno Božieho Syna, aby ste vedeli, že máte večný život.  

**Osobné štúdium**

V 17. storočí francúzsky spisovateľ, filozof a vedec Blaise Pascal uvažoval o stave ľudstva. V jednom mal úplne jasno: Bez ohľadu na to, ako dlho človek žil (vtedy ľudia nežili veľmi dlho) a aký dobrý mal život (vtedy nemali život vôbec ľahký), skôr či neskôr zomrel.

Všetko, čo príde po smrti, bude trvať dlhšie, nekonečne dlhšie než krátke obdobie života, ktoré smrti predchádza. Podľa Pascala tým najdôležitejším poznaním, ku ktorému by sa mal človek dopracovať, je odpoveď na otázku, aký údel čaká mŕtvych. Pascal bol ohromený, keď si uvedomil, že všetci ľudia sa zaoberajú skôr „stratou postavenia alebo akousi domnelou urážkou ich cti,“ ale vôbec nevenujú pozornosť otázke, čo sa stane, keď zomrú.

Pascal to vystihol presne. Preto nie div, že Biblia venuje toľko priestoru zasľúbeniam o tom, čo čaká v budúcnosti tých, ktorí našli spásu v Ježišovi.

`Uvažuj o nasledujúcich textoch. Akú nádej v nich nachádzaš? Ján 6,54; Ján 3,16; 1Ján 5,13; 1Tim 1,16; Ján 4,14; Ján 6,40; Júda 1,21; Tít 3,7`

Večný život má zmysel vo svetle kríža; vo svetle kríža nič iné nedáva zmysel len večný život. Stvoriteľ vesmíru, ten, ktorý „stvoril svet“ (Heb 1,2), ten, v ktorom „žijeme, hýbeme sa a sme“ (Sk 17,28), tento Boh sa vtelil do ľudského tela a v tomto tele zomrel... Načo? Prečo? Preto, že sa nakoniec rozložíme ako nejaké zviera, ktoré zrazilo auto?

Tu je dôvod, prečo sú v Novej zmluve zasľúbenia o večnom živote – len večnosť môže nahradiť všetko zlé, čo sme prežili. Milióny, ba ani miliardy rokov trvania krásnych chvíľ by nevyvážili desivé a zdrvujúce osudy, ktoré museli tu na zemi vytrpieť mnohí ľudia. Jedine večnosť môže všetko vyvážiť, pretože nekonečnosť je viac než konečnosť – a to nekonečne viac.

Pascal mal pravdu. Naša prítomnosť je v porovnaní s budúcnosťou veľmi obmedzená. Aké nerozumné je nepripraviť sa na večnosť, ktorá nás čaká.

**Aplikácia**

`Riešiš niekedy v živote, čo s tebou bude po smrti? Je to pre teba dôležité? Prečo? Čo by si povedal človeku, ktorý je voči takýmto otázkam ľahostajný?`