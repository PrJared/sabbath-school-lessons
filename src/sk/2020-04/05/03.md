---
title:  Zjavenie Otca 2
date:  26/10/2020
---

> <p></p>
> <sup>1</sup>„Nech sa vám srdce neznepokojuje! Verte v Boha, verte aj vo mňa! <sup>2</sup>V dome môjho Otca je mnoho príbytkov. Keby to tak nebolo, bol by som vám azda povedal, že vám idem pripraviť miesto? <sup>3</sup>Keď odídem a pripravím vám miesto, zasa prídem a vezmem vás k sebe, aby ste aj vy boli tam, kde som ja. <sup>4</sup>A cestu, kam idem, poznáte.“ <sup>5</sup>Tomáš mu povedal: „Pane, nevieme, kam ideš. Ako môžeme poznať cestu?“ <sup>6</sup>Ježiš mu povedal: „Ja som cesta, pravda i život. Nik neprichádza k Otcovi, ak len nie skrze mňa. <sup>7</sup>Ak ste ma spoznali, budete poznať aj môjho Otca. Odteraz ho už poznáte a videli ste ho.“ <sup>8</sup>Ozval sa Filip: „Pane, ukáž nám Otca a to nám postačí!“ <sup>9</sup>Ježiš mu povedal: „Filip, toľký čas som s vami a nespoznal si ma? Kto videl mňa, videl aj Otca. Ako to, že teraz hovoríš: ‚Ukáž nám Otca!‘? <sup>10</sup>Neveríš, že ja som v Otcovi a Otec je vo mne? Slová, ktoré vám hovorím, nehovorím sám od seba, ale Otec, ktorý zostáva vo mne, koná svoje skutky. <sup>11</sup>Verte mi, že ja som v Otcovi a Otec je vo mne! Ak nie pre iné, aspoň pre tie skutky verte! 

**Osobné štúdium**

V prológu k Evanjeliu podľa Jána (Ján 1,1–18) apoštol hovorí o Ježišovi ako o večnom „Slove“. Jánove vyhlásenia o Ježišovi nie sú nesmelé a skromné. Svojím rozsahom sú odvážne a týkajú sa celého vesmíru. Ježiš existoval skôr, ako vznikol tento svet – vlastne od večnosti. „Ním“ bolo všetko stvorené (Ján 1,2.3). Ježiš je „svetlom ľudí“ (Ján 1,4) a ako Slovo, ktoré prišlo na svet, „osvecuje každého človeka“ (Ján 1,9).

`V pokoji si prečítaj 14. kapitolu Jánovho evanjelia. Prečo sa, podľa Jána, stal Ježiš človekom? Aké svetlo ako Slovo priniesol? Ako rozumieš vyjadreniu: „Kto vidí mňa, vidí Otca?“`

„Keď bola temnota sveta najhlbšia, objavilo sa Svetlo. ... Pre ľudský rod zostávala len jediná nádej – do tejto masy... pridať nový prvok, ktorý by ľudstvu priniesol moc nového života a obnovil poznanie Boha. ... Kristus prišiel odstrániť toto falošné učenie, ktorým tí, čo sa chválili, že Boha poznajú, Boha zneuctievali. Prišiel, aby predstavil podstatu Božieho zákona a aby svojím vlastným charakterom prejavil krásu svätosti.“ (Ed 74–76; Vých 63–65)

Všetko, čo Ježiš robil vo svojom živote na zemi, malo jediný cieľ: „zjaviť Boha pre povznesenie ľudstva“. (Ed 82; Vých 70)

**Aplikácia**

`Čo si vďaka Ježišovi pochopil o tom, aký je nebeský Otec? Čo sa ti na tomto obraze Boha páči najviac? V čom ťa to inšpiruje?`