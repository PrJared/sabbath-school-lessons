---
title:  Osobné stretnutie s Učiteľom
date:  29/10/2020
---

> <p></p>
> <sup>8</sup>V tom kraji boli pastieri, ktorí v noci bdeli na poli a strážili svoje stádo. <sup>9</sup>Zastal pri nich Pánov anjel a ožiarila ich Pánova sláva. Zmocnil sa ich veľký strach. <sup>10</sup>Ale anjel im povedal: „Nebojte sa! Zvestujem vám veľkú radosť, ktorá bude radosťou pre všetkých ľudí, <sup>11</sup>lebo v Dávidovom meste sa vám dnes narodil Spasiteľ, Kristus Pán. <sup>12</sup>Toto vám bude znamením: Nájdete dieťatko zavinuté do plienok a uložené v jasliach.“ <sup>13</sup>Odrazu sa s anjelom zjavilo množstvo nebeských zástupov, ktoré chválili Boha a volali: <sup>14</sup>„Sláva Bohu na výsostiach a na zemi pokoj ľuďom, ktorých on miluje.“ <sup>15</sup>Len čo sa anjeli vrátili do neba, pastieri sa rozhodli: „Poďme teda do Betlehema a pozrime, čo sa tam stalo – čo nám oznámil Pán.“ 

**Osobné štúdium**

Skús sa na malú chvíľu vo svojich predstavách preniesť o viac ako dvetisíc rokov späť, do času, keď ľudia mohli pohliadnuť do tváre svojho Spasiteľa. Skupina obyčajných pastierov pasie za malým mestom stádo oviec. O chvíľu vidia niečo úžasné. Ukážu sa im anjeli, ktorí im zvestujú nečakanú, ale radostnú správu, ktorá otrasie svetom. Motivovaní týmto zjavením sa rozhodli vyhľadať dieťa, o ktorom anjeli hovorili.

`Pozri Luk 2,8–20. Predstav si, že prídeš s pastiermi do Betlehema a hľadíš do jaslí. Čo by si videl? Čo by si mohol pochopiť o Bohu, jeho povahe, pláne záchrany a vzťahu k nám pri pohľade na malé dieťa, ktoré sa narodilo do chudobnej rodiny?`

Reakcie Jozefa, Márie a pastierov na narodenie Ježiša nás môžu prekvapiť. Skromné podmienky Ježišovho narodenia nenaznačujú nič mimoriadne, nijaké zázračné vtelenie – že v osobe tohto dieťaťa sa Boh stal človekom. Ale vďaka videniam, snom a anjelom títo ľudia videli viac než narodenie Ježiša ako malého dieťaťa. Pastieri zvestujú ostatným, že toto dieťa je „Spasiteľ, Kristus Pán“ (Luk 2,11; por. Luk 2,17).

Najväčší Učiteľ bol hodný úcty skôr, než vyslovil svoje prvé podobenstvo, predniesol prvé kázanie alebo vykonal svoj prvý zázrak. Je hodný našej úcty kvôli tomu, kým je – Bohom s nami. Aby sme naplno docenili Ježišovu neskoršiu službu, musíme sa pripojiť k jeho prvým učeníkom a mudrcom a spolu s nimi sa pokloniť najväčšiemu Učiteľovi. Ten, u ktorého obdivujeme spôsob vyučovania, je viac ako múdry vychovávateľ. Je to Boh, ktorý zostúpil a býval medzi ľuďmi.

Aj dnes preto dostávame pozvanie, aby sme spolu s mudrcmi, pastiermi a anjelmi uctievali Krista, novonarodeného kráľa – a v malom dieťatku Ježišovi videli samotného Boha.

**Aplikácia**

`Zamysli sa nad tým, čo znamená vtelenie Ježiša v súvislosti s Božím charakterom. Stvoriteľ celého vesmíru, ktorý je taký veľký, že ho nedokážeme pochopiť – tento Boh sa „ponížil“, stal sa človekom a potom zomrel na kríži, pričom vzal na seba trest za naše hriechy. Čo s tebou robí toto vedomie?`