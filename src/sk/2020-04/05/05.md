---
title:  Najväčší Učiteľ a zmierenie
date:  28/10/2020
---

> <p></p>
> <sup>16</sup>Preto odteraz nikoho nepoznáme podľa tela. Aj keď sme poznali Krista podľa tela, ale teraz už nepoznáme. <sup>17</sup>Preto ak je niekto v Kristovi, je novým stvorením. Staré veci pominuli, nastali nové. <sup>18</sup>To všetko je z Boha, ktorý nás zmieril so sebou skrze Krista a dal nám službu zmierenia. <sup>19</sup>Veď Boh v Kristovi zmieril svet so sebou. Nepočítal ľuďom ich previnenia a nám uložil ohlasovať slovo zmierenia. <sup>20</sup>V mene Krista sme vyslanci a cez nás akoby Boh napomínal. V mene Krista vás prosíme: Zmierte sa s Bohom! <sup>21</sup>Toho, ktorý nepoznal hriech, urobil za nás hriechom, aby sme sa v ňom stali Božou spravodlivosťou. 

**Osobné štúdium**

Ľudské vzťahy sa príliš často rozpadajú. Jeden druhému sa odcudzujeme. Človek, ktorý bol kedysi naším blízkym priateľom, sa postupne môže stať niekým, komu nedôverujeme. Narušený vzťah sa však dá napraviť. Keď sa to podarí, prežívame zázrak zmierenia. Len málo skúseností je v živote človeka krajších. „Božia škola“, do ktorej nás Ježiš pozýva, nie je preto zameraná len na informácie a „poznávanie pravdy“, ale predovšetkým na budovanie a obnovu našich vzťahov – s naším Bohom aj s našimi blížnymi.

`Sústreď sa na slová z úvodu (2Kor 5,16–21). Prečo je zmierenie jadrom Kristovho vtelenia a jeho poslania ako Učiteľa?`

Sme šťastní, keď sa nám podarí obnoviť dobré vzťahy s inými ľuďmi. O čo väčšie šťastie nás však naplní, keď sa zmierime s Bohom! V 2Kor 5,16–21 Pavol jasne hovorí, kto je pôvodcom zmierenia – Boh Otec iniciuje obnovu nášho prerušeného vzťahu s ním. Toto dielo zmierenia robí „skrze Krista“ (2Kor 5,18). „Boh v Kristovi zmieril svet so sebou.“ (2Kor 5,19)

Nemôžeme však byť len konzumentmi radosti zmierenia. Musíme sa učiť od najväčšieho Učiteľa. Svojím vtelením sa Ježiš aktívne podieľal na diele zmierenia. Aj my sme pozvaní, aby sme sa zapojili do tohto diela. Boh nás pro-stredníctvom Krista zmieril so sebou. Teraz sme spolu s Pavlom poverení konať „službu zmierenia“ (2Kor 5,18).

Text Kol 1,15–20 patrí medzi ďalšie významné novozmluvné texty o Kristovom vtelení. Prvá polovica, často považovaná za hymnus, hovorí o Kristovej úlohe pri stvorení (Kol 1,15–17), druhá polovica sa zameriava na Kristovu úlohu v diele vykúpenia (Kol 1,18–20). Prostredníctvom Krista ako Stvoriteľa a Vykupiteľa Boh zmieruje všetko so sebou. Dielo zmierenia, ktoré Boh koná prostredníctvom Krista, má kozmický rozsah, ovplyvňuje „všetko, čo je na zemi i v nebesiach, keď nastolil pokoj preliatím jeho krvi na kríži“ (Kol 1,20).

Aj keď sa nikdy nevyrovnáme najväčšiemu Učiteľovi, sme pozvaní spolupracovať v „službe zmierenia“ v našej sfére pôsobnosti (2Kor 5,18). Možno práve to mal na mysli Ježiš, keď sa modlil: „Ako si ma ty poslal do sveta, tak som ich aj ja poslal do sveta.“ (Ján 17,18)

**Aplikácia**

`Akým praktickým spôsobom môžeš spolupracovať s Bohom v jeho diele zmierenia? Poznáš niekoho, komu by si mohol pomôcť, aby sa s niekým zmieril?`