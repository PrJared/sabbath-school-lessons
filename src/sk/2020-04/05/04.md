---
title:  Zmýšľanie najväčšieho Učiteľa
date:  27/10/2020
---

> <p></p>
> <sup>5</sup>Zmýšľajte medzi sebou tak, ako Kristus Ježiš: <sup>6</sup>On, hoci mal Božiu podobu, svoju rovnosť s Bohom nepovažoval za korisť, <sup>7</sup>ale zriekol sa jej, keď vzal na seba podobu služobníka a stal sa podobný ľuďom a podľa vonkajšieho zjavu bol pokladaný za človeka, <sup>8</sup>ponížil sa a stal sa poslušným až na smrť, a to smrť na kríži. <sup>9</sup>Preto ho Boh nad všetko povýšil a dal mu meno nad každé meno, <sup>10</sup>aby sa pri mene Ježiš zohlo každé koleno tých, čo sú na nebi, na zemi aj v podsvetí <sup>11</sup>a aby každý jazyk vyznával na slávu Boha Otca: „Ježiš Kristus je Pán.“ 

**Osobné štúdium**

**Čo ležalo Pavlovi na srdci, keď písal list veriacim do Filíp? Ako rozumieš jeho slovám?**

`Fil 2,1–11`

`Fil 4,2.3`

Text Fil 2,1–11 je jeden z najhlbších textov v celej Biblii. Hovorí o Kristovi, o jeho božstve, vtelení, ľudskej prirodzenosti a o jeho smrti na kríži. Opisuje Ježišovu dlhú a ťažkú cestu smerom čoraz nižšie – z neba až na Golgotu (Fil 2,5–8). Hovorí tiež o tom, ako ho Otec nad všetko povýšil, aby sa mu každý poklonil (Fil 2,9–11). Týchto niekoľko veršov obsahuje „celý balík“ úžasnej pravdy.

Pavol dúfa, že veriaci vo Filipách sa budú učiť od Ježiša. Veď Ježiš sa stal človekom – vzal „na seba podobu služobníka a stal sa podobný ľuďom“ (Fil 2,7) – a dokonca podstúpil smrť na kríži. O čo viac by sme mali aj my žiť sebaobetavo, vychádzať si navzájom v ústrety a podriaďovať sa jedni druhým?

Pavol nám pripomína, že od Ježiša ako najväčšieho Učiteľa sa môžeme veľa naučiť. Máme sa učiť z toho, čo počas svojej pozemskej služby povedal. Máme sa učiť zo zázrakov, ktoré vykonal, a z toho, ako sa správal k ľuďom naokolo – nielen bohatým a vysokopostaveným, ale predovšetkým k chudobným, slabým a odstrkovaným. Naše vzťahy k ostatným môžeme formovať podľa jeho veľkej blahosklonnosti a tým, že budeme rozjímať o jeho ochote vymeniť slávu neba za jasle v maštali. Je to pre nás veľká lekcia!

V protiklade k tomu nás svet často vyzýva, aby sme sa vyvyšovali a honosili svojimi úspechmi. No jasle v Betleheme, kríž na Golgote a najväčší Učiteľ nás chcú naučiť niečo iné – že Božie veľké dielo výchovy a spásy nebolo vykonané vyvyšovaním sa, ale ponížením sa pred Bohom a ochotou slúžiť.

**Aplikácia**

`V akej situácii by si mohol svojou pokorou a ponížením poukázať iným na Krista? Možno dokonca aj dnes?`