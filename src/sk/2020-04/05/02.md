---
title:  Zjavenie Otca 1
date:  25/10/2020
---

> <p></p>
> <sup>1</sup>Mnoho ráz a rozličným spôsobom hovoril kedysi Boh otcom ústami prorokov. <sup>2</sup>V týchto posledných dňoch prehovoril k nám v Synovi, ktorého ustanovil za dediča všetkého a cez ktorého stvoril aj svet. <sup>3</sup>On je odblesk jeho slávy a obraz jeho podstaty a všetko udržuje svojím mocným slovom. Keď vykonal očistenie od hriechov, posadil sa po pravici Velebnosti na výsostiach. <sup>4</sup>Stal sa o toľko dôstojnejším od anjelov, o koľko vznešenejšie meno zdedil než oni.  

**Osobné štúdium**

`Aké dôležité myšlienky o Ježišovi uvádza apoštol na začiatku Listu Hebrejom? (Heb 1,1–4)`

Novozmluvní autori opakovane zdôrazňujú významnú myšlienku: Ježiš prišiel na zem, aby ľuďom ukázal Otca. Predtým sa im Boh sčasti zjavoval prostredníctvom prorokov; v Ježišovi ľudia dostali konečné a dokonalé zjavenie Pána Boha.

Ježiš ako človek bol odbleskom Božej slávy (Heb 1,3). Ako hriešni ľudia neznesieme pohľad na Božiu slávu v jej plnosti. Ježiš ako vtelený Syn odzrkadľoval túto slávu. Bola zahalená Kristovou ľudskou prirodzenosťou, aby naň ľudia mohli hľadieť a vidieť Boží charakter.

Ježiš je tiež „obrazom jeho podstaty“ (Heb 1,3). Použitý grécky výraz „charaktér“ sa niekedy používa pre odtlačok, ktorý zostane po pečati vo vosku alebo pre obraz vyrazený na minci. Ježiš je presným „obrazom jeho podstaty“ (Heb 1,3).

Ak chceme poznať Otca, potrebujeme pozorne počúvať, čo o ňom hovorí najväčší Učiteľ. A tiež ho pozorovať. Keď hľadíme na Syna, vidíme v ňom Otca.

`Porovnaj Heb 1,1–4 s 2Kor 4,1–6. Kto je podľa 2Kor 4,1–6 Ježiš a čo sa od neho učíme?`

Keď chcel Pavol so svojimi spolupracovníkmi učiť iných o Bohu, snažili sa napodobňovať Ježiša. Ako „Boží obraz“ (2Kor 4,4) nám Ježiš priniesol poznanie Boha Otca. Pavol sa vyhýba podvodom a prekrúcaniu Božieho slova; namiesto toho jasne vysvetľuje pravdu (2Kor 4,2).

Boh použil pri stvorení svetlo, aby zahnal tmu. Podobne nám dal svojho Syna Ježiša Krista, aby zahnal nepravdivé názory a ukázal nám pravdu o sebe. Najlepšie Boha spoznáme, ak sa zahľadíme do Ježišovej tváre (2Kor 4,6).

**Aplikácia**

`Ježiš verne odzrkadľoval Otca. Aj my to máme robiť. Sme vyzvaní, aby sme „napodobňovali Boha ako milované deti“ (Ef 5,1). Čo to znamená? Čo sa môžeme naučiť od Ježiša o tom, ako „napodobňovať“ Boha?`