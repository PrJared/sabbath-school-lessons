---
title:  Kresťan, veda a umenie
date:  28/11/2020
---

### Texty na tento týždeň
Rim 1,18–21; Ž 19,2–7; 96,9; 1Moj 3,6; 1. Timotejovi 6; Príslovia 1; Jób 38

> <p>Základný text</p>
> Nebesia rozprávajú o Božej sláve, obloha hlása dielo jeho rúk.  (Ž 19,2)

Ako človek od detstva rastie a poznáva svet okolo seba, nezískava poznatky a skúsenosti len v duchovnej a morálnej oblasti, ale objavuje život v celej jeho šírke – poznáva prírodu, fyzikálne zákonitosti, ale aj dejiny sveta či umenie, ktoré ľudstvo odpradávna sprevádza. Ovplyvní naše vnímanie a poznávanie všetkých týchto oblastí skutočnosť, že sme kresťania? A ak áno, tak ako? Mala by byť pre kresťanov Biblia jediným zdrojom informácií? Je verný kresťan ten, kto si v Písme nájde niekoľko textov, ktoré by mohli súvisieť s vedou a umením, a uspokojí sa s tým? Alebo nám Božie slovo ponúka skôr základ, východisko, perspektívu, vďaka čomu sa môžeme s radosťou pustiť do ďalšieho hlbšieho poznávania v rozmanitých odboroch?

Všetky tieto otázky si potrebuje položiť každý, kto chce prijať Boha ako svojho veľkého Učiteľa, a zároveň poznávať svet v celej jeho rozmanitosti a zložitosti. Tento týždeň budeme preto spoločne uvažovať, akým spôsobom sa naše kresťanstvo môže (a má) premietnuť do nášho životného poznávania a objavovania. Vedecké skúmanie a bádanie prináša mnoho nových a podnetných informácií, ktoré môžu byť požehnaním pre nás aj pre druhých. Je však pravda, že poznanie bez Boha môže viesť k pýche a domýšľavosti (1Kor 8,1), prípadne môže byť zneužité hriešnym spôsobom. Na druhej strane nám však štúdium rôznych odborov napomáha viac doceniť veľkosť nášho Stvoriteľa a Spasiteľa a s jeho pomocou môže byť použité pre dobro našich blížnych a na Božiu slávu. Vzdelávanie vo vedných odboroch a poznávanie nášho Boha môžu tvoriť krásny organický celok.