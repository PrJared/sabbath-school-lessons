---
title:  Dielo úžasného Tvorcu
date:  29/11/2020
---

> <p></p>
> <sup>2</sup>Nebesia rozprávajú o Božej sláve, obloha hlása dielo jeho rúk. <sup>3</sup>Deň dňu odovzdáva správu, noc noci zvestuje poznanie <sup>4</sup>bez reči, bez slov, nepočuť ich hlas. <sup>5</sup>Ich posolstvo znie po celej zemi a ich oznamy doletia až po končiny sveta. Postavil na nich slnku stan. <sup>6</sup>Ono vychádza ako ženích zo svojho príbytku, teší sa ako hrdina, čo beží do cieľa. <sup>7</sup>Na jednom kraji nebies vychádza, na druhom zapadá; nič sa neskryje pred jeho páľavou. 

> <p></p>
> <sup>6</sup>Ty si jediný, Hospodin, ty si stvoril nebesia, nebesia nebies a všetky ich zástupy, zem a všetko, čo je na nej, moria i všetko, čo je v nich. Ty všetkému dávaš život a nebeské zástupy sa ti klaňajú. 

**Osobné štúdium**

Celé stvorenie nám pri bližšom pohľade ukazuje a pripomína múdrosť a lásku živého Boha. Keď sa na veci okolo seba pozeráme z tejto perspektívy, začneme si viac uvedomovať, akého úžasného Stvoriteľa máme.

Pozrime sa napríklad na tehotenstvo. Vďaka skúmaniu a poznatkom biológov vieme, že nový ľudský život vzniká z oplodneného vajíčka, ktoré sa deväť mesiacov vyvíja až do podoby, keď môže existovať samostatne. To všetko môžeme vnímať ako mechanický proces. Keď si však uvedomíme, že schopnosť „stvoriť“ nový život nám bola daná naším Stvoriteľom, ktorý chcel, aby sme boli jeho „obrazom“, môže nás objavovanie zázraku vzniku nového života naučiť mnoho aj o našom Tvorcovi. Tak ako plod po celý čas rastie pod matkiným srdcom obklopený jej milujúcou prítomnosťou, tak aj náš život je výsledkom Božej lásky, ktorá nás obklopuje. A podobne, ako nastávajúca mamička vníma každý pohyb svojho dieťatka, tak aj náš nebeský Otec neustále so záujmom vníma všetko, čo prežívame, čo robíme a ako sa cítime.

**Čo hovoria nasledovné texty o Bohu ako našom Stvoriteľovi?**

`Rim 1,18–21`

`Žalm 19,2–7`

`Neh 9,6`

Aj po šiestich tisícročiach trvania hriechu a po ničivej celosvetovej potope existujú veľmi silné dôkazy nielen o Bohu ako našom Stvoriteľovi, ale aj o jeho moci, láske a dobrote. Tieto dôkazy sú také zjavné, že Pavol v Rim 1,18–21 hovorí, že tí, ktorí odmietnu tohto Boha, nebudú mať v deň súdu „ospravedlnenie“, pretože z toho, čo stvoril, sa o ňom stále môžeme veľa naučiť. Inými slovami, nebudú sa môcť odvolávať na neznalosť!

Najmä v dobe, keď sa mnohí ľudia rozhodli uctievať stvorenie namiesto Stvoriteľa, je dôležité, aby kresťanské poznávanie a prístup pri štúdiu rôznych odborov ľudského poznávania (či už technických, prírodných alebo humanitných) vychádzali z predpokladu, že Boh je Stvoriteľ a Udržiavateľ všetkého, čo existuje. Toto vnímanie samozrejme nezmenia fakty, ktoré pozorujeme a skúmame. Môže mať však zásadný vplyv na ich interpretáciu a závery, ktoré z nich vyvodíme pre náš život.

**Aplikácia**

`Rozmýšľaj o kráse nášho sveta a o neuveriteľných zázrakoch, ktoré môžeme pozorovať dokonca aj po páde do hriechu. V čom ti príroda a svet okolo nás pomáhajú lepšie poznať Božiu veľkosť a povahu? A naopak, v čom ju máš problém rozpoznávať?`