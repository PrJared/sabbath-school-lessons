---
title:  Hranice ľudského poznania
date:  01/12/2020
---

> <p></p>
> Timotej, zachovávaj, čo ti bolo zverené. Vyhýbaj sa bezbožným prázdnym rečiam a protikladným tvrdeniam, ktoré sa falošne nazývajú poznaním.  

**Osobné štúdium**

`Pred čím varoval apoštol Pavol svojho spolupracovníka Timoteja v texte 1Tim 6,20? Prečo?`

V dobe apoštola Pavla sa niektorí ľudia domnievali, že v duchovnej oblasti prijali „zvláštne poznanie“ (takzvaný gnosticizmus). Aj napriek tomu, že ich postoje neboli v súlade s evanjeliom, mnohí (vrátane kresťanov) k nim vzhliadali s obdivom, pretože ich považovali za ľudí veľmi zbožných a za „odborníkov“ na duchovno.

Skutočnosť, že je niekto inteligentný, premýšľavý, schopný a vzdelaný, nemusí ešte automaticky znamenať, že je jeho „poznanie“ správne. Ako hriešni ľudia sme obmedzení tým, že hriech zdeformoval našu schopnosť správne vnímať a interpretovať realitu okolo nás. Ak budeme vychádzať z nesprávnych predpokladov, dospejeme k nesprávnym záverom. A to nielen v oblasti duchovnej, ale aj v oblasti prírodných či iných vied. S vedomím tejto obmedzenosti nášho porozumenia potrebujeme neustále porovnávať naše „poznanie“ s tým, čo nám zjavil náš Stvoriteľ.

Mnoho storočí sa aj veľmi vzdelaní ľudia domnievali, že Zem nehybne stojí v strede vesmíru a všetky hviezdy a planéty obiehajú okolo nej po dokonalých kruhových dráhach. Na podporu tohto predpokladu bádatelia použili veľmi zložité matematické a vedecké výpočty, no takmer v každom prípade sa ukázalo, že neplatia. Iní na podporu tohto názoru dokonca používali vybrané biblické texty, ktoré mali ich pohľadu na vec dodať božskú autoritu. Preto by sme mohli povedať, že títo ľudia boli odborníci na omyly a svoje teórie „falošne nazývajú poznaním“.

**Aplikácia**

`Apoštol Pavol hovoril o hrdosti na veľké „poznanie“ v oblasti duchovnej a filozofickej, ktoré je však v skutočnosti v rozpore s evanjeliom. O akých ďalších oblastiach by toto Pavlovo varovanie mohlo byť aktuálne dnes v tvojom živote?`