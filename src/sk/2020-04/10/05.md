---
title:  Bláznovstvo a múdrosť
date:  02/12/2020
---

> <p></p>
> <sup>5</sup>Nech múdry počúva a obohatí sa o vedomosti, nech rozumný získa skúsenosť, <sup>6</sup>aby pochopil príslovia a prirovnania, slová mudrcov a ich záhady. <sup>7</sup>Bázeň pred Hospodinom je začiatkom poznania, múdrosťou a výchovou len blázni pohŕdajú.  

**Osobné štúdium**

`Prečítaj si Príslovia 1. Čo sa z tohto textu môžeme naučiť o skutočnej životnej múdrosti? K čomu by nás mala viesť v živote múdrosť?`

Biblia veľmi často porovnáva a dáva do protikladu bláznovstvo a múdrosť. Kniha Príslovia varuje pred nebezpečenstvom pochabého správania a vyhľadávania spoločnosti bláznov. Boh si želá, aby jeho ľud hľadal múdrosť v dôveryhodnom zdroji, vážil si ju a oplýval ňou.

Tí, čo študujú vedu a umenie, sa venujú veľmi dôležitým oblastiam života. Veď ich poznatky, ku ktorým na základe dôkladného štúdia a usilovnej práce prichádzajú, môžu priniesť veľké požehnanie pre celé ľudstvo.

Nejde však len o to, aby získali viac znalostí. Veď aký význam má z kresťanského hľadiska poznanie vied a umenia, ak sa človek nenaučí rozoznávať medzi tým, čo je dobré a čo zlé, čo je správne a čo nesprávne, čo je pravda a čo omyl? Stačí si napríklad prečítať niečo zo života ľudí, ktorí sú považovaní za najväčších umelcov na svete, a zistíme, že mať úžasné nadanie a talent ešte neznamená žiť morálnym a čestným životom. Alebo že veľkí vedci zapojení do vývoja biologických alebo chemických zbraní hromadného ničenia boli naozaj vzdelaní a veľmi nadaní, ale ich práca priniesla trpké ovocie. Ako sme povedali, poznanie samo osebe nemusí byť nevyhnutne dobré. Požehnaním sa stáva vtedy, keď je spojené s Božou múdrosťou.

**Aplikácia**

`V akej oblasti by si si chcel rozšíriť svoje znalosti? Načo by ti to bolo? Načo by to bolo ľuďom okolo teba? Ako by si toto svoje poznanie mohol múdro využiť na Božiu chválu a pre dobro ľudí?`