---
title:  Boh odpovedá Jóbovi
date:  03/12/2020
---

> <p></p>
> <sup>1</sup>Takto odpovedal Hospodin Jóbovi z búrky: <sup>2</sup>„Ktože to zatemňuje zámer nevedomými slovami? <sup>3</sup>Opáš si teda bedrá ako chlap, budem sa ťa pýtať a ty ma poučíš. <sup>4</sup>Kde si bol, keď som kládol základy zeme? Povedz, ak niečo rozumné o tom vieš! <sup>5</sup>Kto určil jej rozmery? – Veď to vieš! – Kto nad ňou natiahol meraciu šnúru? <sup>6</sup>Do čoho sú zapustené jej podstavce, kto položil jej uholný kameň, <sup>7</sup>keď ranné hviezdy spoločne jasali a všetci Boží synovia radostne výskali? <sup>8</sup>Kto uzatvoril more vrátami, keď vyvrelo z lona zeme, <sup>9</sup>keď som mu dal oblak za odev a temné mračno ho obvinulo, <sup>10</sup>keď som mu stanovil medzu, a dal závoru a vráta, <sup>11</sup>keď som povedal: ‚Potiaľto smieš prísť, ďalej nie, tu sa zlomí pýcha tvojich vĺn?‘ <sup>12</sup>Azda si niekedy v živote dal rozkaz ránu a dal si poznať rannej zore jej miesto, <sup>13</sup>aby uchopila zem za okraje a boli z nej vytrasení zločinci? <sup>14</sup>Vtedy sa zem mení ako hlina pod pečatným valčekom a všetko sa ukáže vo farbe ako šaty. <sup>15</sup>Bezbožným bude však svetlo odoprené a ich pozdvihnuté rameno bude zlomené.  

**Osobné štúdium**

`Prečítaj si 38. kapitolu knihy Jób. Čo tento text hovorí o Bohu nielen ako o Stvoriteľovi, ale aj ako o Udržiavateľovi všetkého živého? Ako by mala táto dôležitá pravda ovplyvňovať náš pohľad na oblasť vedy a umenia?`

„Všeobecne sa učí, že hmota má svoju životnú silu, že určité vlastnosti patria k jej podstate, že pôsobí svojou vlastnou vnútornou energiou a prírodné procesy podliehajú pevným zákonom, do ktorých Boh nemôže zasahovať. Z hľadiska Božieho slova je to veda falošná. Príroda slúži svojmu Tvorcovi. Boh neruší svoje zákony, ani im neodporuje, ale ustavične ich používa ako svoje nástroje. Príroda svedčí o existencii aktívnej sily, ktorá pôsobí prostredníctvom svojich zákonov. V prírode ustavične pôsobí Otec a Syn. Kristus povedal: Môj Otec pracuje doteraz, aj ja pracujem. (Ján 5,17)“ (PP 114; PP /sk/ 79)

Nanešťastie, ako sme povedali, veľká časť vedy je založená na ateistických materialistických predpokladoch. To znamená, že vedec sa môže pozerať na niečo zvlášť krásne alebo nesmierne zložité, dokonca aj na neuveriteľne krásne a zároveň nesmierne zložité, a napriek tomu tvrdiť, že to vzniklo náhodou, že za tým nie je nijaká dopredu premyslená koncepcia ani zámer.

Veda to v skutočnosti stále tvrdí. Hovorí, že život na Zemi v celej svojej kráse a zložitosti – od motýľov po človeka – je výsledkom pôsobenia chemických látok v priebehu dlhých miliárd rokov. Pritom sa náhodou vytvorili jednoduché formy života, ktoré sa náhodnou mutáciou a prirodzeným výberom vyvinuli do všetkého, čo dnes žije, hýbe sa a dýcha.

Súčasná veda tvrdí, že samotná idea nadprirodzeného Stvoriteľa je „nevedecká“, lebo ju nemožno vedecky otestovať. Preto sa veda touto teóriou nemôže zaoberať. Tento predpoklad samotná veda neučí, je to skôr filozofické stanovisko, ktoré vedci sami vnútili danej vednej disciplíne (v skutočnosti sa zdá, že veda učí opak: všetka krása a zložitosť sveta skutočne poukazujú na Stvoriteľa).

Problém je v tom, že Písmo učí, že Boh nielen všetko stvoril, ale že to všetko aj udržuje. To znamená, že každé skutočné kresťanské poznanie vo vede musí vychádzať z radikálne odlišných predpokladov, než aké všeobecne tvrdí veda. Nevyhnutne dôjde k rozporu, najmä pokiaľ ide o pôvod.

**Aplikácia**

`Musia byť veda a kresťanská viera nevyhnutne v rozpore? Prečo by kresťan nemal vedeckým poznaním pohŕdať? Stačí nám pre správne poznanie sveta Biblia? Prečo?`