---
title:  Čas na novú skúsenosť
date:  14/12/2020
---

> <p></p>
> <sup>19</sup>Mojžiš im povedal: „Nech si z toho nikto neodkladá na ráno!“ <sup>20</sup>Niektorí však Mojžiša neposlúchli a niečo si ponechali na ráno. Sčervivelo im to a zapáchalo. Mojžiš sa na nich rozhneval. <sup>21</sup>Tak zbierali každé ráno podľa toho, kto koľko zjedol. Keď začalo hriať slnko, roztopilo sa to. <sup>22</sup>V šiesty deň si nazbierali dvakrát toľko chleba, dva ómery na osobu. Vtedy prišli všetky kniežatá pospolitosti a hlásili to Mojžišovi. <sup>23</sup>Ten im povedal: „Toto hovorí Hospodin: ‚Zajtra je sviatočný odpočinok, sobota zasvätená Hospodinovi. Čo treba upiecť, upečte, čo treba uvariť, uvarte, čo zostane, odložte a uschovajte do rána!‘“ <sup>24</sup>Odložili si teda na ráno, ako prikázal Mojžiš, a nezapáchalo to, ani červy v tom neboli. <sup>25</sup>Mojžiš povedal: „Zjedzte to dnes, lebo dnes je sobota pre Hospodina. Dnes nenájdete na poli nič. <sup>26</sup>Šesť dní budete zbierať, v siedmy deň je však sobota, v ten deň nič nenájdete.“ <sup>27</sup>Keď niektorí z ľudu šli zbierať aj v siedmy deň, nič nenašli. <sup>28</sup>Vtedy Hospodin povedal Mojžišovi: „Dokedy mi budete odporovať a nebudete zachovávať moje príkazy a zákony? <sup>29</sup>Pozrite, Hospodin vám dal sobotu. Preto vám v šiesty deň dáva chlieb na dva dni. Každý nech zostane tam, kde je. V siedmy deň nech nikto nevychádza zo svojho miesta!“ <sup>30</sup>Ľud teda v siedmy deň odpočíval.  

**Osobné štúdium**

Keď Hospodin poveril Mojžiša, aby vyviedol Izraelitov z Egypta, bolo zrejmé, že otroci v Egypte sa nevnímali ako Božie deti. Potrebovali znovu objaviť, kto je Boh, ktorý vyžaduje ich úctu a dáva im mnoho zasľúbení o úžasnej budúcnosti. Sobota bola kľúčovou poznávacou skúsenosťou na ich ceste znovuobjavovania. Stala sa tiež jasným znamením pre ostatné národy o osobitnom vzťahu medzi Hospodinom a Izraelitmi. Skúsenosť s mannou symbolizuje Boží spôsob výchovy Izraelitov.

`Čo sa mali Izraeliti naučiť z príbehu zaznamenanom v 2Moj 16,14–30?`

Boh urobil pre Izraelitov zázrak s mannou a každý deň im dal presne toľko, koľko potrebovali. Keby im dával zásobu na niekoľko dní, mohlo sa stať, že zabudnú, kto sa o nich stará. Každý deň pre nich vykonal zázrak, aby videli Božiu starostlivosť. V sobotu však bola situácia iná, rovnako ako deň bol iný. V súvislosti so sobotou Boh urobil dva zázraky: v piatok im dal dvojnásobné množstvo – aj na sobotu – a jedlo sa cez noc nepokazilo. To, čo Izraelitom zostalo na sobotu, ich malo viesť k úžasu nad Bohom, ktorý bol ich Vysloboditeľom. Znovu si mali uvedomiť, čo znamená byť ľudom patriacim Hospodinovi.

Izraeliti mali jesť mannu štyridsať rokov (2Moj 16,35). Boh prikázal Mojžišovi, aby odložil jeden ómer manny ako pripomienku, že Hospodin sa o svoj ľud na púšti staral (2Moj 16,32.33). Mala byť tiež pripomienkou zvláštnej skúsenosti so sobotným dňom. Aj pri iných príležitostiach Boh dal Izraelitom najavo, že sobota je výnimočná.

Prostredníctvom soboty Hospodin pomohol Izraelitom znovu objaviť svoju identitu a svojho Boha. Aby Izraeliti lepšie pochopili, aký je ich Boh, a aby si s ním mohli budovať trvalý zmluvný vzťah, Boh ich vyzval na zachovávanie soboty ako svätého dňa.

**Aplikácia**

`Predstav si, že sa rozprávaš s tínedžerom, ktorý považuje sobotu za „nudnú“. Zachováva ju iba preto, že to prikazuje Biblia a najmä jeho rodičia. Aké návrhy mu dáš, aby si mu pomohol objaviť nový zmysel soboty ako pozitívnej skúsenosti?`