---
title:  Čas na hľadanie vyváženého postoja
date:  16/12/2020
---

> <p></p>
> <sup>10</sup>V istú sobotu učil v ktorejsi synagóge. <sup>11</sup>Bola tam žena, osemnásť rokov posadnutá duchom nevládnosti. Bola zhrbená a nemohla sa vôbec narovnať. <sup>12</sup>Keď ju Ježiš zbadal, zavolal si ju a povedal jej: „Žena, si oslobodená od svojej nevládnosti.“ <sup>13</sup>Položil na ňu ruky, ona sa hneď vzpriamila a oslavovala Boha. <sup>14</sup>Ale predstavený synagógy, pobúrený nad tým, že ju Ježiš uzdravil v sobotu, povedal zástupu: „Je šesť dní, keď treba pracovať. V týchto dňoch prichádzajte a dávajte sa uzdravovať, a nie v sobotný deň!“ <sup>15</sup>Pán mu odpovedal: „Pokrytci! Či každý z vás neodväzuje svojho vola alebo osla od jasieľ a nevodí ho napájať aj v sobotu? <sup>16</sup>A či túto Abrahámovu dcéru, ktorú satan osemnásť rokov držal spútanú, nebolo treba z toho puta vyslobodiť v sobotný deň?“ <sup>17</sup>Keď to povedal, všetci jeho protivníci sa zahanbili, ale celý zástup sa radoval zo všetkých slávnych skutkov, ktoré Ježiš konal.  

**Osobné štúdium**

Ježiš rešpektoval a dodržiaval Boží zákon (Mat 5,17.18), ale spochybnil mnohé interpretácie zákona, s ktorými prichádzali náboženskí predstavitelia. Žiadna jeho námietka nebola pre vodcov národa väčšou hrozbou než rozhodnutie, ktoré urobil v súvislosti so zachovávaním soboty. Synagógy nezlyhali v tom, že by sobota nebola príležitosťou na vzdelávanie – Tóra sa stále poctivo čítala a vysvetľovala. Zákonníci a farizeji poznali literu zákona. Tým, čo Ježiš učil o sobote svojich nasledovníkov, však šiel oveľa ďalej.

`Uvažuj o textoch Mat 12,1–13 a Luk 13,10–17. Aké naučenie chcel dať Ježiš svojim súčasníkom? V čom je toto naučenie aktuálne pre teba dnes?`

Spory vyvolané tým, že Ježiš uzdravoval v sobotu, vedú k dôležitým duchovným debatám o povahe hriechu, o dôvode, prečo zachovávať sobotu, o vzťahu medzi Ježišom a Otcom a o Ježišovej autorite.

Ježišov postoj k sobote je výstižne zhrnutý v základnom verši na tento týždeň: „I povedal im: Sobota bola ustanovená pre človeka, a nie človek pre sobotu! Preto Syn človeka je pánom aj soboty.“ (Mar 2,27.28) Ježiš chcel zdôrazniť, že sobota nemá byť bremenom. Bola „ustanovená“ (stvorená) pre ľudí ako jedinečná príležitosť poznávať, aký je Boh – Stvoriteľ. Zároveň nám sobota vytvára priestor na takú skúsenosť s Bohom, ktorá vychádza z pochopenia skutočnej hodnoty jeho stvorenstva.

Z toho, čo Ježiš robil, vyvstáva množstvo otázok. Ježiš chcel nimi priviesť svojich učeníkov, židovských vodcov i zástupy k tomu, aby hlbšie rozmýšľali o Písme a o tom, čo pre nich vlastne znamenajú viera a Boh. Každému z nás sa môže stať, že sa zamotá do dodržiavania pravidiel a nariadení, ktoré samy osebe nemusia byť zlé, ale ktoré sa môžu stať pre nás cieľom, nie prostriedkom na dosiahnutie cieľa. Čo by teda malo byť naším cieľom? Poznanie charakteru Boha, ktorého uctievame a naša postupná premena – aby sme čo najviac odzrkadľovali, aký je. To potom vedie k vernej poslušnosti Bohu, založenej na našej dôvere v zásluhy Kristovej spravodlivosti pre nás.

**Aplikácia**

`Ako by si charakterizoval tvoje zachovávanie soboty? Nestala sa ti sobota dňom, keď sa zameriavaš predovšetkým na to, aby si nerobil to alebo ono? Je pre teba dňom skutočného odpočinku v Pánovi a časom, keď ho lepšie poznávaš? Čo môžeš urobiť pre to, aby bola pre teba sobota ešte väčším požehnaním?`