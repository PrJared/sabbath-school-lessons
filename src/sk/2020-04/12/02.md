---
title:  Čas na úžas
date:  13/12/2020
---

> <p></p>
> <sup>1</sup>Takto boli dokončené nebesia, zem i všetky ich zástupy. <sup>2</sup>Siedmeho dňa Boh dokončil svoje dielo, ktoré konal, a v siedmy deň si Boh odpočinul od všetkého, čo utvoril. <sup>3</sup>Boh požehnal siedmy deň a posvätil ho, lebo v ten deň Boh prestal vykonávať celé svoje stvoriteľské dielo, ktoré utvoril.  

**Osobné štúdium**

Premýšľali ste niekedy o tom, prečo sa Boh rozhodol dať nám v prvých dvoch kapitolách Biblie dve správy o stvorení? V 1. Mojžišovej 1 nachádzame opis stvoriteľského týždňa a zázrakov na Zemi, ktorá dostala najprv podobu a potom sa naplnila životom. Stvoriteľský týždeň vyvrcholil stvorením muža a ženy v šiesty deň. Aj 1. Mojžišova 2 podáva správu o stvorení, ale z iného pohľadu. Sústreďuje sa na šiesty deň. Stredobodom pozornosti je teraz Adam. Všetko je tam pre neho a pre ženu: záhrada, rieky i zvieratá.

Stvorenie je príliš hlboké na to, aby stačil o ňom jeden záznam. Najprv sa dozvieme o mocnom Stvoriteľovi – Umelcovi, ktorý má cit pre dokonalú krásu. Potom sa stretneme s Bohom vzťahov, ktorý chce, aby sa ľudia navzájom milovali a milovali aj ostatné stvorenstvo.

`Prečítaj si text 1. Mojžišovej 1 a 2. Uvažuj o tom, ako súvisí prvá sobota (1Moj 2,1–3) s prvým záznamom o stvorení a ako s druhým záznamom o stvorení. Čo si zistil? Čo to znamená, že Boh sobotu požehnal a posvätil?`

Predstav si seba ako Adama alebo Evu v prvý sobotný deň. Je to tvoj prvý deň života, tvoj prvý deň s partnerom a tvoj prvý deň s Bohom. Je to deň poznávania. Začneš poznávať Boha, ktorý stvoril všetku tú nádheru. Žasneš, keď uvidíš slona a o chvíľu žabu. Každý okamih je jedinečný. Usmeješ sa, keď uvidíš, ako šantia žirafy alebo byvoly. Zmĺkneš v nemom úžase nad toľkými farbami a tvarmi, uchvátený symfóniou zvukov. Vychutnáš si množstvo chutí a vôní. Budeš si užívať objavovanie rôznych sústav. A začneš si uvedomovať, že k vzťahu patrí zodpovednosť, starostlivosť a láska. Prežívaš to so svojím Stvoriteľom a začneš to uplatňovať voči ostatnému stvorenstvu.

Prvý sobotný deň nemohol byť pre Adama a Evu pasívnym zážitkom. Boh pre nich vytvoril túto príležitosť, aby sa zamerali na svojho Stvoriteľa a jeho stvorenie. Bol to čas na údiv a úžas.

**Aplikácia**

`Aké rôzne príležitosti sa naskytli Adamovi a Eve počas prvej soboty? Ktoré by boli ešte dnes relevantné, aj keď v inej forme? Ako môžu obohatiť tvoje prežívanie soboty?`