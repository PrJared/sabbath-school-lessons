---
title:  Čas na spoznávanie priorít
date:  15/12/2020
---

> <p></p>
> <sup>11</sup>Hospodin ťa bude neprestajne sprevádzať, tvoju dušu nasýti na vyprahnutých miestach, spevní ti kosti a budeš ako zavlažovaná záhrada a vodný prameň, ktorého vody ťa nesklamú. <sup>12</sup>Vybudujú sa tvoje dávne rumoviská, bude sa stavať na základoch dávnych pokolení. Budú ťa volať Opravár trhlín, a Obnovovateľ ulíc na obývanie. <sup>13</sup>Ak v sobotu, v môj svätý deň, odvrátiš nohy od konania toho, čo sa ti páči, ak sobotu budeš volať rozkošou, ak Hospodinov svätý deň bude tvojou slávou a budeš ho sláviť tak, že sa nevydáš na svoje cesty a nebudeš robiť to, čo sa ti páči a viesť plané reči, <sup>14</sup>nájdeš rozkoš v Hospodinovi. Umožním ti vznášať sa nad výšinami zeme a nasýtim ťa dedičstvom tvojho otca Jákoba, lebo Hospodinove ústa prehovorili.  

**Osobné štúdium**

Vzostupy a pády Izraelitov v ich vzťahu s Hospodinom úzko súviseli s ich postojom k sobote. Keď sobotu prehliadali, Hospodin to vnímal ako znamenie, že neberú vážne ani jeho samotného (Jer 17,19–27). Súčasťou nového zasvätenia sa Hospodinovi bývalo väčšinou aj nové rozhodnutie zachovávať sobotu – čo svedčilo o tom, že majú správne priority. Text Izaiáš 58 predstavuje zaujímavý kontrast.

`Uvažuj o texte Iz 58,1–14. Čo Boh hovorí svojmu ľudu? Ako by sa dali jeho slová aplikovať na nás dnes?`

Izraeliti sú v tejto časti predstavení ako Boží nasledovníci – v bohoslužbách, v pôste – ale spôsob, akým žijú po skončení náboženských úkonov či prejavov, ukazuje, že ich konanie je len vonkajšou formou, ktorej chýba úprimnosť a srdce zapálené pre Hospodina a jeho zákon. Izaiáš v 58. kapitole predstavuje aj Božie očakávania, ktoré má voči Izraelitom.

To však nie je všetko. Prečo sa Boh na konci tejto kapitoly zameriava na sobotu (58,13.14)? Prorok tu používa jazyk, ktorý je podobný jazyku celej kapitoly. „Odvrátiš nohy od konania toho, čo sa ti páči“; „nevydáš sa na svoje cesty“; „nebudeš robiť to, čo sa ti páči a viesť plané reči“ – vyzýva prorok. Inými slovami, sobota nie je čas, aby si rutinne absolvoval bohoslužbu, rozmýšľal o svojich vlastných veciach a žil životom, ktorý nezodpovedá životu úcty voči Bohu. Sobota má byť „rozkošou“ a „slávou“. V kontexte celej kapitoly má byť sobota potešením z poznávania Božieho charakteru a jeho zámerov. To všetko by sa potom malo prejaviť v tom, ako prežívame naše vzťahy s ostatnými. Nestačí vedieť, ako zachovávať sobotu a snažiť sa o nejakú formu zbožnosti. To, čo sme sa naučili a spoznali, musí ovplyvňovať náš život. Sobota je čas poznávať a prežívať priority.

**Aplikácia**

`Je pre teba sobota rozkošou? Ak nie, čo môžeš urobiť, aby sa to zmenilo? Naučil si sa „ctiť“ a „sláviť“ sobotu? Porozprávajte sa o tom v triede sobotnej školy a snažte sa byť naozaj praktickí.`