---
title:  Sobota – praktická škola Božej lásky
date:  12/12/2020
---

### Texty na tento týždeň
1. Mojžišova 1 a 2; 2Moj 16,14–30; Iz 58,1–14; Mat 12,1–13; Luk 13,10–17

> <p>Základný text</p>
> 27I povedal im: Sobota bola ustanovená pre človeka, a nie človek pre sobotu! 28Preto Syn človeka je pánom aj soboty.  (Mar 2,27.28)

Ako adventisti siedmeho dňa sme vo svete pravdepodobne najviac známi práve tým, že siedmemu dňu týždňa – sobote prikladáme zvláštny význam. Nie sme jedinými kresťanmi, ktorí to robia. Dokonca ani nie prvými, ktorí to začali takto chápať a praktizovať. Cirkev adventistov siedmeho dňa je však najväčšou kresťanskou cirkvou, ktorá zachováva ako siedmy deň sobotu.

Sobota však nie je predovšetkým doktrínou či vieroučným bodom, ale skúsenosťou, zážitkom. Aby človek odhalil skutočný potenciál soboty, potrebuje ju prežívať. V tom nádherne vidíme vzájomnú prepojenosť medzi vieroukou a praxou. Lepšie pochopenie toho, čo sobota znamená, obohatí náš zážitok z jej zachovávania. Analogicky platí, že správne zachovávanie soboty nám pomáha lepšie pochopiť jej zmysel.

Tým, že nás Boh vyzýva, aby sme na dvadsaťštyri hodín odložili svoju prácu (aj keď nie je dokončená), chce nás učiť, že najdôležitejšie v živote nie je to, čo robíme my, ale to, že on sa s nami stretáva a prichádza k nám so svojím požehnaním. Zachovávaním soboty teda vyznávam, že ma nespasí to, čo robím ja, ale to, čo robí Boh. Spasenie nie je výsledkom mojich skutkov či môjho snaženia, ale prijatie toho, čo vykonal Boh.

Sobota je tak veľmi praktickou a konkrétnou Božou školou, v ktorej môžeme viac poznávať a chápať nášho Stvoriteľa a Spasiteľa. Okrem toho sa môžeme naučiť lepšie rozumieť sami sebe a druhým ľuďom.