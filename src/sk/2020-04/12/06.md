---
title:  Čas na spoločenstvo
date:  17/12/2020
---

> <p></p>
> <sup>13</sup>V sobotu sme vyšli za bránu k rieke, lebo sme sa nazdávali, že sa tam modlievajú. Sadli sme si a hovorili sme so ženami, ktoré sa tam zišli. <sup>14</sup>Počúvala nás aj istá žena menom Lýdia, predavačka purpuru z mesta Tyatiry, ktorá uctievala Boha. Pán jej otvoril srdce, aby pozorne počúvala, čo hovorí Pavol.  

**Osobné štúdium**

Ježiš bol pre svojich učeníkov príkladom v mnohých oblastiach. Jedným z nich bola aj každotýždenná návšteva synagógy. Aj po Ježišovom zmŕtvychvstaní učeníci pokračovali v tomto zvyku, podobne ako aj ďalší Ježišovi nasledovníci. Synagóga sa stala pre apoštolov miestom, kde si mohli klásť otázky o zmŕtvychvstaní. Sobota poskytovala komunite hlavnú príležitosť stretnúť sa a učiť. Napokon, Ježiš bol hebrejský Mesiáš, Mesiáš predpovedaný v Starej zmluve, ktorá sa každú sobotu čítala v synagóge. Aké lepšie miesto mohli mať veriaci na zvestovanie Ježiša než synagógu, najmä keď svedčili Židom a ďalším, „ktorí sa báli Boha“ (Sk 13,16.26)?

**Čo hovoria uvedené texty o tom, ako Ježišovi nasledovníci svedčili na verejných miestach? Pri ich čítaní premýšľaj o tom, kde hovorili, komu hovorili, čo hovorili a aké to prinieslo výsledky.**

`Sk 13,14–45`

`Sk 16,13.14`

`Sk 17,1–5`

`Sk 18,4`

Svedectvo apoštolov bolo osobné a biblické. Pavol vyrozprával dejiny Izraela počnúc „našimi otcami“ v Egypte (Sk 13,17), potom pokračoval osídlením Kanaánu po sudcov, kráľov, až po Dávida, od ktorého prešiel k Ježišovi.

Pavol a apoštoli ukázali, ako zapadajú ich osobné skúsenosti a chápanie do kontextu Písma. Poskytovali informácie a diskutovali. Spojenie osobného svedectva a Písma prostredníctvom kázania, učenia a diskusií bolo veľmi účinné. Ako ukazujú biblické pasáže, niektorí náboženskí vodcovia závideli apoštolom autoritu a z toho vyplývajúcu moc, ktorú mali vo vzťahu k Židom aj pohanom.

Cirkev adventistov siedmeho dňa má tiež inšpirujúcu minulosť naplnenú povzbudzujúcimi svedectvami a výkladom Písma prostredníctvom kázaní, učenia a zdieľania. Kombinácia sobotnej školy s bohoslužbou (kázaním) a inými sobotnými aktivitami (napríklad stretnutiami mládeže) poskytuje silný formálny základ pre poznávanie a bohoslužbu v našej cirkvi. A hoci sobotná škola, kázanie a vzájomné spoločenstvo sú dôležité (a v mnohom nezastupiteľné), prežívanie soboty treba obohatiť rôznymi ďalšími aktivitami a príležitosťami na poznávanie.