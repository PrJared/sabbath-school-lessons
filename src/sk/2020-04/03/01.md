---
title:  Zákon – Boží nástroj výchovy
date:  10/10/2020
---

### Texty na tento týždeň
5Moj 6,5; 5Moj 31,9–27; Rim 3,19–23; Zj 12,17; 14,12; Mar 6,25–27; Heb 5,8

> <p>Základný text</p>
> Milovať budeš Hospodina, svojho Boha, celým srdcom, celou dušou a celou silou. (5Moj 6,5)

V snahe varovať Galaťanov pred zákonníctvom Pavol napísal: „Veď keby bol býval daný Zákon, ktorý by mohol oživovať, spravodlivosť by bola naozaj zo Zákona“ (Gal 3,21). Ak by nejaký zákon mohol „oživovať“, bol by to Boží zákon. A predsa Pavol upozorňuje na to, že nám hriešnikom ani Boží zákon nemôže dať život. Prečo? „Písmo všetko uzavrelo pod hriech, aby sa prisľúbenie dostalo z viery Ježiša Krista tým, ktorí veria.“ (Gal 3,22)

Ak však zákon nemôže dať hriešnikom život, aký iný význam má než ukázať, že potrebujeme milosť? Má teda zákon len negatívnu funkciu ukazovať naše hriechy?

Nie. Zákon nám tiež ukazuje, aký je Boží ideál pre náš život, ku ktorému máme vďaka jeho milosti smerovať, keď sme boli zachránení. Písmo nám ukazuje, akým životom žil Ježiš. Práve to má tvoriť podstatu skutočnej výchovy, ktorá nás má viesť a formovať k životu založenom na milosti, viere a vďačnej poslušnosti voči Kristovi. Tento týždeň budeme rozmýšľať o úlohe Božieho zákona ako nástroja, ktorý Boh používa pre náš rast v kresťanskej skúsenosti. Pozrieme sa, čo nás zákon môže naučiť o viere, milosti a láske nášho Boha k hriešnemu ľudstvu.