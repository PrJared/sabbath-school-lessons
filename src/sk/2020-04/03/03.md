---
title:  Zákon – svedok proti vám
date:  12/10/2020
---

> <p></p>
> <sup>24</sup>Keď Mojžiš dopísal slová tohto zákona do knihy, <sup>25</sup>prikázal levitom, ktorí nosia archu Hospodinovej zmluvy: <sup>26</sup>„Vezmite túto knihu zákona a uložte ju vedľa archy zmluvy Hospodina, svojho Boha, tam bude svedkom proti tebe! <sup>27</sup>Ja poznám tvoju vzdorovitosť a tvrdošijnosť. Keď sa už dnes priečite Hospodinovi, ešte za môjho života, keď som medzi vami, o čo viac to bude po mojej smrti! 

> <p></p>
> <sup>19</sup>Vieme však, že to, čo hovorí Zákon, hovorí tým, čo sú pod Zákonom, aby umĺkli všetky ústa a aby celý svet bol vinný pred Bohom. <sup>20</sup>Pretože zo skutkov Zákona nebude pred ním ospravedlnený nijaký človek. Veď zo Zákona pochádza poznanie hriechu. <sup>21</sup>Teraz však je zjavená Božia spravodlivosť bez Zákona dosvedčená Zákonom a Prorokmi. <sup>22</sup>Božia spravodlivosť skrze vieru Ježiša Krista pre všetkých, čo veria. Niet totiž rozdielu, <sup>23</sup>lebo všetci zhrešili a nemajú Božiu slávu. 

**Osobné štúdium**

Mojžiš vie, že čoskoro zomrie. Dobre vie, čo sa stane po jeho odchode. Vie, že po jeho smrti Izraeliti prekročia hranice zasľúbeného Kanaánu. Vie aj to, že keď dosiahnu svoj dlho očakávaný a vytúžený cieľ, budú znova odbojní a tvrdohlaví.

`Prečítaj si text 5Moj 31,14–27. Aké prípravy robí Mojžiš pred svojou smrťou? Aké sú jeho najväčšie obavy? Ako ich rieši?`

Mojžišova reč nám možno pripomína reč učiteľa, ktorý sa pripravuje na to, že ho niekto čoskoro nahradí. Vie, že žiaci sa počas jeho prítomnosti správali neprístojne, a preto nie je ďaleko od pravdy, keď predpokladá, že budú neposlušní aj počas jeho neprítomnosti. Preto dáva pokyn Levitom, ktorí nosili truhlu zmluvy, aby umiestnili Knihu zákona vedľa truhly, aby bola „svedkom“. Mojžiš neprenáša vyučovací plán na svojho nástupcu. Upriamuje ich pozornosť na „svedka“. Mojžiš hovorí o Knihe zákona, ako keby to bola živá bytosť a mala autoritu karhať ľudí.

`Premýšľaj o zákone ako o „svedkovi proti“ nám. Ako rozumieš tejto myšlienke vo svetle Novej zmluvy? Pozri Rim 3,19–23. Akým spôsobom nám zákon ukazuje, že potrebujeme milosť?`

V 5Moj 31 Boh prikazuje Mojžišovi, aby napísal pieseň, ktorú ho naučil. Mojžiš ju potom musí naučiť Izraelitov, aby, ako je uvedené vo verši 19, „táto pieseň bola svedectvom proti Izraelitom“. Znovu vidíme, ako Boh zosobňuje svoje príkazy. Posolstvo sformované do piesne sa ľahšie odovzdáva a šíri. A keď je pieseň svedkom, má schopnosť priviesť ľudí k tomu, aby sa na seba pozreli a videli, čo im o nich hovorí.

**Aplikácia**

`Každý z nás sa pravdepodobne usiluje poslúchať Boží zákon z celej svojej sily. Ako funguje Boží zákon ako „svedok proti“ nám? Nemal by byť Boží dar skôr požehnaním „pre nás“? Čo nás tento svedok učí o potrebe evanjelia v našom živote?`