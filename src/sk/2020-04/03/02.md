---
title:  Milovať a báť sa Boha
date:  11/10/2020
---

> <p></p>
> <sup>9</sup>Mojžiš napísal tento zákon a odovzdal ho kňazom, Léviho synom, ktorí nosili archu Hospodinovej zmluvy, a všetkým starším Izraela. <sup>10</sup>Mojžiš im prikázal: „Na konci každého siedmeho roka na slávnosť Stánkov v roku určenom na odpustenie dlhov, <sup>11</sup>keď sa všetok Izrael príde ukázať pred Hospodina, svojho Boha, na mieste, ktoré si vyvolí, budeš predčítavať tento zákon, aby ho počul celý Izrael. <sup>12</sup>Zhromaždi ľud, mužov, ženy, deti a cudzincov, ktorí bývajú v tvojich bránach, aby počuli a učili sa báť Hospodina, vášho Boha, aby zachovávali a plnili všetky slová tohto zákona. <sup>13</sup>Aj ich synovia, ktorí ho ešte nepoznajú, nech ho počujú a učia sa báť Hospodina, vášho Boha, po všetky dni vášho života na zemi, ktorú máte po prechode Jordánu obsadiť.“  

**Osobné štúdium**

Piata Mojžišova kniha obsahuje posledné Mojžišove slová adresované novej generácii Izraelitov, ktorá mala konečne prekročiť hranice zasľúbenej krajiny. Skôr ako sa tak stane, má pre nich veľmi jasné posolstvo a pokyny.

`Uvažuj o texte 5Moj 31,9–13. Ako rozumieš výrazu „báť sa Boha“?`

Spôsobom, akým Boh odovzdal Izraelitom svoj zákon, sledoval určitý zámer. Urobil všetko preto, aby na jeho zákony nezabudli. Boh sa tu prejavil ako múdry a trpezlivý pedagóg. Učí, opakuje, posiela prorokov a svojich služobníkov, aby ľuďom odovzdali jeho odkaz. Robil to neprestajne a opakovane. Mnohé knihy Starej zmluvy sú vlastne opisom Božej otcovskej snahy naučiť svoj ľud žiť správnym spôsobom.

V uvedenom texte si všimni, ako Mojžiš zdôrazňuje potrebu učiť zákon budúce generácie. Mojžiš to opisuje ako dvojstupňový proces. Deti majú najprv počúvať zákon a potom sa majú „učiť báť Hospodina“ (5Moj 31,13).

Najprv budú počúvať, a potom sa budú učiť báť sa Boha. To znamená, že bázeň nie je prirodzeným dôsledkom poznania zákona. Musia sa jej naučiť. Mojžiš naznačuje, že prechod od poznania k bázni je určitý proces, nie bezprostredný vzťah príčiny a následku.

Čo znamená „báť sa Boha“? Ľudia predsa dostali príkaz „milovať budeš Hospodina, svojho Boha, celým srdcom, celou dušou a celou silou“ (5Moj 6,5). Mohli by sme to prirovnať k tomu, ako keď dieťa miluje svojho dobrého rodiča a zároveň ho rešpektuje a má k nemu úctu. Milujúci rodič svojmu dieťaťu preukazuje lásku a starostlivosť aj tým, že jasne formuluje svoje požiadavky a berie ich vážne. Ak máme takéhoto rodiča, potom ak urobíme niečo zlé, skutočne ponesieme následky svojho previnenia. Áno, Boha môžeme (a máme) milovať a zároveň sa ho máme báť.

Nie sú to protichodné myšlienky. Čím lepšie Boha poznáme, tým viac ho milujeme pre jeho dobrotu. A zároveň, čím lepšie Boha poznáme, tým máme pred ním väčšiu bázeň, pretože vidíme, aký je svätý a spravodlivý a akí hriešni a nespravodliví sme my v porovnaní s ním. Je to len jeho milosť – nezaslúžená priazeň – že nás nezavrhol.

**Aplikácia**

`Ako rozumieš tomu, že Boha máme milovať a zároveň sa ho báť? Naozaj sa dá niečo také „naučiť“? Nemala by byť láska či úcta niečím prirodzeným, k čomu by sme sa nemali „nútiť“?`