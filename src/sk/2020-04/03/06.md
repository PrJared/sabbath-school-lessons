---
title:  Ježiš, náš príklad
date:  15/10/2020
---

> <p></p>
> <sup>28</sup>Ježiš im teda povedal: „Keď vyzdvihnete Syna človeka, vtedy spoznáte, že Ja som a že nič nerobím sám od seba, ale hovorím tak, ako ma naučil Otec. <sup>29</sup>A ten, čo ma poslal, je so mnou. Nenechal ma samého, pretože ja robím vždy to, čo sa jemu páči.“ 

**Osobné štúdium**

Ak sa chceme niečo naučiť, potom nám často viac než všetky poučky môže pomôcť príklad alebo názorná ukážka. Ježiš Kristus, Boží Syn, žil ako jediný človek v dokonalej poslušnosti Otcovi a v dokonalej poslušnosti Božiemu zákonu. Žil tak preto, aby mohol byť nielen naším zástupcom, ktorým sa naozaj stal, ale aj naším príkladom. A ním aj bol.

`Prečítaj si verše Luk 2,51.52; Fil 2,8; Heb 5,8; Ján 8,28.29. Čo hovoria tieto texty o Kristovej poslušnosti počas jeho života?`

Ján to vystihol najlepšie, keď napísal: „Kto hovorí, že zostáva v ňom, má aj sám žiť tak, ako žil on.“ (1Ján 2,6) Keď sa sústredíme na Kristov život a jeho pozemskú službu, ľahko pochopíme, akú radosť pôsobil Otcovi svojou poslušnosťou. Kristus naplnil proroctvo. Počas celého svojho života obhajoval Božie zákony.

Ako Boh prikázal Mojžišovi napísať zákon, aby bol svedkom proti Izraelitom, podobne Kristus bol živým stelesnením svedectva pre svojich apoštolov, učeníkov, ale aj hriešnikov a svätých. Nedostali sme len akýsi súbor pravidiel, ktoré máme zachovávať, ale máme aj príklad Ježiša – človeka z mäsa a krvi –, ktorý máme nasledovať.

Aký lepší vzor poslušnosti môžeme ukázať mladým ľuďom, než vzor Ježiša Krista?

„Viera v Krista, ktorá údajne oslobodzuje ľudí od záväzku poslušnosti Bohu, nie je viera, ale trúfalosť. Lebo milosťou ste spasení skrze vieru (Ef 2,8). No viera, ak nemá skutkov, je sama osebe mŕtva (Jak 2,17). Ešte pred príchodom na zem Ježiš povedal o sebe toto: Rád plním Tvoju vôľu, Bože môj, a Tvoj zákon v hĺbke srdca nosím. (Ž 40,9) A práve pred svojím nanebovstúpením znova povedal: Ja som zachoval prikázania svojho Otca a zostávam v jeho láske. (Ján 15,10) Písmo hovorí: Podľa toho vieme, že sme ho poznali, keď zachovávame jeho prikázania... Kto hovorí, že zostáva v ňom, má aj sám žiť tak, ako žil on. (1Ján 2,3–6)“ (SC 61; CK 42)

**Aplikácia**

`Čo ťa na Ježišovom živote inšpiruje najviac? Čo by si sa od neho rád naučil? V čom by si sa mu chcel podobať? Čo môžeš urobiť, aby si lepšie nasledoval Kristov príklad v každej oblasti svojho života, a tak bol aj lepším učiteľom pre ostatných?`