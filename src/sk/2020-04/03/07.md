---
title:  Podnety na zamyslenie
date:  16/10/2020
---

„Láska, základ stvorenia a vykúpenia, je základom pravej výchovy. Jasne to vystihuje zákon, ktorý nám dal Boh ako pravidlo života. Prvým veľkým prikázaním je: Milovať budeš Pána, svojho Boha, z celého srdca, z celej duše, z celej sily a z celej mysle. (Luk 10,27) Milovať jeho, večného, vševediaceho, jediného, celou silou, mysľou a srdcom znamená najvyšší rozvoj každej schopnosti. Tým sa v celej bytosti – v tele, mysli i v duši – obnovuje Boží obraz.

Druhé prikázanie sa podobá prvému: Milovať budeš blížneho ako seba samého. (Mat 22,39) Zákon lásky nás vyzýva, aby sme svoje telo, myseľ a dušu odovzdali službe Bohu a blížnym. Táto služba, ktorou sa stávame požehnaním pre iných, prináša najväčšie požehnanie nám samým. Nesebeckosť je základom každého pravého rozvoja. Obetavou službou dosahujeme najvyššie zušľachtenie každej schopnosti. Stávame sa účastníkmi božskej prirodzenosti (2Pet 1,4). Sme pripravovaní pre nebo, pretože nebo prijímame do svojich sŕdc.“ (Ed 16; Vých 13)

**Námety na spoločné uvažovanie**

`Podobne ako starý Izrael, aj my máme Boha milovať a zároveň sa ho báť (Mat 22,37; Zj 14,7). V triede hovorte o tom, ako môžeme tieto dve veci spojiť. Hľadajte odpoveď na otázku: Prečo tieto dve prikázania nie sú vo vzájomnom rozpore?`

`Aký je rozdiel medzi stanovením štandardu a vytvorením pravidla? Podľa vás, je adventizmus viac o stanovovaní vysokých štandardov v komunite veriacich alebo o vytváraní pravidiel, ktoré túto komunitu zjednocujú? Čo hovorí Písmo o stanovovaní vysokých štandardov pre samého seba? Pre rodinu? Pre zbor, cirkev?`

`Ako dosiahnuť správnu rovnováhu medzi tým, že Boží zákon budeme poslúchať a zároveň si budeme uvedomovať, že táto poslušnosť nám nezaisťuje spasenie?`

`Prečítajte si Žalm 119. Všimnite si, ako často sa v ňom spomínajú pojmy poslušnosť, sloboda, zákony, pravidlá a príkazy. Čo nám chce autor žalmu povedať o týchto témach?`

Západ slnka: 17.53