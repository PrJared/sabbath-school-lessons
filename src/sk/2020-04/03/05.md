---
title:  Keď dvaja robia to isté...
date:  14/10/2020
---

> <p></p>
> <sup>20</sup>Takto konal Chizkija v celom Judsku. Robil to, čo bolo pred Hospodinom, jeho Bohom, dobré, správne a pravdivé. <sup>21</sup>Pri každom podujatí, ktoré začal v službe Božieho domu pre zákon a prikázania, sa pokúšal riadiť Bohom a konal všetko dôsledne a úspešne. 

> <p></p>
> <sup>23</sup>Prežil som viac námah, viac väzení, oveľa viac bitiek, často na dosah smrti. <sup>24</sup>Od Židov som dostal päť ráz štyridsať úderov bez jedného, <sup>25</sup>tri razy ma palicovali, raz kameňovali, trikrát som prežil stroskotanie lode, noc a deň som zápasil na otvorenom mori. <sup>26</sup>Často na cestách, v nebezpečenstvách na riekach, v nebezpečenstvách hroziacich od zbojníkov, v nebezpečenstvách od vlastného rodu, v nebezpečenstvách od pohanov, v nebezpečenstvách v meste, v nebezpečenstvách na púšti, v nebezpečenstvách na mori, v nebezpečenstvách medzi falošnými bratmi, <sup>27</sup>v námahe a lopote, často bez spánku, o hlade a smäde, často v pôstoch, v chlade a v nahote; <sup>28</sup>a okrem toho všetkého denne na mňa dolieha starosť o všetky cirkvi. <sup>29</sup>Veď kto trpí slabosťou, že by som aj ja neutrpel slabosťou? Kto je vystavený pohoršeniu, že by to aj mňa nepálilo? 

**Osobné štúdium**

Rešpektovanie princípov, ktoré predstavuje Boží zákon, môže človeku priniesť do života mnoho úžitku a požehnania. Dôkazom toho je ľud, ktorý Boh požehnával. Jozua svedomito dbal na Božie prikázania a bol Izraelitom dobrým vodcom. Boh neraz pripomenul Izraelitom, že ak sa budú riadiť podľa jeho zákona, budú prosperovať.

`Uvažuj o veršoch 2Kron 31,20.21. Aké sú podľa tohto textu hlavné dôvody, že Ezechiáš prosperoval a darilo sa mu?`

Bez ohľadu na to, aké máme vzdelanie, musíme vyzdvihnúť dôležitosť poslušnosti. Naše deti a mladí ľudia však nie sú hlúpi. Skôr alebo neskôr si všimnú, že niektorí ľudia sú verní, láskaví a poslušní, a napriek tomu ich stihne nejaké nešťastie. Ako to vysvetliť?

Nedá sa to vysvetliť. Nevieme to vysvetliť. Žijeme vo svete hriechu a zla. Vo svete, v ktorom zúri veľký spor. Nikto z nás nie je imúnny voči vplyvom zla.

**Čo o tomto probléme hovoria nasledovné texty? Ako im rozumieš?**

`Mar 6,25–27`

`Jób 1,2`

`2Kor 11,23–29`

Stáva sa, že aj dobrým a verným ľuďom, ktorí dodržujú zákony, sa nie vždy darí. Aspoň nie v tom zmysle, ako to chápe svet. Aj to by mohla byť sčasti odpoveď na túto zložitú otázku. Táto otázka sa určite objaví, keď sa rozhodneme hovoriť o význame zákona. Čo myslíme pod pojmom „prosperita“? Čo povedal žalmista? „Jeden deň v tvojich nádvoriach je lepší než inde tisíc. Radšej zostanem na prahu domu svojho Boha, než by som mal bývať v stanoch bezbožníkov.“ (Ž 84,10) Niet pochýb, že podľa meradiel sveta tí, ktorí sú verní Bohu a poslušní jeho zákonu, nie vždy „prosperujú“. Aspoň zatiaľ.

Je teda zrejmé, že keď dvaja robia to isté, neprinesie to vždy rovnaké výsledky. Žijeme totiž na zemi, kde ešte stále vládne hriech a zlo, ktoré všetko ničí a rozbíja. Keď dvaja ľudia verne dodržiavajú Boží zákon, nemusí to obom do života priniesť to, čo by sme z nášho pohľadu mohli zhodnotiť ako úspech a požehnanie. Aj keď to nie je ľahké pochopiť, mali by sme o tom otvorene hovoriť aj s deťmi a mladými ľuďmi, aby sme ich pripravili na realitu života na tejto zemi.

**Aplikácia**

`Prečítaj si Heb 11,13–16. Ako sa ti darí uchovať si vieru a verne rešpektovať Božie prikázania vo chvíľach, keď sa ti vôbec nedarí a namiesto požehnania prichádzajú nové problémy a tiež vtedy, keď sa zdá, že Boh mlčí?`