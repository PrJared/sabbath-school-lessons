---
title:  Aby sa ti darilo
date:  13/10/2020
---

> <p></p>
> <sup>7</sup>Len buď silný a veľmi odvážny, aby si konal podľa zákona, ktorý ti prikázal môj služobník Mojžiš. Neodboč od neho ani napravo, ani naľavo, aby si si rozumne počínal vo všetkom, čo podnikneš. <sup>8</sup>Nech sa táto kniha zákona nevzdiali od tvojich úst. Rozjímaj však o nej vo dne i v noci, aby si zachovával všetko, čo je v nej napísané, lebo vtedy sa ti zdarí cesta a budeš si počínať rozumne. 

> <p></p>
> <sup>10</sup>Veď keby niekto zachoval celý Zákon, ale prestúpil by ho v jednom prikázaní, previnil by sa proti všetkým. <sup>11</sup>Veď ten, ktorý povedal: Nescudzoložíš!, povedal aj: Nezabiješ! A keď aj necudzoložíš, ale zabíjaš, prestupuješ Zákon. <sup>12</sup>Hovorte a konajte tak ako tí, čo majú byť súdení podľa zákona slobody! 

**Osobné štúdium**

V celej Biblii sa stretávame s tým, aké dôsledky má poznanie – a zachovávanie – Božieho zákona.

`Prečítaj si Joz 1,7.8. Čo povedal Hospodin Jozuovi? Ako sa tieto princípy vzťahujú na nás dnes?`

Pred vstupom do Kanaánu Boh povedal Jozuovi: „Len buď silný a veľmi odvážny, aby si konal podľa zákona, ktorý ti prikázal môj služobník Mojžiš. Neodboč od neho ani napravo, ani naľavo, aby si si rozumne počínal vo všetkom, čo podnikneš.“ (Joz 1,7)

Predstava úspechu ako vedľajšieho produktu poslušnosti sa nám môže javiť v rozpore s tým, ako sa meria úspech v dnešnom svete. Mnohí sú dnes presvedčení, že znakom úspechu je inovácia, kreativita a samostatnosť. Ak chcete uspieť v nejakom odvetví, často si to vyžaduje mimoriadny talent a odvahu riskovať.

V Božích očiach však úspech vyžaduje iný zoznam vlastností.

`Prečítaj si Zj 12,17; Zj 14,12; Rim 1,5; Rim 16,26; Jak 2,10–12. Čo nám tieto texty hovoria o poslušnosti Božiemu zákonu? Prečo je dôležité, aby sme dodržiavali Boží zákon, aj keď jeho dodržiavaním nie sme spasení?`

Starý zákon, Nový zákon, Stará zmluva, Nová zmluva – na tom nezáleží. Ako kresťania, ktorí veria Biblii, sme povolaní brať vážne Boží zákon. Hriech ako porušenie zákona prináša bolesť, utrpenie a večnú smrť. Kto sa sám z vlastnej skúsenosti nepoučil alebo nevidel na iných dôsledky hriechu a porušenia Božieho zákona? Staroveký Izrael by prosperoval, keby poslúchal Boží zákon (hoci milosť potreboval rovnako ako my). Ani dnes to nie je inak. Preto súčasťou kresťanského vzdelávania a výchovy je zachovávanie Božieho zákona. Zákon je dôležitým komponentom toho, čo znamená žiť vierou a dôverou v Božiu milosť.

**Aplikácia**

`Aká je tvoja osobná skúsenosť s následkami hriechu? Naučil si sa niečo, o čo by si sa rád podelil s ostatnými, aby sa možno nedopustili rovnakých chýb? Čo ľutuješ vo svojom živote viac: to, čo zlé si spravil, alebo dôsledky, ktoré tvoje konanie prinieslo? Prečo?`