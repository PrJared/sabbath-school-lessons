---
title:  Život pre druhých
date:  26/11/2020
---

> <p></p>
> <sup>5</sup>Lebo ako viete, nikdy sme nelichotili rečou, ani sme neboli ziskuchtiví – Boh je svedok. <sup>6</sup>Nehľadali sme slávu ani u ľudí, ani u vás, ani u nikoho, <sup>7</sup>hoci ako Kristovi apoštoli sme mohli dať najavo svoju dôležitosť, ale boli sme medzi vami vľúdni, ako keď matka kŕmi a láska svoje deti. <sup>8</sup>Tak sme k vám boli žičliví, že by sme vám najradšej boli dali nielen Božie evanjelium, ale aj vlastné duše. Takými drahými ste sa nám stali. 

**Osobné štúdium**

`Uvažuj o úvodnom texte (1Tes 2,5–8). Čo by podľa Pavla mohli a mali odzrkadľovať naše zbory?`

Biblické chápanie cirkvi nemalo nikdy väčší význam ako dnes, v čase, keď v spoločnosti nastáva rozpad súdržnosti, solidarity a vzájomnej dôvery. Text Mat 18,20 nám pripomína: „Lebo kde sú zhromaždení dvaja alebo traja v mojom mene, tam som ja medzi nimi.“ Novozmluvná vízia cirkvi a spoločenstva sa formovala predovšetkým v domovoch veriacich, kde sa cirkev stretávala v malých skupinách, modlila sa, spievala, slávila Večeru Pánovu, učila sa a odovzdávala ďalej Ježišove slová.

Tieto malé skupiny sa stali prvými cirkevnými školami. Boli to miesta, kde nových členov uvádzali do biblických právd a učili žiť novým životom v Ježišovi. Pavlove spisy – napríklad text Rim 12,2: „A nepripodobňujte sa tomuto svetu, ale premeňte sa obnovením zmýšľania“ – naznačujú, že cirkev brala toto dielo výchovy veľmi vážne.

Prví kresťania čoskoro zistili, že spoločenstvo je ideálnym miestom, kde môžu žiť podľa evanjelia. V spoločenstve máme dôvod spievať hlasnejšie, modliť sa vrúcnejšie, byť pozornejší a súcitnejší. Keď počúvame, ako ostatní hovoria o Božej dobrote, uvedomujeme si, aký dobrý bol Boh aj k nám. Keď počúvame, aké zápasy a bolesti prežívajú, uvedomujeme si Božie uzdravenie v našom vlastnom živote – a cítime novú túžbu stať sa nástrojmi jeho milosti a uzdravenia.

V úvodnom texte Pavol tvrdí, že Božie evanjelium je všetko: moc kríža, Pánovo vzkriesenie i prísľub jeho návratu. Na celom svete neexistuje lepšia správa. Pavol zasvätil svoj život predovšetkým šíreniu Ježišovej zvesti a robil to naozaj poctivo a odhodlane.

V texte Pavol pripomína, že posolstvo evanjelia ľudia najlepšie pochopia a prežijú, keď spolu žijú v spoločenstve. Nikdy nesmieme zabudnúť, že ľudia pozorne sledujú, či náš život odzrkadľuje posolstvo milosti, ktoré nachádzame v Biblii.

**Aplikácia**

`Zamysli sa nad svojím životom a polož si otázku: Akým svedkom o Kristovi som pre ľudí v mojej blízkosti? Čo sa z tejto odpovede o sebe dozvedáš?`