---
title:  Škola lásky
date:  22/11/2020
---

> <p></p>
> <sup>30</sup>Nato Ježiš začal rozprávať: „Istý človek zostupoval z Jeruzalema do Jericha a dostal sa do rúk zbojníkov. Tí ho ozbíjali, doráňali, nechali ho polomŕtveho a odišli. <sup>31</sup>Náhodou šiel touto cestou kňaz, ktorý ho síce videl, no obišiel ho. <sup>32</sup>Takisto aj levita: keď prišiel na to miesto a uvidel ho, obišiel ho. <sup>33</sup>No prišiel k nemu aj istý pocestný, Samaritán. Keď ho uvidel, prišlo mu ho ľúto. <sup>34</sup>Pristúpil k nemu, nalial mu na rany olej a víno a obviazal mu ich. Potom ho vyložil na svoje dobytča, zaviezol do hostinca a postaral sa o neho. <sup>35</sup>Na druhý deň vybral dva denáre, dal ich hostinskému a povedal: ‚Staraj sa oňho; ak na neho vynaložíš viac, na spiatočnej ceste ti to zaplatím.‘ <sup>36</sup>Kto podľa teba z tých troch sa stal blížnym tomu, čo padol do rúk zbojníkov?“ <sup>37</sup>On povedal: „Ten, čo mu preukázal milosrdenstvo.“ A Ježiš povedal: „Choď a rob podobne!“  

**Osobné štúdium**

Istý príbeh hovorí o rabínovi, ktorý sa pozrel do ospalých očí mladých mužov sediacich v jeho triede a spýtal sa ich: „Žiaci, vie niekto, kedy sa končí noc a začína sa deň?“

Niekoľkí študenti opatrne zdvihli ruky. „Rabbi,“ spýtal sa jeden z nich, „je to vtedy, keď sa dá rozoznať figovník od olivovníka?“

„Nie.“

Iný žiak zdvihol ruku: „Rabbi, je to vtedy, keď je možné rozoznať ovcu od kozy?“

Po mnohých odpovediach rabín povedal: „Žiaci, noc sa končí a deň sa začína vtedy, keď sa môžete pozrieť do tváre, ktorú ste nikdy predtým nevideli, a v tomto cudzincovi spoznať svojho brata alebo svoju sestru. Dovtedy, bez ohľadu na to, aký jasný je deň, je stále iba noc.“

`Aký zámer sledoval Ježiš príbehom, ktorý je zaznamenaný v Luk 10,30–37? V akých oblastiach života potrebujú Ježišovi nasledovníci trvale rásť?`

Ako adventisti siedmeho dňa sme boli obdarovaní mnohými biblickými pravdami (napríklad o veľkom spore, o sobote, o nebeskej svätyni, o podstate predadventného súdu či o stave mŕtvych), ktoré väčšina kresťanského sveta stále nepozná. Aj keď sú tieto náuky veľmi dôležité, nemali by pre nás žiadny význam, keby sme boli k ľuďom neláskaví, mali predsudky voči iným alebo by sme dovolili, aby kultúrne a sociálne predsudky nášho prostredia ovplyvnili naše správanie k ľuďom tak, že by sme ich považovali za horších a menejcenných.

Pravá kresťanská výchova v Božej škole nás má viesť k tomu, že aj navzdory vlastnej slabosti budeme iných vidieť tak, ako ich vidí Kristus – ako bytosti, za ktoré zomrel, ktorých hriechy vyniesol na kríž a za ktoré zaplatil nekonečnú cenu. Ak dáme krížu také miesto, aké mu náleží, uvidíme hodnotu a cenu každej ľudskej bytosti. Ku každému sa budeme správať tak, ako si to skutočne zaslúži, pričom budeme pamätať na hodnotu, ktorú má u Boha. Súčasťou kresťanskej výchovy musí byť práve láska k blížnemu, inak nie je hodná mena „kresťanská“.

**Aplikácia**

`Aké predsudky sú súčasťou vašej kultúry a spoločnosti? Ktoré z nich sú skryté a ktoré zreteľné? Čo musíš ako kresťan urobiť, aby si nekonal podľa nich?`