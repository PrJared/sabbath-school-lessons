---
title:  Povolaní byť svetlom
date:  23/11/2020
---

> <p></p>
> <sup>14</sup>Vy ste svetlo sveta. Mesto, ktoré leží na vrchu, sa nedá ukryť. <sup>15</sup>Ani lampu nezažnú a nepostavia pod mericu, ale na svietnik, aby svietila všetkým v dome. <sup>16</sup>Nech tak svieti vaše svetlo pred ľuďmi, aby videli vaše dobré skutky a oslavovali vášho Otca, ktorý je v nebesiach! 

**Osobné štúdium**

Kamkoľvek sa pozrieme, máme dojem, akoby sa celá naša planéta uzatvárala do seba, akoby tma vytesňovala svetlo. Keď uvažujeme o svojom živote v tomto zložitom a problematickom svete, zdá sa, akoby temnota stále viac prenikala do našich domovov. Sledujeme hrôzy, ktoré so sebou život prináša, keď zápasíme s chorobou, keď sa vyrovnávame so stratou blízkych, keď sledujeme rozpad rodín alebo keď sa snažíme pochopiť mnohé zlé veci v našej spoločnosti a kultúre.

Uprostred morálneho úpadku a duchovnej temnoty, uprostred tohto vonkajšieho a vnútorného hluku počujeme, ako sa každému z nás Ježiš prihovára slovami z Kázania na vrchu.

`Uvažuj o texte Mat 5,14–16. Aká výzva v ňom zaznieva? Aký vplyv by sme mali mať ako kresťania v spoločnosti? Ako ovplyvňujeme pohľad ľudí na Boha?`

Ježišovi poslucháči sedeli na brehu Galilejského jazera a na hlavu im pálilo horúce slnko. Ako asi rozumeli Ježišovým slovám? Tí, ktorí ho počúvali, vedeli všetko o svetle a tme. Určite bolo veľa temného, čoho sa báli. Žili pod rímskou okupáciou, v militarizovanej spoločnosti, ktorá napriek tomu, že nemala telefóny, počítače a internet, bola v mnohých aspektoch rovnako výkonná ako naša, v niečom dokonca ešte desivejšia.

Rimania boli všade. Davy na úbočí dobre vedeli, že ak by sa niekto odhodlal na vzburu, vojaci sa veľmi rýchlo postarajú o trest – aj o ten najvyšší vo forme potupnej smrti ukrižovaním.

Ježiš ľudí napriek tomu vyzval, aby žili vo svetle a boli svetlom – aby boli milosrdní, mali čisté srdcia a boli tvorcami pokoja. Práve v spoločenstve Ježišových nasledovníkov máme príležitosť rásť v pochopení nášho spoločného poslania – byť svetlom a robiť rozhodnutia, ktorými ostatným poukážeme na Božiu existenciu a dobrotu.

**Aplikácia**

`Ako môžeme iným poukázať na Božiu existenciu a dobrotu nášho láskavého Boha?`