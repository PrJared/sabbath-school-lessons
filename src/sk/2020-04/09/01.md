---
title:  Cirkev – Božia škola rastu a poznávania
date:  21/11/2020
---

### Texty na tento týždeň
Luk 10,30–37; Mat 5,14–16; Luk 4,18–23; Jer 29,13; Mat 7,7; 1Tes 2,6–8

> <p>Základný text</p>
> Nehľadali sme slávu ani u ľudí, ani u vás, ani u nikoho, hoci ako Kristovi apoštoli sme mohli dať najavo svoju dôležitosť, ale boli sme medzi vami vľúdni, ako keď matka kŕmi a láska svoje deti. Tak sme k vám boli žičliví, že by sme vám najradšej boli dali nielen Božie evanjelium, ale aj vlastné duše. Takými drahými ste sa nám stali.  (1Tes 2,6–8)

Ježišovi nasledovníci sa už od prvých dní vzniku nového hnutia zhromažďovali v synagógach a po domoch, aby chválili Boha. Biblia o nich hovorí ako o ľuďoch, ktorí prostredníctvom štúdia Písma a uctievania túžili poznať Boha a pochopiť jeho vôľu pre svoj život. Biblia opakovane pripomína, že cirkev je miesto, kde sa okrem iného odohrávajú aj dôležité diskusie a kde ľudia môžu rásť v poznaní Boha a jeho vôle pre svoj život.

Niekedy sa bojíme klásť otázky. V Biblii sa však stretávame s tým, že otázky slúžia nato, aby ľudia lepšie poznali Boha. Biblia zaznamenáva príbehy, ktoré vytvárajú príležitosti na prehodnotenie nášho odovzdania. Ježiš sa pri svojich učeníkoch a nasledovníkoch zameral najmä na takýto spôsob výchovy.

Ak má byť cirkev miestom, kde majú ľudia rásť, musí im poskytnúť priestor na skutočný dialóg. V škole nám neustále opakovali: „Neexistujú hlúpe otázky.“ V cirkvi musíme poskytnúť bezpečné prostredie pre každého človeka, aby mohol rásť v milosti a v poznaní Boha a jeho plánu pre náš život.