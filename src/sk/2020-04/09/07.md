---
title:  Podnety na zamyslenie
date:  27/11/2020
---

„Kristus sklamal velikášske nádeje. Vo svojej reči na vrchu chcel odstrániť následky nesprávnej výchovy a svojim poslucháčom podať pravdivý obraz o svojom kráľovstve i o sebe samom. Nesprávne názory ľudu však priamo nevyvracal. Videl utrpenie sveta, ktoré spôsobil hriech, no nelíčil im ich vlastnú biedu tými najtemnejšími farbami. Hovoril o niečom neskonale lepšom, než čo dosiaľ poznali. Neznižoval ich predstavy o Božom kráľovstve, ale oznamoval im nevyhnutné podmienky vstupu doň, a úsudok o jeho podstate prenechal im. Pravdy, ktoré tu zvestoval, sú pre nás práve také dôležité, ako pre zástupy, čo vtedy šli za ním. Aj my musíme poznať hlavné zásady Božieho kráľovstva.“ (DA 299; TV 203)

**Námety na spoločné uvažovanie**

`Robert Louis Stevenson sa narodil v škótskom Edinburghu v roku 1850. Stevenson spomína, ako raz večer, keď ho opatrovateľka ukladala do postele, prekĺzol k oknu. Naskytol sa mu zvláštny pohľad. Uvidel lampára, ktorý šiel od jednej plynovej lampy k druhej a rozsvecoval svetlá. Celý natešený zavolal opatrovateľku a povedal jej: „Pozri na toho muža! Robí diery do tmy!“ Akou úlohou ťa Boh poveril pri sprostredkovaní svetla a lásky tvojmu spoločenstvu? Ak si nie si istý, stretni sa s niekoľkými členmi zboru a diskutujte o tom, čo by ste mohli urobiť spoločne.`

`Ak má cirkev spolupracovať s Bohom pri oslovovaní sveta, musí si osvojiť Ježišove slová a jeho službu. Samotná realita vtelenia – Boh, ktorý k nám prichádza, žije v našom svete, zápasí, smeje sa a plače s nami –, nám pripomína, že sa máme zaujímať o ľudí v našom okolí. Rozmýšľali ste, ako to budete robiť? Ako by ste mohli zapojiť mladých ľudí vo vašom zbore, aby vám pomohli?`

`Ako adventisti siedmeho dňa máme zvestovať pravdy, ktoré poznáme. Ako to robí alebo by mohol robiť váš zbor? Je váš zbor bezpečným miestom, kde je možné diskutovať o týchto pravdách s tými, ktorí kladú ťažké, komplikované alebo provokačné otázky? Ako vytvoriť prostredie, kde bude možné riešiť vážne otázky?`

`Aké kultúrne predsudky existujú vo vašej spoločnosti? Akým spôsobom môže váš zbor pomôcť ľuďom, aby sa povzniesli nad tieto predsudky a nasledovali učenie Písma?`

Západ slnka: 15.51