---
title:  Život učeníka
date:  24/11/2020
---

> <p></p>
> <sup>18</sup>Duch Pána je nado mnou, lebo ma pomazal zvestovať chudobným evanjelium a uzdravovať skrúšených srdcom. Poslal ma vyhlásiť zajatým prepustenie, slepým vrátiť zrak, utláčaných prepustiť <sup>19</sup>a vyhlásiť milostivý rok Pána. <sup>20</sup>Nato zvinul knihu, vrátil ju sluhovi a sadol si. Oči všetkých v synagóge sa upreli naňho. <sup>21</sup>On pokračoval: „Dnes sa splnilo Písmo, ktoré ste práve počuli.“ <sup>22</sup>Všetci mu prisviedčali a obdivovali jeho láskavú reč, ktorá vychádzala z jeho úst. A hovorili si: „Či to nie je Jozefov syn?“ <sup>23</sup>A Ježiš im hovoril: „Iste mi poviete toto príslovie: ‚Lekár, uzdrav sám seba!‘ Aj tu, vo svojej domovine urob to, o čom sme počuli, že sa stalo v Kafarnaume.“ 

**Osobné štúdium**

Ak cirkvi naozaj záleží na tom, aby bola miestom a prostredím, kde môžu ľudia duchovne rásť a rozvíjať sa, potom je nevyhnutné sústrediť sa na Ježiša. Ježiš povolal učeníkov – teda tých, ktorí sa od neho mali neprestajne učiť. Na ich poslanie ich pripravoval tak, že s nimi chodil po kraji a trávil s nimi čas. Dal im príležitosť pomáhať ľuďom, o ktorých sa mali starať a ktorých mali milovať. Denne im pripomínal svoju víziu toho, čím by sa tento svet mohol stať, keby sa ľudia začali k sebe navzájom správať ako k bratom a sestrám.

`Uvažuj o texte z úvodu (Luk 4,18–23), v ktorom Ježiš stručne a výstižne vyjadril svoje poslanie na tejto zemi. Aké posolstvo Kristus zanechal svojim nasledovníkom v týchto slovách?`

Tri roky učeníci sledovali, ako Ježiš, ich Učiteľ, žije podľa ideálov kráľovstva, ktoré im predstavil vo svojom prvom kázaní v synagóge v Nazarete. Odpustenie, milosť a láska idú ruka v ruke s osamelosťou, oddanosťou a utrpením. Z jeho kázania sa môžeme naučiť, že učeníctvo nemáme brať na ľahkú váhu. Učeníkmi sme na celý život – nie na jeden deň.

„Čo Spasiteľ povedal učeníkom, týka sa všetkých veriacich. V tomto poslaní sú zahrnutí všetci veriaci v Krista do konca vekov. ... Každý, kto počul nebeský hlas, je povolaný zvestovať evanjelium. Ktokoľvek prijíma Kristov život, je povolaný do diela záchrany svojich spolublížnych. Za tým účelom bola ustanovená cirkev a ktokoľvek slávnostným sľubom vstúpil do jej spoločenstva, zaviazal sa, že bude spolupracovať s Kristom.“ (DA 822; TV 574)

Ako Ježišovi učeníci sa máme každodenne uisťovať, že Ježiš je neustále stredobodom nášho spoločenstva a nášho uctievania. Nezabudnime, že to bol Ježiš, kto prišiel s myšlienkou učeníctva. Rabíni si síce vtedy získavali nasledovníkov, ale Ježiš povolal mužov a ženy, aby ho nasledovali. Rabíni si nedokázali predstaviť také radikálne povolanie, ktoré by predpokladalo, že byť s Ježišom je dôležitejšie než všetky ich prikázania.

Ako Ježišovi učeníci máme mať nielen úctu ku všetkým ľuďom, ale zároveň sa máme snažiť vytvárať prostredie, v ktorom budú môcť všetci rásť a rozvíjať sa.

Pri správnej výchove mladého človeka nejde len o to, aby sa naučil žiť samostatne. Správna výchova vedie k tomu, že vo svojom okolí budeme žiť podľa Ježišovej výzvy: ísť v jeho šľapajach tak, že budeme slúžiť ľuďom v núdzi a prinášať im dobrú správu evanjelia.

**Aplikácia**

`Ako sa v živote vášho zboru prejavuje skutočnosť, že ide o spoločenstvo Ježišových nasledovníkov?`