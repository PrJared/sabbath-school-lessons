---
title:  Prvá rodina
date:  04/10/2020
---

> <p></p>
> <sup>1</sup>Adam poznal svoju ženu Evu, ona počala, porodila Kaina a povedala: Dostala som muža od Hospodina. <sup>2</sup>Porodila aj jeho brata Ábela. Ábel sa stal pastierom oviec, ale Kain obrábal pôdu. <sup>3</sup>Po istom čase priniesol Kain obetu Hospodinovi z poľných plodín. <sup>4</sup>Ábel obetoval prvorodené zo svojho stáda s tukom. Hospodin priaznivo zhliadol na Ábela a na jeho obetu, <sup>5</sup>ale na Kaina a na jeho obetu tak nepohliadol. Kain sa veľmi nahneval a tvár sa mu zamračila. 

**Osobné štúdium**

Na úvodných stránkach Písma nemáme veľa detailov o tom, ako prebiehala výchova v rodine počas prvých dní ľudských dejín. Je však zrejmé, že vo svojej rodičovskej úlohe Adam s Evou vychádzali z modelu, ktorý sami prežili. Ani jeden z nich síce nebol nikdy dieťaťom a nemal ľudských rodičov, ale obaja zažili výchovu svojho nebeského Otca.

„Systém výchovy založený v Edene sa sústreďoval na rodinu. Adam bol Božím synom (Luk 3,38) a deti Najvyššieho dostávali pokyny od svojho Otca. Bola to v pravom zmysle slova rodinná škola.“ (Ed 33; Vých 29)

Svojim deťom tak mohli odovzdávať to, čo sa sami učili od svojho Stvoriteľa, a to, čo s ním zažili – či už v čase pred pádom do hriechu, keď žili v dokonale nádhernom prostredí, alebo aj po páde, kaď sami prežívali Božiu milosť, ktorá im dala novú šancu.

`Prečítaj si prvé tri kapitoly Biblie (1. Mojžišova 1–3), ktoré opisujú život našich ľudských prarodičov v Božej blízkosti. Čo sa za ten čas mohli, podľa teba, naučiť? Čo mohli odovzdávať nasledujúcim generáciám?`

V 1Moj 4,1–5 čítame o tom, ako Kain a Ábel priniesli Bohu svoju obeť. Prirodzene nám napadnú otázky: Prečo to robili? Nikde totiž nie je otvorene zmienené, že by im (teda Kainovi a Ábelovi) to Boh priamo povedal. Odkiaľ sa to teda dozvedeli? Chápali význam takéhoto konania? Všetko nasvedčuje tomu, že sa o význame a dôležitosti obetí dozvedeli v rodine, keď ich rodičia učili o pláne spasenia. Veď práve ich rodičia zažili, aké to je byť odsúdený na smrť, a napriek tomu dostali nádej, že môžu byť zachránení.

Tento príbeh môže byť aj pre nás dnes vzorom a inšpiráciou. Kresťanská výchova spočíva v zodpovednosti viesť rodiny a členov k Bohu, jeho posolstvu, k úcte a službe. Domov je miesto, kde pomáhame členom rodiny vnímať Božiu lásku a zasľúbenia. Je to miesto, kde predstavujeme deťom Ježiša ako ich Pána, Spasiteľa a Priateľa a Bibliu ako Božie slovo. A to nielen slovami, ale aj činmi a odovzdávaním toho, čo sme s ním my sami prežili. Rodina je miesto, kde ukazujeme, ako má vyzerať správny vzťah s naším nebeským Otcom.

„Spôsob výchovy ustanovený na počiatku sveta mal byť pre človeka vzorom po všetky nasledujúce obdobia. V Edene, v domove našich prvých rodičov, bola založená vzorová škola na znázornenie princípov výchovy.“ (Ed 20; Vých 17)

**Aplikácia**

`Nech je situácia u vás doma akákoľvek, aké rozhodnutia môžeš urobiť, aby sa tvoj domov stal prostredím, v ktorom sa učíte o pravde a žijete podľa nej?`