---
title:  Ježišovo detstvo
date:  05/10/2020
---

> <p></p>
> <sup>18</sup>S narodením Ježiša Krista to bolo takto: Jeho matka Mária bola zasnúbená s Jozefom. Skôr však, ako sa zišli, ukázalo sa, že počala z Ducha Svätého. <sup>19</sup>Jej muž Jozef bol však spravodlivý a nechcel ju verejne vystaviť hanbe. Rozhodol sa teda tajne ju prepustiť. <sup>20</sup>Keď o tom uvažoval, zjavil sa mu vo sne Pánov anjel a povedal: „Jozef, syn Dávida, neboj sa prijať Máriu, svoju ženu. Veď to, čo sa v nej počalo, je z Ducha Svätého. <sup>21</sup>Porodí syna a dáš mu meno Ježiš, lebo on zachráni svoj ľud z jeho hriechov.“ <sup>22</sup>Toto všetko sa stalo, aby sa splnilo, čo Pán povedal prostredníctvom proroka: <sup>23</sup>Hľa, panna počne a porodí syna a dajú mu meno Emanuel, čo v preklade znamená: Boh s nami. <sup>24</sup>Keď Jozef precitol zo spánku, urobil, ako mu prikázal Pánov anjel, a prijal svoju manželku. 

> <p></p>
> <sup>21</sup>Keď uplynulo osem dní a bolo ho treba obrezať, dali mu meno Ježiš, ktorým ho anjel nazval skôr, ako bol počatý v matkinom lone. <sup>22</sup>Keď uplynuli dni ich očisťovania podľa Mojžišovho zákona, odniesli ho do Jeruzalema, aby ho predstavili Pánovi, <sup>23</sup>lebo Pánov zákon predpisuje, že každý mužský potomok, ktorý otvára materské lono, má byť zasvätený Pánovi. 

**Osobné štúdium**

Písmo nám poskytuje pomerne málo informácií o Ježišovom detstve. Roky jeho detstva pre nás zostávajú tajomstvom. Vieme však niečo o charaktere jeho pozemských rodičov – Márie a Jozefa. A to, čo o nich vieme, by nám mohlo pomôcť aspoň trochu si predstaviť Ježišovo detstvo a jeho ranú výchovu.

**Čo hovoria uvedené texty o Márii a Jozefovi? Čo sa z nich môžeš dozvedieť o ich vzťahu k Bohu a o tom, akým spôsobom pristupovali k zisteniu, že budú vychovávať jedinečného syna?**

`Luk 1,26–38`

`Luk 1,46–55`

`Luk 2,41–50`

Mária a Jozef boli podľa biblického svedectva verní Židia, ktorí sa snažili žiť podľa zákona a Božích prikázaní. Keď im anjel oznámil, aký plán má s nimi, poslušne urobili všetko, čo im povedal. Jasne chápali, že výchova Ježiša je jedinečnou úlohou, ktorá im bola zverená ako veľká prednosť, ale aj zodpovednosť.

Niet pochýb, že Mária a Jozef boli malému Ježišovi dobrými a vernými učiteľmi. Príbeh zaznamenaný u Luk 2,41–50 však ukazuje, že bolo zároveň aj veľa toho, čomu v súvislosti s Ježišom nerozumeli. Ježiš mal totiž poznanie a múdrosť, ktorými ho mohol obdarovať jedine Boh.

„Ježiš nezískal svoje vzdelanie v synagogálnych školách. Prvým učiteľom mu bola matka. Z jej úst a z prorockých zvitkov sa dozvedal o nebeských veciach. To, čo pred svojím vtelením sám povedal Mojžišovi v záujme Izraela, učil sa teraz od svojej matky. Nielen v detstve, ale ani vo veku dospievania nechodil do rabínskych škôl. Nepotreboval vzdelanie z tohto zdroja, lebo učiteľom mu bol sám Boh.“ (DA 70; TV 40)

**Aplikácia**

`Aký vplyv mali rodičia na tvoj život? Ak boli veriaci, akým spôsobom ti pomáhali poznávať Božiu lásku? Ak neboli kresťania, čo ti odovzdali ako také, čo by sa dalo považovať za dobrý základ aj pre tvoj kresťanský život?`