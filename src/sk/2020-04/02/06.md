---
title:  Aby ste nezabudli
date:  08/10/2020
---

> <p></p>
> <sup>4</sup>Počuj, Izrael, Hospodin je náš Boh, Hospodin jediný. <sup>5</sup>Milovať budeš Hospodina, svojho Boha, celým srdcom, celou dušou a celou silou. <sup>6</sup>Tieto slová, ktoré ti dnes prikazujem, budeš mať na srdci. <sup>7</sup>Budeš ich vštepovať svojim synom a budeš o nich hovoriť, či budeš sedieť vo svojom dome, či pôjdeš po ceste, či budeš líhať alebo vstávať. ... <sup>20</sup>Keď sa ťa niekedy tvoj syn opýta: Čo sú to tie svedectvá, ustanovenia a právne predpisy, ktoré vám prikázal Hospodin, náš Boh?, <sup>21</sup>povedz mu: Boli sme faraónovými otrokmi v Egypte, ale Hospodin nás odtiaľ vyviedol mocnou rukou. <sup>22</sup>Hospodin pred našimi očami konal veľké a hrozné znamenia a divy proti Egyptu, proti faraónovi a proti celému jeho domu. <sup>23</sup>Vyviedol nás odtiaľ, aby nás uviedol do krajiny, ktorú pod prísahou sľúbil našim otcom, a ktorú nám aj dal. <sup>24</sup>Hospodin nám prikázal, aby sme zachovávali všetky tieto ustanovenia, báli sa Hospodina, svojho Boha, aby sa nám vždy dobre vodilo, aby nás udržal pri živote ako dnes.  

**Osobné štúdium**

Skôr ako mali Izraeliti vojsť do zasľúbenej krajiny, Mojžiš im znovu pripomenul, ako obdivuhodne ich Hospodin viedol. Znova ich upozornil, aby nezabudli, čo pre nich Boh urobil. Piata Mojžišova kniha v mnohých aspektoch pripomína poslednú vôľu a závet. Hoci bola napísaná pred tisíckami rokov v kultúre a situácii radikálne sa líšiacej od všetkého, čo dnes prežívame, jej princípy platia aj pre nás.

`Prečítaj si 5. Mojžišovu 6. Čo sa z tejto kapitoly dozvedáme o zásadách výchovy? Čo by malo byť základom toho, čo učíme nielen naše deti, ale každého, kto nevie o Bohu a jeho veľkých skutkoch spásy? Aké varovania zároveň nachádzame v týchto veršoch?`

Jadrom všetkého, čo mali Izraeliti učiť svoje deti, bolo úžasné Božie konanie medzi nimi. Mojžiš im veľmi kládol na srdce, aby nezabudli, čo pre nich Boh urobil. Nemali teda odovzdávať len neosobné informácie o Bohu, ale hovoriť aj o svojej silnej skúsenosti.

Ak majú rodičia zohrávať prvoradú úlohu pri vštepovaní biblického učenia svojim deťom, potom je ich povinnosťou zorganizovať a upraviť si život tak, aby mali primerané poznanie a dosť času pre svoje deti.

„Prvým učiteľom dieťaťa je jeho matka. Počas obdobia jeho najväčšej vnímavosti a najrýchlejšieho rozvoja je jeho výchova do značnej miery v jej rukách.“ (Ed 275; Vých 237)

Čas, keď rodičia hovoria svojim deťom o Božej láske a jeho zasľúbeniach, je veľmi dôležitý a podstatný. Ak si rodičia vytvoria pravidelný časový rozvrh, keď budú svoje deti učiť o Božej múdrosti a jeho zasľúbeniach, bude to mať pozitívny vplyv na celú rodinu aj v nasledujúcich generáciách.

**Aplikácia**

`„Budeš ich vštepovať svojim synom a budeš o nich hovoriť, či budeš sedieť vo svojom dome, či pôjdeš po ceste, či budeš líhať alebo vstávať.“ (5Moj 6,7) Aká je hlavná myšlienka tohto textu? V čom je pre teba inšpiratívna? Ako predstaviť v dnešnej dobe deťom Boha tak, aby ich to skôr neodradilo?`