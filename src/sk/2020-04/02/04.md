---
title:  Ako odovzdávať dôležité hodnoty?
date:  06/10/2020
---

> <p></p>
> <sup>31</sup>Ústa spravodlivého plodia múdrosť, ale úlisný jazyk bude odrezaný. <sup>32</sup>Pery spravodlivého vedia, čo je milé, lež ústa bezbožníkov, čo je zvrátené.  

> <p></p>
> <sup>11</sup>Bratia, neohovárajte sa navzájom. Kto ohovára brata alebo ho súdi, ohovára a súdi zákon. Ale ak súdiš zákon, nie si plniteľ zákona, ale sudca. <sup>12</sup>Len jeden je zákonodarca a sudca, ktorý má moc spasiť i zahubiť. Ale ktože si ty, že súdiš blížneho? 

**Osobné štúdium**

Komunikácia tvorí základ výchovy na akejkoľvek úrovni. Rodič, prípadne učiteľ, má určité vedomosti, informácie, ale aj múdrosť a skúsenosti, ktoré odovzdáva tým, ktorých vychováva a vzdeláva. Ten, kto má mnoho poznania, musí byť schopný odovzdať ho niekomu inému. Veď aký by bol z jeho poznania úžitok, keby si ho nechal len pre seba?

Nadanie učiť a odovzdávať hodnoty však nesúvisí len so schopnosťou správne komunikovať. V celom procese je nesmierne dôležité vybudovať si predovšetkým dobrý vzťah a dôveru. Okrem toho je veľmi dôležitý aj čas, ktorý spolu ľudia trávia, a to, čo spoločne prežívajú. Len tak sa dajú budovať vzťahy a názorne ukazovať hodnoty, ktoré chceme ako rodičia deťom odovzdávať.

**V čom ťa môžu nasledujúce texty inšpirovať v budovaní silných rodinných (alebo iných) vzťahov? Aký to môže mať vplyv na snahu odovzdať ostatným dôležité životné a duchovné hodnoty?**

`Ž 37,7–9`

`Prísl 10,31.32`

`Prísl 27,17`

`Ef 4,15`

`1Ján 3,18`

`Tít 3,1.2`

`Jak 4,11.12`

Ak si nájdeme čas nielen na komunikáciu, ale aj na spoločne prežívaný čas a budovanie vzájomných vzťahov, pomôže to členom rodiny vytvoriť si aj osobný vzťah s Kristom. Otvoria sa komunikačné kanály, z ktorých budeme mať radosť najmä vtedy, keď budú naše deti v puberte a potom dospelé. Ak nemáme deti, princípy uvedené v týchto textoch môžeme uplatniť aj pre iné druhy vzťahov.

„Ozajstný učiteľ môže svojim žiakom odovzdať len málo takých hodnotných darov, akým je dar vlastného priateľstva. Ak platí, že dospelých môžeme pochopiť len prostredníctvom vcítenia sa, o čo viac je to pravda vo vzťahu k deťom a mládeži! Ak im chceme byť prínosom, potom ich musíme najprv pochopiť.“ (Ed 212)

**Aplikácia**

`Zamysli sa nad tým, prečo je dôležité nielen čo povieme, ale aj ako to povieme. Aké skúsenosti s tým máš?`