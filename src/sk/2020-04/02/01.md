---
title:  Rodina – prvá škola človeka
date:  03/10/2020
---

### Texty na tento týždeň
1Moj 3,1–15; 2Kor 4,6; Luk 1,26–38; Mat 1,18–24; Ef 4,15; 1Ján 3,18; 5. Mojžišova 6

> <p>Základný text</p>
> Syn môj, počúvaj otcovo napomenutie a nepodceňuj matkino poučenie.  (Prísl 1,8)

Ako ľudské bytosti neustále poznávame a učíme sa (v ideálnom prípade). Celý život je vlastne školou. Aj keď už nežijeme v Edene – ideálnej Božej škole pre život, Boh dal vo svojej múdrosti ľuďom spoločenstvo rodiny, ktorá má byť práve takým miestom, kde ľudia rastú v poznaní Boha, seba navzájom a v osvojovaní si dôležitých životných hodnôt.

„Verní Izraelci od prvopočiatku venovali mnoho pozornosti výchove mládeže. Pán Boh prikázal, aby rodičia poúčali svoje deti už od najútlejšieho veku o jeho dobrote a majestáte, ako sa javí najmä v jeho zákone a vo svedectve izraelských dejín. Vnímavej mysli sa mal prispôsobiť spev, modlitba i napomenutia Písma. Otcovia a matky mali učiť svoje deti, že Boží zákon je výrazom Božieho charakteru a prijatím zásad tohto zákona do srdca sa v mysli a duši človeka utvára Boží obraz. Vyučovalo sa najviac ústne, no mládež sa učila čítať aj hebrejské spisy a z pergamenových zvitkov poznávala obsah Starej zmluvy.“ (DA 69; TV 39)

Tento týždeň sa zameriame na to, čo hovorí Biblia o rodinnom prostredí a výchove v rodine. Na základe správ o biblických rodinách budeme hľadať, akým spôsobom môže byť aj dnes rodina miestom, kde nielen odovzdávame hodnoty ďalšej generácii, ale kde všetci rastieme a formujeme sa.