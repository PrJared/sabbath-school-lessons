---
title:  Práca a náš osobný rast
date:  07/12/2020
---

> <p></p>
> Sedem dní budeš sláviť Hospodinovi, svojmu Bohu, na mieste, ktoré vyvolí Hospodin, lebo Hospodin, tvoj Boh, ťa požehná v každej tvojej úrode a v každej práci tvojich rúk, a nebudeš iného robiť, len sa radovať.  

> <p></p>
> Všetko, čo tvoja ruka nájde k práci, urob podľa svojej sily, lebo niet práce ani uvažovania, ani poznania a múdrosti v podsvetí, do ktorého ideš.  

> <p></p>
> Žiadostivosť usmrtí lenivca, lebo jeho ruky sa štítia práce.  

> <p></p>
> Potom vynesiem svoj rozsudok nad nimi pre všetku ich zlobu, pretože ma opustili, pálili kadidlo cudzím bohom a klaňali sa výtvoru svojich rúk.  

**Osobné štúdium**

Nech už má naša práca akúkoľvek podobu – manuálnu, intelektuálnu alebo obe – vždy v nej ide o to, že človek musí vyvinúť aktivitu, námahu alebo úsilie, aby sa mu podarilo zrealizovať, čo je potrebné. Keď biblické texty hovoria o práci „vlastnými rukami“, neodkazujú vždy nevyhnutne na manuálnu prácu. Týmto názorným obrazom však vystihujú práve ono osobné úsilie a určitú námahu, ktorú každý z nás musí vynaložiť, aby mohol vykonať, čo si predsavzal. A práve tento rozmer „práce“ nás v živote posúva vpred a prispieva k rozvoju nášho charakteru.

**Čo hovoria dnešné texty o práci? Ako pritom používajú symbol „rúk“?**

`5Moj 16,15`

`Kaz 9,10`

`Prísl 21,25`

`Jer 1,16`

Boh nám umožňuje konať „dielo našich rúk“, aby sme mohli prežívať naplnenie a radosť (pozri Prísl 10,4; 12,14). Človek nie je v živote naozaj šťastný, kým sa nemusí o nič usilovať, kým nemusí prekonávať prekážky a kým nemôže robiť a dosahovať niečo zmysluplné. Je možné mať veľké plány, hovoriť o nich, ale naša osobnosť skutočne rastie až tým, že niečo robíme.

„Dielo našich rúk“ je pre nás Božím požehnaním (pozri Ž 90,17). Umožňuje nám žiť zmysluplným životom. Ale hlavným Božím zámerom je, aby „práca našich rúk“ bola požehnaním pre iných. Pavol píše, že musíme pracovať, vytvárať svojimi rukami niečo užitočné, aby sme sa mali o čo podeliť s ostatnými. Sám Pavol žil podľa tohto princípu.

„Sami viete, že tieto moje ruky zarobili na moje potreby i na potreby tých, čo boli so mnou. Všetko som vám ukázal, že treba pracovať, ujímať sa slabých a pamätať na slová Pána Ježiša. Veď on povedal: ‚Blaženejšie je dávať, ako prijímať‘.“ (Sk 20,34.35)

Nehemiášova jednoduchá modlitba by mala byť aj našou modlitbou: „Tak teda, Bože, posilni moje ruky!“ (Neh 6,9)

**Aplikácia**

`Aký máš postoj k práci? Ako môže byť tvoja práca väčším požehnaním pre iných?`