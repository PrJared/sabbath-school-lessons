---
title:  Poctivo odvedená práca
date:  08/12/2020
---

> <p></p>
> <sup>8</sup>Nech mi urobia svätostánok, aby som mohol bývať medzi vami. <sup>9</sup>Všetko urobte presne podľa toho, čo ti ukazujem ako vzor príbytku a celého jeho zariadenia.  

**Osobné štúdium**

`Text zaznamenaný v 2. Mojžišovej 25,10–30,38 je veľmi podrobným návodom na postavenie svätyne. Čo ťa v tejto stati najviac zaujalo na jednotlivých detailoch, ktoré Boh nariaďuje Mojžišovi? Čo sa môžeš dozvedieť o Bohu na základe týchto veršov?`

Keď Boh prikázal Mojžišovi, aby „pre neho“ postavil stan, Mojžiš mohol povedať: „Žiadny problém, Pane! Pred štyridsiatimi rokmi som utiekol z Egypta a odvtedy stále staviam stany... Daj mi minútu!“ Pre každého, kto žil vo vtedajšej polonomádskej midiánskej kultúre, bolo postaviť stan jednoduchou záležitosťou. Dokázal to urobiť mechanicky a pritom rozmýšľať o oveľa dôležitejších veciach. Mojžiš zrejme nečakal, že dostane taký detailný projekt (hoci vo svojej podstate išlo o pomerne jednoduchú architektonickú stavbu), plus dlhý zoznam „ako na to“, ktorý sa týkal každého kusa vnútorného zariadenia a odevu kňazov – takmer 150 pokynov podrobne rozpísaných bod po bode. Napríklad pri zhotovovaní jednoduchého stola mal Mojžiš postupovať v siedmich krokoch (2Moj 25,23–30).

Hospodin opísal stavbu „svojho“ stanu veľmi podrobne a do detailov (podobne aj obetné rituály). Svedčí to o zámere vytvoriť dokonalé majstrovské dielo. Svätostánok mal byť zhotovený z materiálov najvyššej kvality. Dizajn bol dokonalý, bezchybný. Práca musela byť vynikajúca. Posolstvo bolo jasné: „Boh neakceptuje nedbalú prácu!“

Stavba mala mať vysokú úroveň. Hospodin sám dal nielen podnet na dosiahnutie tohto cieľa, ale postaral sa aj o ľudské zdroje. V 2Moj 31,1–6 a 35,30–36,1 čítame, že Boh sám obdaroval ľudí potrebnými zručnosťami. Títo muži boli „naplnení Duchom“. Boh im dal schopnosti a vedomosti v každej odbornej práci, takže stavba príbytku a jeho zariadenia mohla napredovať tak, „ako prikázal Hospodin“ (2Moj 36,1). Títo dvaja múdri a skúsení remeselníci boli navyše obdarovaní „schopnosťou poúčať iných“ (2Moj 35,34), aby sa ich vedomosti a zručnosti zachovali v izraelskej komunite. K týmto dvom mužom, ktorí sú označení za vodcov povolaných Bohom, sa pripojili ďalší muži, ktorí dostali podobné dary (2Moj 36,2).

Aj keď sme hriešni ľudia, každú úlohu máme plniť s maximálnym nasadením. Neplatí nijaká výhovorka. Boh od nás očakáva, že svoju povinnosť splníme vždy čo najlepšie a svoj talent, zručnosť, čas a vzdelanie využijeme čo najužitočnejšie.

**Aplikácia**

`Kedy si mal zo svojej práce najväčšiu radosť? Kedy si sa cítil najužitočnejší? Čo by si poradil niekomu, koho práca nudí alebo v nej nenachádza žiadne potešenie?`