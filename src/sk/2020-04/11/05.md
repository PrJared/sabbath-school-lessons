---
title:  Práca a náš duchovný život
date:  09/12/2020
---

> <p></p>
> <sup>22</sup>No ovocie Ducha je láska, radosť, pokoj, zhovievavosť, láskavosť, dobrota, vernosť, <sup>23</sup>miernosť, sebaovládanie. Proti takýmto veciam nie je zákon. <sup>24</sup>Tí, čo patria Ježišovi Kristovi, ukrižovali svoje telo s vášňami a žiadosťami. <sup>25</sup>Ak žijeme Duchom, podľa Ducha aj konajme! <sup>26</sup>Nehľadajme márnu slávu, nedráždime sa navzájom a nezáviďme jeden druhému!  

**Osobné štúdium**

Naša práca a náš duchovný život sa nedajú oddeliť. Kresťanstvo nie je odev, ktorý si obliekame alebo vyzliekame, keď sa nám zmení nálada alebo prechádzame rôznymi fázami života. Naplno žité kresťanstvo spoluvytvára nového človeka, čo sa prejaví v každej oblasti života – vrátane našej práce.

`Prečítaj si Gal 5,22–26, kde sa hovorí o „ovocí“ Svätého Ducha v živote veriaceho človeka. Ktoré z týchto vlastností a prejavov sú zrejmé aj v tvojom živote a v tvojej každodennej práci?`

Apoštol Pavol vo svojom Liste Galaťanom veľmi jasne a otvorene hovorí o tom, že vplyv Svätého Ducha na náš život sa prejaví veľmi konkrétne a hmatateľne v našom každodennom živote, správaní a konaní. Prostredníctvom spojenia s Kristom budeme žiť ako veriaci vo všetkých aspektoch nášho života.

V jednej z adventistických nemocníc na Floride ležal pacient, ktorý zomieral. Jeho najbližší kamarát bdel pri jeho posteli. Sestričky často pacienta navštevovali a starali sa o jeho potreby. V jednom rozhovore sa ich priateľ spýtal, kde študovali. Mnohé odvetili, že na Florida Hospital College – škole, ktorú tiež prevádzkuje cirkev adventistov.

To urobilo na priateľa veľký dojem. Následne niekoľkokrát navštívil túto školu, aby zistil, ako to tam chodí. Prečo? Zdalo sa mu, že sestry, ktoré absolvovali túto kresťanskú školu, boli voči jeho umierajúcemu priateľovi láskavejšie a starostlivejšie ako sestry z iných škôl. Všimol si veľký rozdiel medzi nimi a ostatnými, pokiaľ ide o ich postoj k jeho umierajúcemu priateľovi.

Zistil si potrebné informácie o tejto škole a rozhodol sa venovať jej 100 000 dolárov na vzdelávanie ďalších sestier. Hoci sám nebol adventistom a možno ani necítil žiadne sympatie k adventistickej vierouke, veľmi ho oslovilo praktické kresťanstvo sestier, s ktorými sa stretol. Byť veriacim kresťanom totiž nie je len otázkou nášho vyznania, ale je to zároveň aj praktický spôsob života.

**Aplikácia**

`Ako sa prejavuje tvoj duchovný život pri plnení každodenných povinností? Čo si myslíš, aký vplyv zanechávaš vo svojom okolí?`