---
title:  Práca ako nástroj rastu
date:  05/12/2020
---

### Texty na tento týždeň
1Moj 3,19; 5Moj 16,15; 2Moj 25,10–30,38; Gal 5,22–26; Kaz 9,10; 1Kor 10,31

> <p>Základný text</p>
> A tak, bratia moji milovaní, buďte pevní, neochvejní, buďte stále horlivejší v Pánovom diele, veď viete, že vaša námaha nie je márna v Pánovi.  (1Kor 15,58)

Práca bola od počiatku Božím plánom pre človeka. V ideálnom svete pred pádom človeka do hriechu dal Boh Adamovi a Eve úlohu starať sa o záhradu (1Moj 2,15). Podobne ako ich Stvoriteľ, na obraz ktorého boli stvorení, aj oni sa mali venovať tvorivej práci a láskyplnej službe. To znamená, že aj vo svete bez hriechu, smrti a utrpenia mal človek pracovať.

Aj v „medziobdobí“ (v čase po ideálnom svete bez hriechu a pred sľúbeným novým svetom) máme prácu považovať za jedno z Božích požehnaní. V židovskom národe sa každé dieťa vyučilo nejakému remeslu. Hovorilo sa, že otec, ktorý svojho syna nevyučí nijakému remeslu, vychová z neho zločinca. Ježiš, Boží Syn, mnoho rokov plnil vôľu svojho Otca tak, že poctivo pracoval ako tesár. Zrejme vyrábal obyvateľom Nazareta nábytok a rôzne poľnohospodárske náradie (Mar 6,3). Bolo to súčasťou prípravy na jeho neskoršiu službu. Apoštol Pavol konal Božie dielo nielen v sobotu, keď diskutoval v synagóge, ale aj keď rok a pol pracoval spolu s Akvilom a Priscillou ako výrobca stanov (Sk 18,1–4; 2Tes 3,8–12). Tento týždeň budeme hovoriť o práci ako Božom dare a o jej úlohe v našom osobnom raste a v kresťanskej výchove.