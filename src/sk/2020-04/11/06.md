---
title:  Práca a naša zodpovednosť pred Bohom
date:  10/12/2020
---

> <p></p>
> Všetko, čo tvoja ruka nájde k práci, urob podľa svojej sily, lebo niet práce ani uvažovania, ani poznania a múdrosti v podsvetí, do ktorého ideš.  

> <p></p>
> Či teda jete, alebo pijete, alebo čokoľvek robíte, všetko robte na Božiu slávu.  

**Osobné štúdium**

Zrejme všetci kresťania uznávajú, že sme pred Bohom zodpovední za to, akým spôsobom prežívame svoj život. Bol nám zverený a my nesieme zodpovednosť za to, akým spôsobom používame to, čo sme dostali k dispozícii. Táto zodpovednosť sa však nedá zúžiť len na hospodárenie s časom (jeden deň zo siedmich patrí úplne Bohu) alebo na peniaze (desatina nášho príjmu je Božia). Všetko, čo nám bolo zverené, máme používať na Božiu chválu. Byť dobrým „správcom“ zvereného znamená zodpovednosť rozvíjať a správne využívať všetky dostupné zdroje.

Peter jasne hovorí, že Stvoriteľ obdaroval každého človeka nejakými darmi. V súvislosti s darmi hovorí o kresťanoch ako o „svätom kňazstve“ (1Pet 2,5). Sme zodpovední Bohu za spravovanie všetkých jeho darov, nech už ide o financie, čas, energiu, schopnosti alebo talent.

`Uvažuj o úvodných veršoch (Kaz 9,10 a 1Kor 10,31). Ako by sme mali pracovať a viesť iných ľudí k tomu, aby pracovali?`

Jedným z bežných úskalí súčasného života je tendencia rozškatuľkovať, oddeliť jednotlivé oblasti nášho života. Máme pracovný život, rodinný život, duchovný život, a dokonca aj voľný čas. Niekedy ľudia túžia oddeliť tieto oblasti života tak, aby sa buď vôbec, alebo len minimálne prelínali. Napríklad nie je dobré nosiť si prácu domov, aby nezasahovala do rodinných povinností. Voľný čas by nemal byť na úkor času stráveného s Bohom.

Takéto obmedzenie by sa však nemalo vzťahovať na úlohu, ktorú má plniť duchovný život v priebehu celej našej existencie. Práca kresťana vyplýva zo spoločenstva a spolupráce s Bohom. Je to jeden zo spôsobov, ako môžeme prakticky prežívať Božiu prítomnosť. Oddeliť náš náboženský život, obmedziť Boha na jeden deň, jednu hodinu alebo na jednu oblasť života znamená odmietnuť prítomnosť Boha v ostatných oblastiach.

**Aplikácia**

`Je vôbec možné oddeliť duchovný život od ostatných oblastí? Ako dosiahnuť, aby sa tvoja duchovnosť prejavila vo všetkom, čo robíš? Je potrebné sa o to usilovať?`