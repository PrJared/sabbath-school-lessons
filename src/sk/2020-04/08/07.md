---
title:  Podnety na zamyslenie
date:  20/11/2020
---

Veľké poverenie z Mat 28,18–20 spustilo rozsiahle náboženské hnutie po celom svete. Niekoľkí apoštoli alebo misionári (tieto dve slová majú rovnaký význam – „tí, ktorí sú poslaní“) prešli celý svet, zhromaždili tých, ktorí ich počúvali, urobili z nich učeníkov, vyzvali ich, aby uverili v Ježiša, pokrstili ich a učili ich všetko, čo im Ježiš prikázal. Kresťanským konvertitom z celého sveta, reprezentujúcim rôzne kultúry a hovoriacim rôznymi jazykmi, sa hneď po krste začína hlbšie poznávanie Božích právd a života s Bohom. Vôbec nás to neprekvapuje, pretože sa ešte musia naučiť veľa vecí.

Dôvod, prečo sa kresťania vždy učia, nie je len intelektuálny záujem alebo túžba po nových poznatkoch. Ide skôr o to, že viera a kresťanský život zahrnujú všetky oblasti každodenného života. Je toho veľa, čo sa máme naučiť. Preto novozmluvné listy obsahujú jednak zvesť o Ježišovi (niekedy nazývanú novozmluvným slovom kérygma), jednak poznanie všetkých vecí, ktoré sa ako kresťania musíme naučiť (niekedy nazývané aj novozmluvným slovom didaché). Dobrým príkladom zvesti je 1Kor 2,2, kým poznávanie sa začína v 1. Korinťanom 4 a pokračuje až do konca listu. Čo sa kresťania musia naučiť?

Práca, odpočinok, sociálne otázky, vzťahy v spoločenstve, cirkev a bohoslužba, ekonómia, filantropia, vzťah k nadriadeným, poradenstvo, rodina, vzťahy v manželstve a výchova detí, jedlo a jeho príprava, oblečenie, dokonca aj starnutie a príprava na koniec života, osobný a spoločenský život. Byť kresťanom znamená vedieť niečo o všetkých týchto oblastiach, ba aj o ďalších. Nepochopíme to automaticky, potrebujeme sa to naučiť.

**Námety na spoločné uvažovanie**

`Aký význam má poznávanie a vzdelávanie pre poslanie cirkvi?`

`Čo chcela Ellen Whiteová povedať tým, že „nebesia sú školou“ (Ed 301; Vých 257)?`

`Znovu si prečítajte text 1Kor 2,1–16. Čo hovorí Pavol o tom, čo nám Boh zjavuje prostredníctvom inšpirácie? Zamyslite sa nad jeho tvrdením, že múdrosť tohto veku a  kniežatá tohto veku „hynú“. Ak to Pavol mohol povedať vtedy, čo môžeme povedať my o „múdrosti“ nášho veku?`

Západ slnka: 15.58