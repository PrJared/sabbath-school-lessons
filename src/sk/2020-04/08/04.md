---
title:  Božie slovo a náš osobný rast
date:  17/11/2020
---

> <p></p>
> <sup>14</sup>Ty však zostaň v tom, čomu si sa naučil a čo ti je zverené, veď vieš, od koho si sa to naučil, <sup>15</sup>a pretože od detstva poznáš sväté Písma, ktoré ti môžu dať múdrosť na spásu, a to vierou v Ježiša Krista. <sup>16</sup>Celé Písmo je Bohom vnuknuté a užitočné na učenie, karhanie, nápravu a výchovu v spravodlivosti, <sup>17</sup>aby Boží človek bol dokonalý a pripravený na každé dobré dielo. 

**Osobné štúdium**

`Čo hovorí text 2Tim 3,14–17 o úlohe Písma v kresťanskej výchove a v našom životnom raste?`

Prvá časť Biblie sa nazýva Tóra. Tento výraz sa niekedy prekladá ako „zákon“, pretože v piatich Mojžišových knihách je veľa zákonov. Ale Tóra znamená aj „vyučovanie“ alebo „poučenie“. Takéto chápanie sa úplne líši od toho, čo si mnohí pod pojmom „zákon“ v Biblii predstavujú, totiž pravidlá a nariadenia, ktoré musíme dodržiavať, aby nám Boh zachoval svoju priazeň. Tak to však nie je. Zákon je predovšetkým naučením o tom, ako máme žiť, aby sa nám darilo a aby sme zostali v takom zmluvnom vzťahu s Bohom, aký s nami chcel mať, keď nás stvoril.

Ďalšia časť hebrejskej Biblie, „proroci“, hovorí o tom, ako Boží ľud zvládol túto učebnú látku a ako podľa nej žil (skorší /prední/ proroci alebo historické knihy) a čo sa z tejto látky mal naučiť (neskorší /zadní/ proroci). Zvyšná časť Starej zmluvy (nazývaná „spisy“) je plná príkladov úspešných i menej úspešných učiteľov a žiakov a ich skúseností. Príkladmi úspešnej výchovy v týchto knihách sú Ester, Rút, Daniel a Jób. Medzi tých, u ktorých sa to až tak nepodarilo, patria štyria Jóbovi priatelia. Kniha Žalmy je spevník, ktorý má minimálne tri výchovné žalmy: Žalm 1, Žalm 37 a Žalm 73.

V evanjeliách sa nachádza veľké množstvo textov s výchovným zámerom, medzi ktorými vynikajú najmä Ježišove podobenstvá. Mnoho Pavlových listov sa začína mocnou zvesťou evanjelia, ale končí sa množstvom praktických rád do každodenného kresťanského života. Aj kniha Zjavenie obsahuje výchovnú učebnú látku. Napríklad celá budúcnosť Kristovej cirkvi je odhalená vo zvitku, ktorý môže otvoriť iba Boží Baránok – Ježiš, veľký Učiteľ (Zj 5,1–5).

**Aplikácia**

`Biblické texty vznikali v určitom špecifickom období, a preto aj ich posolstvo bolo primárne adresované tým, ktorí žili vtedy – do ich životov a podmienok, ktoré sa mohli líšiť od tých našich. Ako môžeš tieto texty múdro a správne aplikovať a nechať sa nimi viesť aj v 21. storočí?`