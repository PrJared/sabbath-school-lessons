---
title:  Zasľúbený Mesiáš ako Učiteľ
date:  16/11/2020
---

> <p></p>
> <sup>1</sup>Z Izajovho pňa vzíde ratolesť a z jeho koreňov vyrastie výhonok. <sup>2</sup>Spočinie na ňom duch Hospodina, duch múdrosti a rozumu, duch rady a sily, duch poznania a Hospodinovej bázne. <sup>3</sup>V bázni pred Hospodinom bude mať záľubu, nebude súdiť podľa vonkajšieho zdania ani nebude rozhodovať podľa toho, čo predtým počul, <sup>4</sup>ale spravodlivo bude súdiť slabých a nestranne rozhodovať o ponížených v krajine. Palicou svojich úst bude biť násilníkov, dychom svojich pier usmrtí bezbožníka. <sup>5</sup>Spravodlivosť bude opaskom na jeho bedrách a vernosť bude remeňom na jeho drieku. ... <sup>9</sup>...zem sa naplní poznaním Hospodina, ako sa more napĺňa vodami. 

**Osobné štúdium**

Ježiš je v Biblii označený ako Boží Syn, Mesiáš, Syn človeka, Spasiteľ, Vykupiteľ, Pán a Boží Baránok. Ale pre ľudí, ktorí ho počas jeho vyše trojročného verejného pôsobenia v Judsku a Galilei poznali najlepšie, bol Učiteľom. Volali ho „Majster“ alebo „Rabbi“. Obidve pomenovania znamenajú to isté – učiteľ.

Ježiš vykonával svoju verejnú službu tak, že učil. Bol to veľmi prijateľný a vhodný spôsob, pretože jeho dielo vykúpenia sa istým spôsobom podobá vyučovaniu. Predpovedal to dokonca prorok Izaiáš.

`Akým spôsobom predstavuje prorok Izaiáš (Iz 11,1–9) očakávaného Me-siáša a jeho učiteľskú úlohu? Ako sa toto zasľúbenie uskutočnilo v živote a službe Ježiša?`

U Izaiáša v 11. kapitole sa nachádza jedno z najprekvapujúcejších mesiášskych proroctiev Písma. Verše 1–3 predstavujú prichádzajúceho Mesiáša ako niekoho, kto prináša poznanie, radu, múdrosť a pochopenie. Celá pasáž sa končí pozoruhodným sľubom: „Zem sa naplní poznaním Hospodina, ako sa more napĺňa vodami.“ (Iz 11,9) Možno práve toto inšpirovalo Ellen Whiteovú, aby vo svojej knihe o výchove poznamenala, že dielo výchovy a dielo vykúpenia sú totožné (Ed 30; Vých 25.26).

Prečítaj si text Ján 3,1–3. Nikodém oslovil Ježiša „rabbi“. Povedal, že Ježišov učiteľský dar pochádza od Boha – pre znamenia, ktoré Ježiš vykonal, pre jeho zázraky a pohľad na zmysel života. Ježiš súhlasil, ak nie s titulom, ktorý dostal, tak určite s tým, kto je zdrojom jeho učiteľského daru. Nikodémovi odpovedal, že sa musí narodiť znovu, aby videl Božie kráľovstvo, pochopil ho a mohol doň vojsť. To znamená, že právo učiť iných, dokonca aj v Ježišovom prípade, pochádza od Boha.

Schopnosť učiť je určite Boží dar. Boh ho udelil, Ježiš prijal a tí, ktorých učil, uznali, že má božskú autoritu.

**Aplikácia**

`Vďaka Ježišovi mohli ľudia v jeho okolí lepšie poznávať Hospodina a jeho charakter. Čo si vďaka nemu pochopil o Bohu ty? Ako môžeš to, čo si poznal vďaka Ježišovi, odovzdávať ďalej?`