---
title:  Poznávanie a formovanie v ranej cirkvi
date:  19/11/2020
---

> <p></p>
> <sup>9</sup>Ale ako je napísané: Ani oko nevidelo, ani ucho nepočulo a čo ani do ľudského srdca nevstúpilo, to pripravil Boh tým, čo ho milujú. <sup>10</sup>Nám to však Boh zjavil skrze Ducha, lebo Duch skúma všetko, aj Božie hlbiny. <sup>11</sup>Veď kto z ľudí vie, čo je v človeku, ak nie duch človeka, ktorý je v ňom? Tak ani Božie veci nepozná nikto, len Boží Duch. <sup>12</sup>My sme však neprijali ducha sveta, ale Ducha, ktorý je z Boha, aby sme poznali, čo nám Boh daroval. <sup>13</sup>O tom aj hovoríme, nie však naučenými slovami ľudskej múdrosti, ale tými slovami, ktoré učí Duch; a tak duchovné veci vysvetľujeme duchovne. <sup>14</sup>Telesný človek neprijíma veci Božieho Ducha; sú mu totiž bláznovstvom a nemôže ich poznať, pretože sa posudzujú duchovne. <sup>15</sup>Ale duchovný človek posudzuje všetko, jeho však neposudzuje nik. <sup>16</sup>Veď kto poznal Pánovu myseľ, aby ho poúčal? My však máme myseľ Kristovu! 

**Osobné štúdium**

Jeden z pozoruhodných princípov výchovy v Písme sa objavuje v okamihu, keď má Ježiš, veľký Učiteľ, opustiť svojich učeníkov. Strávili s ním tri a pol roka, čo je približne toľko času, koľko trvá stredoškolské alebo bakalárske štúdium. Po ukončení štúdia sa predpokladá, že študenti sú pripravení samostatne konať, čo je samozrejme individuálne.

Ježiš to vedel, preto poskytol svojim nasledovníkom možnosť, aby sa aj naďalej nechali viesť a formovať Svätým Duchom. Tento Učiteľ alebo Radca je označený aj ako Tešiteľ alebo Obhajca (v gréčtine paraklétos). Ježišovým nasledovníkom je stále na blízku (Ján 14,16.17). Je to aj Duch pravdy. Aj keď Svätý Duch nie je označený ako vychovávateľ, jeho dielo má určite výchovný charakter, najmä pokiaľ ide o hľadanie a nachádzanie pravdy.

`Čo podľa textu 1Kor 2,1–16 považuje Pavol za dôležité v kontexte výchovy a formovania kresťana?`

Pavol začína túto časť listu tým, že veriacim v Korinte pripomenie ich prvé stretnutie, počas ktorého im hovoril o Ježišovi Kristovi a jeho ukrižovaní (1Kor 2,2). Tým však neskončil (1Kor 2,6). Keď sa títo noví kresťania vo svojej viere upevnili, apoštol sa vrátil, aby ich učil ďalej prenikať do krás Božej múdrosti – mali poznávať to, čo bolo skryté u Boha pred vznikom sveta (1Kor 2,7), dokonca aj Božie hlbiny (1Kor 2,10). To všetko budeme poznávať pod vedením Božieho Ducha, keď sa spojí s naším duchom.

Aké hlboké bude toto štúdium a koľko poznania bude sprístupnené tým, ktorí sa nechajú viesť Duchom? Táto kapitola sa končí citátom z proroka Izaiáša: „Kto obsiahol ducha Hospodina a kto ho svojou radou poúčal?“ (Iz 40,13) Prorok, ktorý sa prihováral obyčajným ľuďom svojej doby, by povedal, že nikto. Pavol však opravuje takéto vnímanie záverečnými slovami: „Máme myseľ Kristovu“, čo znamená, že kresťania naplnení Duchom majú prístup k Božej mysli, a teda k takému množstvu poznania a porozumenia (1Kor 2,10–13) ), aké človek potrebuje, aby poznal cestu spravodlivosti.

**Aplikácia**

`Ako rozumieš Pavlovým slovám o tom, že „máme myseľ Kristovu“ (1Kor 2,16)? Ako sa to prejavuje v tvojom živote? Ako to ovplyvňuje tvoj vzťah k ľuďom naokolo?`