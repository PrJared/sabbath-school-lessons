---
title:  Rast na Boží obraz
date:  14/11/2020
---

### Texty na tento týždeň
1Moj 1,26.27; Iz 11,1–9; 2Tim 3,14–17; 1Kráľ 4,29–34; Ján 14,17; 1Kor 2,1–16

> <p>Základný text</p>
> Celé Písmo je Bohom vnuknuté a užitočné na učenie, karhanie, nápravu a výchovu v spravodlivosti. (2Tim 3,16)

Biblia rozpráva veľký príbeh o Bohu a ľuďoch. Niekedy sa dá naň pozerať ako na nevydarený ľúbostný príbeh, inokedy nám to pripomína príbeh otca a jeho tvrdohlavých a odbojných detí, ktoré sa nakoniec spamätajú.

Tento týždeň objavíme v biblickom príbehu ďalšiu tému – o učiteľovi a jeho žiakoch, ktorým sa v skúškach opakovane nedarí, ale učiteľ im napriek tomu neustále trpezlivo vysvetľuje všetko dôležité, až kým aspoň niektorí pochopia.

Biblický príbeh sa nelíši od našich vlastných príbehov, ktoré dobre poznáme – až na jednu výnimku. Príbeh o Bohu a jeho ľude sa určite skončí dobre. Boh dosiahne svoj cieľ. Zárukou toho je Božia milosť voči jeho ľudu. Zodpovednosť človeka je v tomto vzťahu často chápaná nesprávne. Mnohí ju považujú za veľkú záťaž, preto u nich vyvoláva strach a obavy. Biblický príbeh nás pozýva poznávať Boha a rozumieť jeho vôli. Učiť sa poznávať Boha je našou najdôležitejšou odpoveďou na jeho milosť. Milosť sa nedá zaslúžiť. Životná škola, do ktorej nás Boh pozýva, je vo svojej podstate práve poznávaním tejto milosti, ktorá nás mení na Boží obraz, na ktorý sme boli stvorení.