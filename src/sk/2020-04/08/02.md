---
title:  Stvorení na Boží obraz
date:  15/11/2020
---

> <p></p>
> <sup>26</sup>Boh povedal: „Utvorme človeka na svoj obraz, na svoju podobu. Nech ľudia vládnu nad morskými rybami, nebeským vtáctvom, dobytkom, nad celou zemou a nad všetkými plazmi, čo sa hýbu po zemi!“ <sup>27</sup>Boh stvoril človeka na svoj obraz; na Boží obraz ho stvoril. Stvoril ich ako muža a ženu.  

> <p></p>
> <sup>1</sup>Toto je rodokmeň Adama. Keď Boh stvoril človeka, utvoril ho na Božiu podobu. <sup>2</sup>Ako muža a ženu ich stvoril, požehnal ich a dal im meno človek, keď ich stvoril. <sup>3</sup>Keď mal Adam stotridsať rokov, splodil syna na svoj obraz a podobu a dal mu meno Šét.  

**Osobné štúdium**

`Uvažuj o úvodných veršoch (1Moj 1,26.27 a 5,1–3). Ako Boh stvoril človeka? Čo sa stalo po páde do hriechu?`

Výraz „Boží obraz“ fascinoval interpretov Biblie celé stáročia. Na aký obraz boli vlastne stvorení prví ľudia? Znamená to, že Boh sa pozrel do zrkadla a svoje nové stvorenie sformoval tak, aby vyzeralo ako on? Alebo to znamená, že ľudia sa podobajú na Boha viac než všetky ostatné formy života? Alebo to odkazuje na duchovnú a intelektuálnu podobnosť a kompatibilitu medzi Stvoriteľom a jeho ľudským stvorením? Písmo nevysvetľuje presne, čo daný výraz znamená, hoci teológovia na základe Písma priniesli viacero pohľadov. Vidíme však, že po páde do hriechu sa tento obraz zmenil. Preto Ellen Whiteová napísala, že cieľom výchovy a životného rastu je obnoviť v človeku obraz jeho Tvorcu (Ed 14–16; Vých 11–14).

Ako môže dosiahnuť výchova taký pozoruhodný cieľ? Boh nás stvoril tak, aby sme s ním mali podobný vzťah, aký majú rodičia so svojimi deťmi. Stvoril nás na svoju podobu, podobne ako deti nesú podobu svojich rodičov (1Moj 5,1). Chce nás vychovávať, aby sme sa stali jeho deťmi a patrili do jeho rodiny. Komunikuje s nami a vytvára si s nami trvalý vzťah. Boží obraz je preto skôr „duševný obraz“, ktorý umožňuje dvom bytostiam – jednou je Boh a druhou človek – rovnako zmýšľať. Presne to sa deje pri výchove – najprv doma medzi rodičmi a deťmi, neskôr v škole, keď časť výchovy prevezmú učitelia. Zrejme Boh myslel na tento proces výchovy, ktorý tak dobre poznáme, keď nás – na rozdiel od iných foriem života – stvoril na svoj obraz. Urobil tak preto, aby nás mohol učiť a my aby sme sa mohli učiť od neho, až kým nebudeme odzrkadľovať jeho obraz (jeho zmýšľanie).

**Aplikácia**

`Príbeh vykúpenia je príbeh výchovy od stvorenia po vtelenie a od vtelenia po nové stvorenie. Boh je učiteľom a nebo školou (pozri Ed 301; Vých 257). Čo vyplýva z tejto myšlienky pre kresťanskú výchovu doma, v cirkvi, v škole i počas celého života?`