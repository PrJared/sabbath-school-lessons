---
title:  Dar múdrosti
date:  18/11/2020
---

> <p></p>
> <sup>9</sup>Boh obdaril Šalamúna múdrosťou, veľkou rozvahou a takým množstvom nápadov, ako je piesku na morskom pobreží. <sup>10</sup>Šalamúnova múdrosť prevýšila múdrosť celého Východu i všetku múdrosť Egypta. <sup>11</sup>Bol múdrejší než ostatní ľudia, než Ezrachovec Etán alebo Hemán, Kalkól a Darda, synovia Machóla, takže povesť o ňom prenikla ku všetkým okolitým národom. <sup>12</sup>Zložil tritisíc prísloví a jeho piesní bolo tisícpäť. <sup>13</sup>Hovoril o stromoch, a to od libanonského cédra až po yzop, čo rastie na múre. Ďalej hovoril o zvieratách, o vtákoch, o plazoch a rybách. <sup>14</sup>Šalamúnovu múdrosť prichádzali počúvať ľudia zo všetkých národov a všetci pozemskí králi, ktorí sa dozvedeli o jeho múdrosti. 

**Osobné štúdium**

Dnes bežne používame pojmy ako škola, štúdium, výchova či vzdelávanie. V Biblii sa však takmer nevyskytujú. Oveľa častejšie sa stretávame s témou životnej múdrosti, ktorú Boh dáva ľuďom (2Sam 14,2; Prísl 16,23).

`Čo hovorí text 1Kráľ 5,9–14 (1Kráľ 4,29–34 Roh) o význame a dôležitosti múdrosti pre život?`

Kráľ Šalamún bol veľmi múdry človek. Dokázal formulovať múdrosti na zá-klade života zvierat a rastlín. Jeho príslovia obsahovali veľkú múdrosť. Celkovo pôsobil ako skutočne vzdelaný človek. Knihy Príslovia a Kazateľ obsahujú množstvo múdrych naučení o rôznych životných okolnostiach. Sú pripisované Šalamúnovi a iným múdrym učiteľom staroveku (Prísl 1,1; 25,1; 30,1; 31,1).

Podľa Biblie je múdrosť niečo viac, než čo my dnes nazývame poznanie. Je to niečo, čo sa človek učí od rodičov a učiteľov, najmä kým je mladý (Kaz 12,1). Tým sa to však nekončí. Človek totiž získava a objavuje múdrosť po celý život. Okrem toho, múdrosť všeobecne má aj praktickú stránku. Napríklad od mravcov sa máme naučiť prichystať si potravu v lete, aby sme jej mali dostatok aj v zime (Prísl 6,6–8).

Múdrosť nie je len praktická; má aj svoju teoretickú stránku. Múdrosť sa začína vierou v Boha. Má určité základné princípy, podľa ktorých sa riadi (Prísl 1,7). Múdrosť nám pomáha žiť zodpovedne, vedie nás k užitočnosti pre iných a chráni pred nešťastím. Podobne ako poznanie, ani múdrosť nám nedá odpovede na všetky naše otázky. Pomôže nám však uspokojiť sa s tým, čo vieme, a pokračovať v hľadaní toho, čo zostalo nepoznané. To je dobrý východiskový bod, z ktorého sa môžeme učiť poznávať Boha a dôverovať jeho milosti. Podľa Jer 18,18, múdry učiteľ má rovnaké poslanie ako kňaz a prorok – sprostredkovať posolstvo od Boha jeho ľudu vo forme nariadení v zákone, výchovných rád a konkrétnych posolstiev od Boha.

**Aplikácia**

`Ako môže človek získať múdrosť a potom ju odovzdať tým, ktorí prídu po ňom? Prečo je dôležité, aby sme to ako ľudia robili?`