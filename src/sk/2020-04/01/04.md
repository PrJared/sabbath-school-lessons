---
title:  Neúplná pravda
date:  29/09/2020
---

> <p></p>
> <sup>4</sup>No had žene povedal: Nie, určite nezomriete! <sup>5</sup>Boh totiž vie, že v deň, keď budete z neho jesť, otvoria sa vám oči a budete ako Boh, budete poznať dobro i zlo. <sup>6</sup>Žena videla, že by bolo dobre jesť zo stromu, lebo strom je na pohľad lákavý a na získanie múdrosti vábivý. Vzala z jeho ovocia, jedla, potom dala aj svojmu mužovi, ktorý bol s ňou, a jedol aj on.  

**Osobné štúdium**

Včera sme povedali, že napriek jasnému Božiemu príkazu Eva zmiernila to, čo im Boh povedal. Zistili sme to z jej slov. Aj keď to, čo im Boh povedal, pochopila správne, očividne to nebrala dosť vážne. Následky jej konania boli katastrofálne.

Keď sa Eva stretla s hadom, (nepresne) zopakovala, čo im Boh povedal o stromoch v záhrade (1Moj 3,2.3). Táto správa nebola pre hada novinkou. Had zákaz poznal, a preto bol veľmi dobre pripravený prekrútiť ho a Evu nachytať.

`Uvažuj o texte z úvodu (1Moj 3,4–6). Had otvorene poprel, čo Boh povedal. Ktoré z jeho slov, podľa vás, spôsobili, že sa Eva nechala podviesť? Aké princípy pritom had zneužil?`

Keď had povedal Eve, že časť jej vyjadrenia nie je pravdivá, Eva sa mohla ísť poradiť s Bohom. Toto bolo krásne na výchove v Edene. „Žiaci“ mohli ísť priamo za svojím Mocným Učiteľom. Dnes si to už ani nevieme predstaviť. Namiesto toho, aby od hada utiekla a vyhľadala Božiu pomoc, nechala sa ovplyvniť slovami hada. Skutočnosť, že Eva hadovi uverila, je svedectvom o jej pochybnostiach o Bohu a jeho príkazoch.

Zamysli sa nad zradnou iróniou. Had povedal, že ak budú jesť zo stromu, budú „ako Boh“ (1Moj 3,5). Ale nehovorí text 1Moj 1,27, že už boli ako Boh?

Medzitým vstupuje do zložitého deja aj Adam. „Adam pochopil, že jeho žena prestúpila Božie prikázanie tým, že nedbala na jediný Boží zákaz, ktorý im dal Boh, aby vyskúšal ich vernosť a lásku. V jeho mysli prebiehal strašný zápas. Vyčítal si, že Eve dovolil vzdialiť sa od neho. Skutok sa už stal; bude sa musieť rozlúčiť s tou, ktorá mu bola príjemnou spoločníčkou. Dopustí to?“ (PP 56; PP /sk/ 34) Napriek tomu, že si uvedomoval rozdiel medzi dobrom a zlom, urobil nesprávne rozhodnutie.

**Aplikácia**

`Satanove tvrdenia zneli na prvé počutie veľmi rozumne a logicky. Mohlo sa zdať, že mu vlastne ide o dobro ľudí. Je vôbec pre nás možné, aby sme rozpoznali satanove lži, ktorými sa nás snaží premyslene oklamať? Ako sa ti to darí v každodennom živote? Čo ti v tom pomáha?`