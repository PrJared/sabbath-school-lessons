---
title:  Prvá škola
date:  27/09/2020
---

> <p></p>
> <sup>26</sup>Boh povedal: Utvorme človeka na svoj obraz, na svoju podobu. Nech ľudia vládnu nad morskými rybami, nebeským vtáctvom, dobytkom, nad celou zemou a nad všetkými plazmi, čo sa hýbu po zemi. <sup>27</sup>Boh stvoril človeka na svoj obraz; na Boží obraz ho stvoril. Stvoril ich ako muža a ženu. <sup>28</sup>Boh ich požehnal a povedal im: Ploďte sa a množte sa, naplňte zem a podmaňte si ju! Panujte nad morskými rybami, nad nebeským vtáctvom a nad všetkou zverou, čo sa pohybuje na zemi! 

**Osobné štúdium**

Záhradu asi málokedy vnímame ako školskú triedu. Náš pohľad sa však zmení, keď bude touto záhradou Eden, plný neporušeného bohatstva Božieho stvorenia. Dnes si sotva vieme predstaviť, čo všetko sa museli naučiť dokonalé ľudské bytosti priamo od svojho Stvoriteľa.

`Prečítaj si časť 1Moj 2,7–23 v kontexte úvodných veršov (1Moj 1,26–28). Aký zámer mal Boh, keď človeka stvoril, umiestnil ho v záhrade Eden a poveril jej správou?`

Boh stvoril muža a ženu na svoj obraz. Dal im domov a zmysluplnú prácu. V tomto prípade šlo o ideálny vzťah medzi učiteľom a žiakom. Boh poznal ľudské schopnosti, pretože človeka stvoril. Učil ľudí tak, aby aj oni poznali svoj potenciál a vedeli ho využívať na požehnanie svoje aj svojho okolia.

Boh dal človeku zodpovednosť za záhradu. Zároveň chcel, aby bol šťastný. Zdá sa, že šťastie mal človek prežívať aj v spojení so zodpovednosťou, ktorú mu Boh zveril. Veď napokon, kto necíti uspokojenie a radosť, keď sa mu podarí splniť zverené úlohy? Boh poznal srdce človeka. Vedel, čo ľudia potrebujú, aby prosperovali. Preto dal človeku za úlohu starať sa o záhradu. „Hospodin, Boh, vzal človeka a umiestnil ho v záhrade Eden, aby ju obrábal a strážil.“ (1Moj 2,15) Keďže poznáme iba svet hriechu a smrti, sotva si vieme predstaviť, čo pre ľudí práca znamenala a čo sa naučili pri starostlivosti o ich „záhradný domov“.

V 1Moj 2,19–23 čítame, že Boh stvoril zvieratá a potom aj Evu ako Adamovu manželku. Boh vedel, že Adam potrebuje spoločenstvo a rovnocennú pomoc, preto stvoril ženu.

Boh tiež vedel, že človek potrebuje blízke spoločenstvo s ním, preto na to vymedzil v záhrade Eden priestor. To všetko svedčí nielen o Božej láske k ľudstvu, ale aj o skutočnosti, že Boh mal hneď od počiatku určitý zámer s človekom aj so svetom. Vzhľadom na veľký rozdiel medzi naším životom a životom v záhrade Eden si nevieme predstaviť, ako sa tam ľuďom žilo. Ale môže byť zaujímavé popustiť uzdu fantázii a skúsiť si to aspoň trochu predstaviť.

**Aplikácia**

`Aj keď je Eden pre nás vzdialenou minulosťou, z prírody sa môžeme učiť stále. Čo konkrétne sa môžeš z prírody naučiť o Bohu, o sebe a o druhých? V čom je naopak táto Božia „učebnica“ už poškodená hriechom? Aký úžitok môžeš mať z toho, keď sa na prírodu pozeráš cez Písmo?`