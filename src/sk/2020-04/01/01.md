---
title:  Božia škola v záhrade Eden
date:  26/09/2020
---

### Texty na tento týždeň
1Moj 2,7–23; 1Moj 3,1–6; 2Pet 1,3–11; 2Pet 2,1–17; Heb 13,7.17.24

> <p>Základný text</p>
> 20Pán vám síce dával chlieb úzkosti a vodu útlaku, ale tvoj učiteľ sa už neschová. Na vlastné oči uvidíš svojho učiteľa 21a na vlastné uši budeš počuť za sebou slovo: „Toto je cesta, kráčajte po nej!“, hoci ty by si chcel ísť napravo alebo naľavo. (Iz 30,20.21)

Biblia sa začína príbehom stvorenia, pokušenia a pádu do hriechu. Jeho hlavnými postavami sú: Boh, Adam, Eva a had. Dej sa odohráva v nádhernej rajskej záhrade nazvanej Eden. Jednotlivé udalosti po sebe logicky nasledujú. Boh stvoril svet a dal Adamovi a Eve určité príkazy. Adam a Eva však zhrešili a boli vyhnaní z Edenu.

Hneď od prvého dňa svojho života ľudia vstúpili do veľkej Božej školy, kde sa mali od svojho nebeského Otca a veľkého Učiteľa učiť poznávať život, jeho zmysel a smerovanie. Bližší pohľad na tento príbeh v kontexte témy Božej výchovy nám odhalí nové súvislosti, ktoré môžu byť aktuálne aj pre nás dnes.

„Spôsob výchovy ustanovený na počiatku sveta má byť pre človeka po celý čas vzorom. V Edene, v domove našich prvých rodičov, bola založená vzorová škola na znázornenie princípov výchovy. Edenská záhrada bola učebňou, príroda učebnicou, sám Stvoriteľ učiteľom a rodičia ľudskej rodiny žiakmi.“ (Vých 17; Ed 20)

Pán Boh bol zakladateľom, riaditeľom a učiteľom v tejto prvej škole. Ako však vieme, Adam a Eva si napokon vybrali iného učiteľa a naučili sa niečo zlé. Čo sa stalo? Prečo sa to stalo? Čo sa z toho príbehu môžeme naučiť o výchove?