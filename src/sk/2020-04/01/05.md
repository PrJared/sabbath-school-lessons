---
title:  Obnova strateného
date:  30/09/2020
---

> <p></p>
> <sup>3</sup>Jeho božská moc nám darovala všetko potrebné pre život a nábožnosť, keď sme poznali toho, ktorý nás povolal vlastnou slávou a konajúcou mocou. <sup>4</sup>Tým nám daroval vzácne a veľmi veľké prisľúbenia, aby ste prostredníctvom nich mali účasť na Božej prirodzenosti a unikli záhube, ktorú vo svete spôsobuje žiadostivosť. <sup>5</sup>Práve preto sa všemožne usilujte a pridávajte k viere cnosť, k cnosti poznávanie...“ 

**Osobné štúdium**

Keď sa Adam a Eva rozhodli hada poslúchnuť, čelili aj tomu – okrem množstva ďalších následkov –, že budú musieť odísť z Božej záhrady, ktorá im bola súčasne triedou, kde sa pod vedením Darcu života vzdelávali pre život. O čo všetko prišli Adam a Eva pre svoj hriech! Satanovým pôsobením sa zmenil ich pohľad na Boha, seba aj svet. Ich poznanie a vnímanie sveta sa v dôsledku hriechu výrazne skreslilo a pokrivilo.

Pred pádom do hriechu mal Boh spôsob, ako sa s ním mohli Adam a Eva stretávať, spoznávať jeho charakter, jeho dobrotu a lásku. Po vyhnaní z raja to však Boh s ľuďmi nevzdal. Bol ochotný byť aj naďalej ich učiteľom, ktorý sa usiloval o dva základné ciele: (1) pomôcť im opätovne spoznávať Boží charakter a (2) obnoviť v nich Boží obraz.

`Uvažuj o úvodnom texte (2Pet 1,3–5), kde sa hovorí o Ježišovi, ktorý nás svojím životom a svojou obeťou znova priviedol do blízkeho spoločenstva s naším Stvoriteľom, vďaka ktorému sme dostali „všetko potrebné pre život a nábožnosť“. Čo konkrétne si pod tým predstavíte?`

V súvislosti so všetkým, čo ľudia stratili odchodom z rajskej záhrady, nás tieto verše povzbudzujú a ukazujú, čo všetko môžeme opäť získať. Dobrou správou je, že vďaka Ježišovi a plánu vykúpenia nie je všetko stratené. Máme nádej na obnovu a spasenie. Tým, že sme poznali nášho Záchrancu (v. 3), máme znova jedinečnú možnosť bližšie poznávať aj nebeského Otca. Od neho sa môžeme znovu učiť, poznávať ho aj jeho plán pre nás, a v tomto poznávaní rásť (v. 5). To je tá najlepšia škola, v ktorej sú ľudia vedení k Ježišovi, k poznávaniu toho, čo pre nás urobil, a k obnove toho, čo ponúka.

Napriek tomu, že fyzicky nemôžeme byť v Božej prítomnosti, ako Božie deti môžeme neustále spoznávať jeho dobrotu a lásku. Modlitbou, službou a štúdiom jeho Slova môžeme prichádzať k Bohu rovnako ako Adam a Eva v Edene.

**Aplikácia**

`Čo si sa naučil o Bohu, o sebe a druhých vďaka tomu, že Ježiš bol za človeka ochotný položiť svoj život? V čom ťa táto škola posunula ďalej?`