---
title:  Ochota učiť sa
date:  01/10/2020
---

> <p></p>
> <sup>9</sup>Pán však vie vytrhnúť nábožných z pokušenia a nespravodlivých ponechať až do dňa súdu a potrestať, <sup>10</sup>a to najmä tých, čo sa uberajú za telom s nečistými žiadosťami a pohŕdajú autoritou. Sú to samoľúbi bezočivci, neboja sa rúhať duchovným bytostiam . 

**Osobné štúdium**

Niektorí žiaci sú v triede považovaní za „prirodzene múdrych“. Aj bez učenia majú vynikajúce známky. Ľahko si všetko zapamätajú. Vyzerá to, akoby sa informácie na nich doslova „lepili“, kým iní žiaci sa trápia. Texty 2. Petrov list 1. a 2. kapitola ukazujú, že poznanie o Kristovi majú rovnakú šancu získať všetci, ktorí sa o to budú so záujmom usilovať. Zároveň však poukazujú aj na nebezpečenstvo pre tých, ktorí sú takto „nadaní“. Už od čias Adama a Evy mávame ako ľudia pocit, že všetkému sami dobre rozumieme a že už nám preto nikto nemá čo hovoriť, ako máme veci vidieť, chápať a robiť. Naši prarodičia odmietli Boha ako svojho múdreho učiteľa, pretože boli presvedčení, že sú dosť múdri aj bez neho. Odmietli jeho autoritu, pretože si viac cenili vlastný názor.

`Prečítaj si text 2Pet 2,9.10. Aké myšlienky tu Peter vyjadril? Prečo máme ako hriešni ľudia problém rešpektovať nad sebou nejakú autoritu, ktorá by nám ukazovala, čo je správne?`

Všimni si, čo píše Peter v 10. verši o tých, ktorí opovrhujú autoritou. Považujú sa za natoľko múdrych, že sa už v živote nepotrebujú od nikoho nič učiť – ani od iných veriacich (pozri aj Heb 13,7), akokoľvek skúsených, ani od najväčšieho Učiteľa.

Adam a Eva sa vo svojom živote v určitom bode rozhodli neposlúchnuť Božiu autoritu a prestali Boha rešpektovať. Ich priestupok bol taký zlý preto, že bol v priamom rozpore s tým, čo im povedal Boh ako najvyššia múdra autorita. Vo svojej „múdrosti“ neboli schopní vidieť, že akokoľvek obmedzujúco mohol Boží príkaz vyznievať, dal im ho pre ich vlastné dobro.

**Aplikácia**

`Uvažuj o tom, aké autority v živote prijímaš a rešpektuješ. Ako veľmi si ceníš vlastnú múdrosť, vzdelanosť, logické myslenie a zdravý úsudok? Od koho si ochotný učiť sa?`