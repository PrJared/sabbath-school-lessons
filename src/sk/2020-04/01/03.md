---
title:  Dotieravý had
date:  28/09/2020
---

> <p></p>
> <sup>1</sup>Had bol najľstivejší zo všetkých poľných zvierat, ktoré utvoril Hospodin Boh. Povedal žene: Naozaj vám Boh zakázal jesť zo všetkých stromov záhrady? <sup>2</sup>Žena mu odpovedala: Ovocie zo stromov v záhrade jesť smieme, <sup>3</sup>ale o ovocí stromu, ktorý je uprostred záhrady, Boh povedal: Nejedzte z neho, nedotknite sa ho, aby ste nezomreli. 

**Osobné štúdium**

Mnohí učitelia sa tešia zo zariaďovania triedy pre žiakov: pripravujú nástenky, ukladajú pomôcky alebo usporadúvajú lavice podľa svojich zámerov. Aj Pán Boh mal určitú predstavu o svojej učebni v záhrade Eden. Vidíme, s akým záujmom a pozornosťou pripravoval pre Adama a Evu prostredie určené nielen na život, ale aj na poznávanie a ich výchovu. Chcel, aby boli obklopení krásou. Každá kvetina, každé zviera i každý strom ponúkali Adamovi a Eve príležitosť dozvedieť sa viac o svojom Stvoriteľovi.

Medzi druhou a treťou kapitolou Prvej Mojžišovej knihy nastáva neočakávaný obrat. Dovtedy sa dozvedáme len o všetkom dobrom, čo Boh stvoril s určitým zámerom. Pri čítaní prvých veršov tretej kapitoly si začneme uvedomovať, že Boh dal človeku slobodnú vôľu. Had je predstavený ako „najľstivejší zo všetkých poľných zvierat“. Tým nastáva odklon od dovtedy používaného jazyka. Kým v predchádzajúcich kapitolách ako refrén zaznievali prídavné mená „dobré“ a „veľmi dobré“, ktoré opisovali Božie stvorenie, pri zmienke o hadovi sa tón a jazyk menia. Slovo „najľstivejší“ sa prekladá aj ako „najchytrejší“ (Roh). Do toho, čo bolo dosiaľ dokonalé a bez chyby, vstupuje zrazu negatívny prvok.

Prvá Mojžišova kniha predstavuje Boha ako úplný opak tejto „prefíkanosti a ľsti“. Boh veľmi jasne a jednoznačne vyjadruje, čo očakáva od Adama a Evy. Z Božieho príkazu v 1Moj 2,16.17 vieme, že im dal dôležité pravidlo, ktoré mali dodržať – nesmeli jesť zo zakázaného stromu.

Zo všetkého, čo sa môžeme z tohto príbehu naučiť, vyniká jedno: Adam a Eva boli stvorení ako slobodné morálne bytosti, ktoré si mohli zvoliť medzi poslušnosťou a neposlušnosťou. Hneď od začiatku, teda ešte vo svete bez hriechu, vnímame realitu slobodnej vôle človeka.

`Sústreď sa teraz na rozhovor medzi hadom a Evou (1Moj 3,1–6). Had (neskôr v Písme stotožnený so Satanom) sa v tejto chvíli stavia do roly nového „učiteľa“, ktorý chce ľudí poučiť o živote. Ako vnímaš informácie, ktoré dal Eve? Ako sa následkom toho zmenil pohľad Evy na strom poznania dobra a zla?`

V 1Moj 2,17 Boh Adamovi povedal, že ak bude jesť zo stromu, „určite zomrie“. Keď Eva v 1Moj 3,3 tento príkaz zopakovala, nevyjadrila ho tak silno. Vynechala slovo „určite“. V 1Moj 3,4 si had opäť berie slovo a vyjadruje úplný opak toho, čo povedal Boh. Zdá sa, že hoci sa Eva v záhrade učila od Boha, to, čo sa naučila, nebrala tak vážne, ako mala. Vidíme to práve v jazyku, ktorý použila.

**Aplikácia**

`Na základe čoho vyhodnocuješ, koho slová a názory sú pre teba dôveryhodné? Od koho si ochotný sa v živote „učiť“ a od koho nie? Ako reaguješ, keď niekto spochybňuje to, čo si dovtedy vnímal ako jasnú Božiu vôľu? Čo môžeš urobiť preto, aby si nepodľahol rôznym klamstvám a konšpiračným teóriám?`