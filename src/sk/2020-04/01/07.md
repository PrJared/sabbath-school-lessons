---
title:  Podnety na zamyslenie
date:  02/10/2020
---

„Adam a Eva neboli len deťmi pod Božím otcovským dohľadom, boli aj žiakmi, ktorým vševedúci Tvorca dával rady. Navštevovali ich anjeli a smeli sa stretávať aj so Stvoriteľom. Silu čerpali zo stromu života a ich rozumové schopnosti boli len o niečo menšie než schopnosti anjelov. Tajomstvá viditeľného vesmíru – divy toho, ktorý je dokonalá múdrosť (Jób 37,15) – im poskytovali nevyčerpateľný prameň poučenia a blaha. Prírodné zákony a javy, ktoré človek skúma šesťtisíc rokov, im objasnil večný Stvoriteľ a Udržiavateľ všetkého. Zhovárali sa s listom, kvetom i so stromom a pri každom spoznávali tajomstvo ich života. Adam sa stretával s každým živým tvorom – od obrovitého leviatana, čo plával vo vodách, až po nepatrného motýľa poletujúceho v slnečnom svite. Adam dal každému tvorovi meno a pri každom z nich si všímal povahu a zvyklosti. Božia sláva na nebi, nespočetné svety v súladnom kolobehu, let oblakov, tajomstvo svetla a zvuku, dňa a noci – to všetko smeli naši prarodičia poznávať. Na každom lístočku v lese, na skalách vrchov, na žiariacej hviezde, na zemi, vo vzduchu a na oblohe bolo napísané Božie meno. Oslovoval ich poriadok a súlad stvorenia, ktorý im svedčil o večnej múdrosti a moci Tvorcu. Ustavične nachádzali nové pôvaby, ktoré im v srdci vyvolávali ozvenu hlbokej lásky a prebúdzali v nich stále nové prejavy vďačnosti.“ (PP 50.51; PP /sk/ 30)

**Námety na spoločné uvažovanie**

`Boh pôvodne zamýšľal, aby boli škola a práca príležitosťami, kde by sa ľudia mohli stretávať s ním a s jeho stvorením. Myslíte si, že tento Boží zámer dodnes platí? Ako môžeme Boha spoznávať v našej práci (v platenom zamestnaní, dobrovoľníctve, službe atď.)?`

`Keď pomyslíme na satanovu lesť v rajskej záhrade, môžeme byť ľahko frustrovaní našou ľudskou slabosťou. Adam a Eva vedeli, že Boh je blízko. Napriek tomu akceptovali hadovu polopravdu. Ako môžeme my, ktorí nie sme Bohu tak fyzicky blízko, prijímať od neho silu na prekonanie pokušenia?`

`Uvažujte o otázke autority. Prečo je také dôležité rešpektovať ju? Čo sa stane, keď hranice autority nie sú jasné? Ako sa dá zneužiť autorita? Ako reagujeme, keď sa to stane?`

Západ slnka: 18.21