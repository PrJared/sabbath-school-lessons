---
title:  Rabbi Ježiš
date:  03/11/2020
---

> <p></p>
> <sup>8</sup>On nebol svetlom, ale prišiel vydať svedectvo o tom svetle. <sup>9</sup>Bolo tu pravé svetlo, čo osvecuje každého človeka, to prichádzalo do sveta. <sup>10</sup>Bol vo svete a svet ním vznikol, ale svet ho nespoznal. <sup>11</sup>Do svojho vlastného prišiel, ale jeho vlastní ho neprijali. <sup>12</sup>Tým však, čo ho prijali a veria v jeho meno, dal moc stať sa Božími deťmi; <sup>13</sup>tí, čo sa nenarodili ani z krvi, ani z telesnej žiadosti, ani z vôle muža, ale z Boha. <sup>14</sup>To Slovo sa stalo telom a prebývalo medzi nami a my sme videli jeho slávu, slávu, akú má od Otca jednorodený Syn, plný milosti a pravdy.  

**Osobné štúdium**

Zo všetkých úvodných kapitol v Novej zmluve najlepšie zrejme poznáme slová z Jánovho evanjelia: „Na počiatku bolo Slovo, to Slovo bolo u Boha a to Slovo bolo Boh“ (Ján 1,1). O niekoľko veršov ďalej Ján napísal niečo nezabudnuteľné: „To Slovo sa stalo telom a prebývalo medzi nami a my sme videli jeho slávu, slávu, akú má od Otca jednorodený Syn, plný milosti a pravdy.“ (Ján 1,14)

`Uvažuj o texte Ján 1,1–14. Čo tieto verše hovoria o Ježišovi a jeho diele? Čo hovoria o Ježišovi ako o vynikajúcom učiteľovi?`

Ten istý Boh, ktorý sa rozprával s Adamom a Evou v záhrade a s Jákobom uprostred pustatiny, sa teraz ukázal ako človek. Nič už nemohlo byť väčším dôkazom toho, že na hriešne ľudstvo nezanevrel, ale stále mu na ňom záleží a chce ho zachrániť. Nová zmluva hovorí, že Boh sa zosobnil v Ježišovi. Pro-stredníctvom Ježiša môžeme poznávať Božiu vôľu a Božiu cestu, pretože Ježiš bol Boh.

Z tejto kapitoly sa dozvedáme, že Ján Krstiteľ bol veľmi presvedčivým kazateľom. Dokonca aj náboženskí vodcovia v Jeruzaleme si mysleli, že Ján je mimoriadny človek. Ján však pripravoval cestu pre niekoho väčšieho, než bol on sám. Mal sa objaviť niekto výnimočný. A on, Ján Krstiteľ, nebol hodný „rozviazať mu remienok na obuvi“ (Ján 1,27).

Nasledujúci deň Ján uvidel Ježiša a vyhlásil, že to je „Syn Boží“. V ten deň i na ďalší deň nazval Ježiša „Božím Baránkom“.

Dvaja z Jánových učeníkov sa rozhodli nasledovať Ježiša. Keď sa ich Ježiš spýtal, čo hľadajú, oslovili ho „Rabbi – čo v preklade znamená Učiteľ“ (Ján 1,38). Keď sa ho rozhodnú nasledovať a tráviť s ním viac času, stanú sa jeho „učeníkmi“ – teda tými, ktorí sa od neho chcú učiť. A to nielen z jeho slov, ale aj z jeho života a prístupu k ľuďom, zvlášť k tým, ktorí zlyhali a sklamali. S Ježišom tak vstúpili do veľkej „školy Božej milosti“.

Ježiš je teda Rabbi, Učiteľ. Nijaký ľudský učiteľ nebol ako on, pretože on je Boh, ktorý zostúpil k nám ľuďom. Nie div, že Ellen Whiteová nazvala Ježiša „najväčším Učiteľom, akého svet videl“. (ST, 10. júna 1886)

**Aplikácia**

`Z pedagogiky je dobre známe, že študenti sa neučia len na základe slov učiteľa, ale ovplyvňuje ich aj jeho osobný príklad a konanie. Čo ťa oslovilo z Ježišovho učenia (kázanie, výklady)? Čím ťa oslovil jeho život a konanie?`