---
title:  Jákob – nový začiatok pre podvodníka
date:  02/11/2020
---

> <p></p>
> <sup>10</sup>Jákob odišiel z Beér-Šeby a šiel do Charánu. <sup>11</sup>Došiel na miesto, kde prenocoval, lebo slnko už zapadalo. Vzal jeden z kameňov, čo tam boli, dal si ho pod hlavu a ľahol si tam. <sup>12</sup>Vo sne videl rebrík postavený na zemi, ktorého vrchol sa dotýkal neba. Boží anjeli po ňom vystupovali a zostupovali. <sup>13</sup>Nad ním stál Hospodin a hovoril: „Ja som Hospodin, Boh tvojho otca Abraháma a Boh Izáka. Zem, na ktorej ležíš, dám tebe a tvojmu potomstvu. <sup>14</sup>Tvojho potomstva bude ako prachu zeme. Rozmnožíš sa na západ i na východ, na sever i na juh. V tebe a v tvojom potomstve budú požehnané všetky rody zeme. <sup>15</sup>Ja som s tebou a budem ťa chrániť všade, kam pôjdeš, a dovediem ťa späť do tejto krajiny. Neopustím ťa, kým nesplním, čo som ti sľúbil.“ <sup>16</sup>Keď sa Jákob prebudil zo spánku, povedal: „Naozaj, Hospodin je na tomto mieste, ja som to nevedel!“ <sup>17</sup>Bál sa a povedal: „Akú hrôzu vzbudzuje toto miesto! Nie je to nič iné ako Boží dom, toto je nebeská brána.“ 

**Osobné štúdium**

`Uvažuj o úvodnom texte (1Moj 28,10–17). Aký je kontext tohto príbehu? Čo všetko v Jákobovom živote predchádzalo tomuto zvláštnemu stretnutiu s Bohom? Čo nás učí o Božej milosti pre tých, ktorí sú na úteku pred svojimi hriechmi?`

Za asistencie matky sa Jákob dopustil škaredého podvodu voči zvyšku svojej rodiny. Teraz za to pyká. Musel utiecť z domu, pretože sa mu vyhrážal vlastný brat. Stal sa utečencom. Má namierené do Charánu, kde býva jeho strýko. Všetko je neisté a desivé.

Jedného dňa Jákob putuje až do súmraku. Keď nastane tma, ocitne sa v pustej krajine. Strechou nad hlavou mu je obloha. Ako vankúš mu slúži kameň. Zaspí. Po chvíli ho čosi vyruší z tvrdého spánku. Sníva sa mu sen. Vidí rebrík, ktorý stojí na zemi a siaha až do neba. Po ňom vystupujú a zostupujú anjeli.

Potom zaznieva hlas, ktorý hovorí: „Ja som Hospodin, Boh tvojho otca Abraháma a Boh Izáka.“ Hlas opakuje sľuby, ktoré Jákob pozná z rodinnej tradície. Bude mať veľké potomstvo. Bude požehnaním pre všetky rody zeme. „Ja som s tebou a budem ťa chrániť všade, kam pôjdeš, a dovediem ťa späť do tejto krajiny. Neopustím ťa, kým nesplním, čo som ti sľúbil.“ (1Moj 28,15)

Ellen G. Whiteová napísala, ako Pavol oveľa neskôr „vidí pred sebou rebrík z Jákobovho videnia, ktorý predstavuje Krista a spája zem s nebom a smrteľného človeka s večným Bohom. Jeho vieru posilňuje spomienka na to, ako sa patriarchovia a proroci spoliehali na toho, ktorý je aj jeho oporou a útechou a ktorému teraz zveruje svoj život.“ (AA 512; SA 307)

Keď sa Jákob zobudil, povedal: „Naozaj, Hospodin je na tomto mieste, ja som to nevedel!“ (1Moj 28,16) Na tomto mieste sa stalo niečo úžasné. Jákob na toto miesto nikdy nezabudne a pomenuje ho. Potom sľubuje Bohu vernosť do konca života.

V priebehu rokov musel Jákob prejsť veľmi tvrdou „školou života“. V skutočnosti to bola ale veľká Božia škola, v ktorej sa mal naučiť nielen poznať samého seba a svoju slabosť, ale predovšetkým Božiu nezmernú milosť, ktorá mala premeniť jeho život.

**Aplikácia**

`Skús sa na tento biblický príbeh pozrieť pohľadom Jákobovho brata Ézava, ktorému Jákob v živote v mnohom ublížil. Ako sa asi vyrovnával so skutočnosťou, že Boh jeho bratovi odpustil a dal mu v živote novú šancu? Ako sa ti darí žiť s tým, že Boh je ochotný toto urobiť aj pre tých, ktorí ublížili tebe? Vieš to prijať, alebo sa z toho dokonca radovať?`