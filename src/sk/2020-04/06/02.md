---
title:  Adam a Eva – zlyhanie a nová milosť
date:  01/11/2020
---

> <p></p>
> <sup>1</sup>Had bol najľstivejší zo všetkých poľných zvierat, ktoré utvoril Hospodin, Boh. Povedal žene: „Naozaj vám Boh zakázal jesť zo všetkých stromov záhrady?“ <sup>2</sup>Žena mu odpovedala: „Ovocie zo stromov v záhrade jesť smieme, <sup>3</sup>ale o ovocí stromu, ktorý je uprostred záhrady, Boh povedal: ‚Nejedzte z neho, nedotknite sa ho, aby ste nezomreli!‘“ <sup>4</sup>No had žene povedal: „Nie, určite nezomriete! <sup>5</sup>Boh totiž vie, že v deň, keď budete z neho jesť, otvoria sa vám oči a budete ako Boh, budete poznať dobro i zlo.“ <sup>6</sup>Žena videla, že by bolo dobré jesť zo stromu, lebo strom je na pohľad lákavý a na získanie múdrosti vábivý. Vzala z jeho ovocia, jedla, potom dala aj svojmu mužovi, ktorý bol s ňou, a jedol aj on. <sup>7</sup>Obom sa otvorili oči a spoznali, že sú nahí. Splietli figové listy a urobili si zástery. <sup>8</sup>Keď počuli hlas Hospodina, Boha, ktorý sa prechádzal po záhrade za popoludňajšieho vánku, ukryl sa človek i jeho žena pred Hospodinom, Bohom, medzi stromy záhrady. <sup>9</sup>Hospodin, Boh, zavolal na človeka a opýtal sa ho: „Kde si?“ <sup>10</sup>On odpovedal: „Počul som tvoj hlas v záhrade, zľakol som sa, pretože som nahý, a tak som sa skryl.“ 

> <p></p>
> <sup>14</sup>Ale smrť vládla od Adama po Mojžiša aj nad tými, ktorí zhrešili iným spôsobom ako Adam. Adam je predobrazom toho, ktorý mal prísť. <sup>15</sup>S darom milosti to však nie je tak ako s priestupkom. Lebo ak pre priestupok jedného mnohí zomreli, oveľa viac sa v mnohých rozhojnila Božia milosť a dar z milosti jedného človeka, Ježiša Krista. 

**Osobné štúdium**

`Uvažuj o texte 1Moj 3,1–10. Čo sa z tohto príbehu dozvedáš o podstate hriechu a nás ľuďoch? Čo sa z neho dozvedáš o Bohu?`

Strom v záhrade Eden nebol sám osebe zázračný, ani jeho ovocie nebolo „otrávené“. No rozhodnutie jesť z neho bolo názorným vyjadrením toho, že človek odmieta Boha ako vodcu svojho života. Zároveň symbolizoval jasný postoj: „Ja sám som meradlom svojho života. Sám som si Bohom. Ja mám autoritu nad Božím slovom.“

Keď sa hadovi podarilo docieliť, aby sa Adam a Eva rozhodli žiť nezávisle od Boha, zjedli ovocie zo zakázaného stromu a ich život nabral zlý kurz. Keď potom zistili, že k nim prichádza Boh, rozhodli sa skryť „medzi stromy záhrady“ (1Moj 3,8).

Je zvláštne, že Boh sa spýtal Adama: „Kde si?“ Boh určite vedel, kde je Adam. Možno mu túto otázku položil preto, aby pomohol Adamovi a Eve uvedomiť si, čo robia – že sa skrývajú. Bol to dôsledok ich hriechu. Boh im chcel pomôcť uvedomiť si smutné dôsledky ich konania.

`Uvažuj o texte Rim 5,11–19. Pavol často dáva do súvisu to, čo urobil Adam v Edene, s tým, čo urobil Ježiš na kríži. Ako Ježiš napravil to, čo Adam pokazil?`

Mohli by sme povedať, že plán spasenia je Božou odpoveďou na konanie Adama a Evy. Skryli sa pred Bohom, pretože sa hanbili a cítili sa vinní. Boh ich prišiel zachrániť. Svojím spôsobom sme urobili to isté a Ježiš prišiel, aby nás zachránil. Preto otázka „Kde si?“ je adresovaná aj nám. Kde si vo svojom hriechu a vine vo vzťahu k Ježišovi? Čo Ježiš urobil, aby ťa z toho vyslobodil?

**Aplikácia**

`Ako by si dnes odpovedal Bohu na otázku: „Kde si?“ Prečo máme všetci niekedy tendenciu skrývať sa pred Bohom? Čo nám môže pomôcť, aby sme sa vždy znova upriamili na Ježiša, ktorý jediný má riešenie na náš hriech?`