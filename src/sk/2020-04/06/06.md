---
title:  Bartimej – slepec, ktorý videl viac než iní
date:  05/11/2020
---

> <p></p>
> <sup>46</sup>Prišli do Jericha. Keď Ježiš vychádzal s učeníkmi a veľkým zástupom z Jericha, sedel pri ceste slepý žobrák, Timaiov syn Bartimej. <sup>47</sup>Keď slepec začul, že je to Ježiš Nazaretský, začal volať: „Ježiš, Syn Dávidov, zmiluj sa nado mnou!“ <sup>48</sup>Mnohí mu dohovárali, aby mlčal, ale on kričal ešte hlasnejšie: „Syn Dávidov, zmiluj sa nado mnou!“ <sup>49</sup>Ježiš sa zastavil a povedal: „Zavolajte ho!“ Nato slepca zavolali a povedali mu: „Dúfaj! Vstaň, volá ťa!“ <sup>50</sup>A on zhodil plášť, vyskočil a prišiel k Ježišovi. <sup>51</sup>Ježiš sa ho spýtal: „Čo chceš, aby som ti urobil?“ Slepec mu povedal: „Rabbúni, aby som videl!“ <sup>52</sup>Tu mu Ježiš povedal: „Choď, tvoja viera ťa uzdravila!“ A hneď videl a šiel po ceste za ním.  

**Osobné štúdium**

Ježiš a jeho učeníci boli na ceste do Jeruzalema. Pred nejakým časom sa Herodes veľmi zaujímal o Jána Krstiteľa; teraz sa pozornosť predstaviteľov, vrátane Herodesa, upriamila na Ježiša, ktorý bol v jeho očiach čoraz viac nežiaduci. Veď medzi Ježišových nasledovníkov patrili chudobní a bezbranní ľudia, ktorí zúfalo túžili po zmene, snáď aj po revolúcii.

Ježiš chcel dať svetu predovšetkým nádej. Teraz si však bol istý, že tí, ktorí majú v rukách moc a postavenie, urobia, čo môžu, aby mu prekazili splniť jeho poslanie. Nechceli, aby sa mu to podarilo.

Ježišovi dvanásti učeníci chceli zostať pri ňom. Zároveň však vyzerali akísi bezradní, zmätení – alebo slepí. Napríklad v Mar 8,31–33 čítame, ako ich Učiteľ vyzýva, aby videli to, čo vidieť nechceli. V mnohých dôležitých veciach boli stále duchovne slepí (pozri Mar 8,37).

Také bolo pozadie príbehu, ktorý hovorí o tom, ako sa Ježiš stretol s niekým, kto vidí.

`Uvažuj o príbehu uzdravenia Bartimeja, slepého žobráka (Mar 10,46–52). Všimni si, aké veľké milosrdenstvo mu Ježiš preukázal. Zamysli sa nad tým, ako nevidiaceho človeka priviedla jeho túžba vidieť až k rozhodnutiu nasledovať Ježiša do Jeruzalema. Myslíš si, že Marek chce ukázať na protiklad medzi Bartimejom a ostatnými učeníkmi? Čo podľa teba znamená kladne reagovať na najväčšieho Učiteľa?`

Bartimej chcel vidieť kučery malého dieťaťa a farbu pšenice pri žatve. Vidieť však znamená niečo viac než len fyzický zrak. Tento príbeh je aj o duchovnom videní. Je o tom, ako môžeme nadobudnúť duchovný zrak – to znamená pochopiť, o čo vlastne šlo najväčšiemu Učiteľovi. Fyzický zrak je jedna vec. Je veľmi dôležitý a Ježiš to vie. Ale Ježiš vie aj to, že každý človek v hĺbke svojho srdca túži po novom a lepšom živote.

**Aplikácia**

`Prečítaj si text Heb 5,12–14. Čo tieto verše hovoria o pravom poznaní?`