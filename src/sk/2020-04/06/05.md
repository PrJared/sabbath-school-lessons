---
title:  Pohanská žena – milovaná Božia dcéra
date:  04/11/2020
---

> <p></p>
> <sup>24</sup>Ježiš vstal a odišiel odtiaľ do končín Týru. Vošiel do domu, no nechcel, aby sa to niekto dozvedel, ale nedalo sa to utajiť. <sup>25</sup>Hneď sa o ňom dopočula žena, ktorej dcérka bola posadnutá nečistým duchom. Prišla a padla mu k nohám. <sup>26</sup>No tá žena bola pohanka, rodom Sýrofeničanka, a prosila ho, aby vyhnal z jej dcéry démona. <sup>27</sup>On jej však povedal: „Dovoľ, aby sa najskôr nasýtili deti. Nie je dobré vziať chlieb deťom a hodiť ho šteňatám.“ <sup>28</sup>Žena mu odpovedala: „Iste, Pane, lenže aj šteňatá sa živia pod stolom omrvinkami po deťoch.“ <sup>29</sup>Povedal jej: „Pre toto slovo choď, démon tvoju dcéru opustil.“ <sup>30</sup>Keď sa vrátila domov, našla ležať dieťa v posteli a démon bol preč.  

**Osobné štúdium**

V Ježišovom učení i živote poznávame veľmi názorne pravý Boží charakter a veľkú Božiu milosť, ktorú ponúka slabým a hriešnym ľuďom. Evanjeliá zaznamenávajú pozoruhodný príbeh, ktorý ukazuje, že Ježiš je pripravený pomôcť aj tým, ktorých ostatní odmietajú a nepovažujú ich za hodných ľudskej alebo Božej lásky.

`Prečítaj si príbeh o stretnutí Ježiša s pohankou (alebo „Sýrofeničankou“) z okolia Týru a Sidonu (Mat 15,21–28; Mar 7,24–30). Ježišovi učeníci nemajú s touto ženou trpezlivosť. Prečo by jej mal Ježiš venovať čas a pozornosť, keď ani nepatrí do „Božieho ľudu“. Zdá sa, že aj Ježiš ju chce odmietnuť. Ale ona sa nedá len tak odbiť. Čo si myslíš o odvahe tejto ženy? Čo tento príbeh naznačuje o spôsobe, akým Ježiš menil ľudí?`

Ježiš sa nachádzal neďaleko miest Týrus a Sidon. Cesta do tejto oblasti musela učeníkov prekvapiť, pretože, aj keď to nebolo z Galiley ďaleko, bolo to už mimo územia Palestíny, „Svätej zeme“. Ježiš ich priviedol na územie pohanov, u ktorých by jeho priatelia neočakávali , že by tiež mohli byť predmetom milostivého záujmu Ježiša a nebeského Otca. Dom, ktorý Ježiš navštívil, mohol patriť niektorej zo židovských rodín, ktoré tam žili, pretože učeníci by asi nepristúpili na to, aby prijali pohostinstvo pohanov. Ale aj toto „bezpečné miesto“ v pohanskej krajine bolo „narušené“ príchodom ženy, o ktorej je jasne povedané, že nebola Židovka.

Kultúra danej doby a lokality nedovoľovala žene nárokovať si čokoľvek. Navyše, táto žena patrila do kultúrnej a etnickej skupiny, s ktorou Židia nechceli mať nič spoločné. To ju ešte viac znevýhodňovalo.

Ale dcéra tejto ženy bola chorá. Ona jej chcela pomôcť, preto sa nenechala odradiť.

Ježiš ju najprv zdanlivo odmietol slovami: „Nie je dobré vziať chlieb deťom a hodiť ho šteňatám.“ (Mat 15,26) Zareagoval naschvál tak, ako to jeho učeníci očakávali a ako by to urobila väčšina z nich. Ale tým všetkým ich Ježiš len pripravoval na veľkú lekciu, ktorú im chcel dať.

Jeho slová mohli najprv onú ženu zraniť. Potom sa však stalo niečo pozoruhodné. Žena zareagovala. Vedela, ako to býva so psami – na rozdiel od Židov, ktorí ich nemali za domácich miláčikov. Povedala: „Áno, Pane, veď aj šteňatá sa živia omrvinkami, ktoré padajú zo stola ich pánov.“ (Mat 15,27) Jej dôvera a pokora zapôsobili nielen na Ježiša, ale aj na učeníkov. Bola to pre nich veľká škola. Pochopili v nej mnoho o veľkej Božej láske. Túto lásku Boh ponúka aj tým, ktorým by ju oni sami nikdy neponúkli. Bola to lekcia, na ktorú nemali nikdy zabudnúť.

**Aplikácia**

`Ako kresťania veríme, že Boh miluje všetkých ľudí a Ježiš prišiel zomrieť za každého – bez ohľadu na pôvod, sociálne postavenie či čokoľvek iné. Ako sa ti darí milovať ich? Existujú nejaké skupiny ľudí, ku ktorým necítiš žiadne sympatie, a je pre teba ťažké predstaviť si, že by si k nim mal pristupovať s rovnakou láskou a záujmom ako Ježiš? Ako sa to môže zmeniť?`