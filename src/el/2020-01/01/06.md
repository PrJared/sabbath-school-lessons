---
title:  H Σπουδαιοτητα Του Βιβλιου Του Δανιηλ Στη Συγχρονη Εποχη
date:  02/01/2020
---

Το βιβλίο του Δανιήλ, αν και γράφτηκε πάνω από 2.500 χρόνια πριν, σχετίζεται άμεσα με το λαό του Θεού στον 21ο αιώνα.  Θα σημειώσουμε τρεις λόγους για τους οποίους το βιβλίο αυτό εξακολουθεί να είναι σπουδαίο για εμάς σήμερα:

Ο Θεός είναι κυρίαρχος της ζωής μας. Ακόμη και όταν τα πράγματα πάνε στραβά, ο Θεός δείχνει την κυριαρχία Του και ενεργεί μέσα από την ανθρώπινη ιδιοσυγκρασία με τρόπους που να προσφέρει το καλύτερο για τα παιδιά Του. Η εμπειρία του Δανιήλ στην Βαβυλώνα μοιάζει με του Ιωσήφ στην Αίγυπτο και της Εσθήρ στην Περσία. Αυτοί οι τρεις νέοι ήταν αιχμάλωτοι σε ξένες χώρες, κάτω από την δυσβάσταχτη εξουσία των ειδωλολατρικών εθνών.  Με μία επιπόλαιη ανάγνωση, τα άτομα αυτά ίσως φανούν αδύναμα και εγκαταλειμμένα από τον Θεό.  Ωστόσο, ο Κύριος ενίσχυσε τους νέους αυτούς και τους χρησιμοποίησε με θαυμαστούς τρόπους.  Όταν αντιμετωπίζουμε δοκιμασίες, θλίψεις και εναντιώσεις, μπορούμε να κοιτάξουμε στο παρελθόν, σε αυτά που ο Θεός έκανε για τον Δανιήλ, τον Ιωσήφ και την Εσθήρ. Μπορούμε να είμαστε σίγουροι ότι ο Θεός εξακολουθεί να είναι ο Κύριός μας, και δεν μας αφήνει μόνους στις δοκιμασίες και στους πειρασμούς.

Ο Θεός κατευθύνει την πορεία της ιστορίας. Κάποιες φορές αισθανόμαστε προβληματισμένοι ζώντας σε έναν ταραγμένο και μάταιο κόσμο γεμάτο αμαρτία και βία. Στο βιβλίο του Δανιήλ φαίνεται ότι ο Θεός έχει τον έλεγχο των πραγμάτων. Σε κάθε κεφάλαιο, είναι ξεκάθαρο το μήνυμα ότι ο Θεός είναι Αυτός που κατευθύνει τη ροή της ιστορίας. Όπως λέει η Ε. Χουάιτ: «Στα χρονικά της ανθρώπινης ιστορίας η ανάπτυξη των εθνών, η άνοδος και η πτώση των αυτοκρατοριών παρουσιάζονται από την άποψη της θέλησης και της ανδραγαθίας του ανθρώπου. Η εξέλιξη των γεγονότων φαίνεται να εξαρτάται κατά μεγάλο βαθμό από τη δύναμή του, τη φιλοδοξία του ή την ιδιοτροπία του. Στο λόγο όμως του Θεού η αυλαία σηκώνεται και παρατηρούμε προς τα πίσω και προς τα επάνω διά μέσου όλης της δράσης και της αντίδρασης των ανθρώπινων συμφερόντων, δυνάμεων και παθών, τους συνεργούς του Παντελεήμονα Θεού να εργάζονται σιωπηλά και υπομονετικά τις βουλές του θελήματός Του.» ΕΚ, σ. 161.

Ο Θεός δίνει ένα πρότυπο στους ανθρώπους των έσχατων καιρών. Ο Δανιήλ και οι φίλοι του αποτελούν παράδειγμα προς μίμηση για εμάς που ζούμε σε μια κοινωνία που έχει μία κοσμοθεωρία συχνά αντίθετη με της Αγίας Γραφής. Όταν οι νέοι αυτοί πιέστηκαν να συμβιβάσουν την πίστη τους και να αρνηθούν την αφοσίωση τους στον Κύριο κάνοντας παραχωρήσεις στο Βαβυλωνιακό σύστημα, παρέμειναν πιστοί στο Λόγο του Θεού. Η πίστη και η απόλυτη αφοσίωσή τους στον Κύριο μάς ενθαρρύνει όταν αντιμετωπίζουμε εναντιώσεις, ακόμη και διωγμούς, για χάρη του ευαγγελίου. Ταυτόχρονα, η εμπειρία του Δανιήλ δείχνει ότι είναι εφικτό το να συνεισφέρουμε στην πολιτεία και στην κοινωνία και παράλληλα να παραμείνουμε αφοσιωμένοι στον Κύριο.

`ΣΚΕΨΗ: Διαβάστε Δαν. 9:23, Δαν. 10:11,12 και Ματθ. 10:29-31. Τι λένε αυτά τα εδάφια για το ενδιαφέρον του Θεού στους προσωπικούς μας αγώνες;`