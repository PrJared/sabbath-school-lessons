---
title:  Το Χρονοδιαγραμμα Του Θεου
date:  01/01/2020
---

Ένα άλλο σημαντικό σημείο που πρέπει να έχουμε κατά νου όταν μελετάμε το βιβλίο του Δανιήλ είναι ο Ιστορικισμός - η ιστορική ερμηνεία των αποκαλυπτικών προφητειών. Αυτή η ερμηνευτική μέθοδος μπορεί να γίνει καλύτερα κατανοητή εάν συγκριθεί με τις αντίθετες απόψεις του Πρετερισμού, του Φουτουρισμού και του Ιδεαλισμού.

Ο Πρετερισμός (παρελθόν), τείνει να βλέπει τα προφητικά γεγονότα που αποκαλύφθηκαν στον Δανιήλ ως γεγονότα που εκπληρώθηκαν στο παρελθόν. Ο Φουτουρισμός (μέλλον), υποστηρίζει ότι οι ίδιες προφητείες ακόμη περιμένουν μια μελλοντική εκπλήρωση. Ενώ ο Ιδεαλισμός, αντιμετωπίζει τις αποκαλυπτικές προφητείες ως σύμβολα γενικών πνευματικών πραγματικοτήτων, χωρίς συγκεκριμένες ιστορικές αναφορές.

Ο Ιστορικισμός, αντιθέτως, υποστηρίζει ότι στην αποκαλυπτική προφητεία ο Θεός φανερώνει μια συνεχόμενη ιστορική αλληλουχία γεγονότων από την εποχή του προφήτη μέχρι το τέλος του κόσμου. Καθώς μελετάμε το βιβλίο του Δανιήλ (κεφ. 2, 7, 8, 11), θα δούμε ότι κάθε σημαντικό όραμα επαναλαμβάνει αυτήν την ιστορική περιγραφή από διαφορετικές οπτικές γωνίες και με νέες λεπτομέρειες. Οι πρωτοπόροι των Αντβεντιστών, συμπεριλαμβανομένης και της Ε. Χουάιτ, κατανόησαν τις Βιβλικές προφητείες του Δανιήλ και της Αποκάλυψης από ιστορικιστική πλευρά.

`Διαβάστε Αρ. 14:34 και Ιεζ.4:5,6. Στην προφητική γλώσσα, τι αντιπροσωπεύει μία «ημέρα»;`

Καθώς μελετάμε το βιβλίο του Δανιήλ πρέπει να έχουμε κατά νου ότι ο προφητικός χρόνος υπολογίζεται σύμφωνα με τον κανόνα ημέρας-έτους.  Δηλαδή, μία ημέρα στην προφητική γλώσσα αντιστοιχεί σε ένα πραγματικό, ιστορικό έτος.  Έτσι, για παράδειγμα, η προφητεία των 2.300 ημερονυκτίων θα πρέπει να νοηθεί ότι αναφέρεται σε 2.300 χρόνια (Δαν. 8:14). Ομοίως, η περίοδος των 70 εβδομάδων πρέπει να γίνει αντιληπτή ως 490 χρόνια (Δαν. 9:24-27). Αυτό το χρονοδιάγραμμα φαίνεται να είναι σωστό για κάποιους προφανείς λόγους:

- Αφού τα οράματα είναι συμβολικά, και οι αναφερόμενοι χρόνοι θα πρέπει επίσης να είναι συμβολικοί.
- Καθώς τα γεγονότα που απεικονίζονται στα οράματα ξεδιπλώνονται για μεγάλα χρονικά διαστήματα, σε ορισμένες περιπτώσεις φτάνουν μέχρι και το τέλος του κόσμου, οι χρονικές περίοδοι που σχετίζονται με αυτές τις προφητείες πρέπει να ερμηνεύονται αναλόγως.
- Ο κανόνας ημέρας-έτους επιβεβαιώνεται από το βιβλίο του Δανιήλ. Ένα σαφές παράδειγμα προέρχεται από την προφητεία των 70 εβδομάδων, η οποία εκτείνεται από τις ημέρες του βασιλιά Αρταξέρξη μέχρι τον ερχομό του Ιησού ως Μεσσίας. Έτσι, ο πιο προφανής και σωστός τρόπος για να κατανοήσουμε τις προφητικές χρονικές περιόδους που δίνονται στο βιβλίο του Δανιήλ είναι να τις ερμηνεύσουμε σύμφωνα με τον κανόνα ημέρας-έτους.

`ΣΚΕΨΗ: Το γεγονός ότι ορισμένες από αυτές τις προφητείες καλύπτουν εκατοντάδες, ακόμα και χιλιάδες χρόνια, τι  μπορεί να μας διδάξει σχετικά με την υπομονή;`