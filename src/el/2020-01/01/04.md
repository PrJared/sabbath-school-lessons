---
title:  Αποκαλυπτικες Προφητειες Στο Βιβλιο Του Δανιηλ
date:  31/12/2019
---

Τα προφητικά οράματα στο βιβλίο του Δανιήλ διαφέρουν από τα περισσότερα μηνύματα που καταγράφονται από άλλους προφήτες της Παλαιάς Διαθήκης. Οι προφητείες του Δανιήλ ανήκουν στην κατηγορία της αποκαλυπτικής προφητείας, ενώ οι περισσότερες από τις άλλες προφητείες της Παλαιάς Διαθήκης ανήκουν στην κατηγορία της κλασικής προφητείας. Η γνώση των βασικών διαφορών ανάμεσα σε αυτά τα προφητικά είδη είναι σημαντική για την σωστή κατανόηση της Βιβλικής προφητείας.

Οι αποκαλυπτικές προφητείες εμφανίζουν ορισμένα ιδιαίτερα χαρακτηριστικά που τις διαφοροποιούν από τις λεγόμενες κλασικές προφητείες:

Οράματα και όνειρα: Στην αποκαλυπτική προφητεία ο Θεός χρησιμοποιεί κυρίως όνειρα και οράματα για να μεταδώσει το μήνυμά Του στον προφήτη. Στην κλασική προφητεία, ο προφήτης λαμβάνει «το Λόγο του Κυρίου» (που μπορεί να περιλαμβάνει οράματα), μια έκφραση που εμφανίζεται με μικρές παραλλαγές, περίπου 1600 φορές, στους κλασικούς προφήτες.

Σύνθετος συμβολισμός: Ενώ στην κλασική προφητεία υπάρχει περιορισμένος αριθμός συμβόλων, τα οποία μπορεί να συναντήσει κανείς στην καθημερινή ζωή, στην αποκαλυπτική προφητεία ο Θεός δείχνει σύμβολα και εικόνες πέρα από τον κόσμο της ανθρώπινης πραγματικότητας, όπως υβριδικά ζώα ή τέρατα με φτερά και κέρατα.

Θεϊκή κυριαρχία και προφητείες άνευ όρων: Σε αντίθεση με τις κλασικές προφητείες που η εκπλήρωση τους εξαρτάται συνήθως από την ανθρώπινη αντίδραση στο πλαίσιο της διαθήκης του Θεού με το Ισραήλ, οι αποκαλυπτικές προφητείες είναι άνευ όρων. Στην αποκαλυπτική προφητεία ο Θεός φανερώνει την άνοδο και την πτώση των παγκόσμιων αυτοκρατοριών από την ημέρα του Δανιήλ μέχρι το τέλος του κόσμου. Αυτό το είδος προφητείας βασίζεται στην πρόγνωση και στην κυριαρχία του Θεού και θα πραγματοποιηθεί ανεξάρτητα από τις ανθρώπινες επιλογές.

`Διαβάστε Ιωνάς 3:3-10.  Αυτή είναι μια κλασική ή αποκαλυπτική προφητεία; Δικαιολογήστε την απάντησή σας.  Τι θα λέγατε για το Δαν. 7:6;`

Το να διακρίνουμε τα είδη των προφητειών, όπως η κλασική και η αποκαλυπτική προφητεία, φέρνει ιδιαίτερο όφελος. Πρώτον, αυτά τα είδη δείχνουν ότι ο Θεός χρησιμοποιεί διάφορους τρόπους για να αναγγείλει το προφητικό μήνυμα (Εβρ.1:1). Δεύτερον, η γνώση αυτή μας βοηθά να εκτιμήσουμε καλύτερα την ομορφιά και την πολυπλοκότητα της Αγίας Γραφής. Τρίτον, αυτή η κατανόηση συμβάλλει στο να ερμηνεύουμε τις Βιβλικές προφητείες με τρόπους που συμφωνούν με το πνεύμα ολόκληρης της Αγίας Γραφής και εξηγούν σωστά «τον λόγο της αληθείας» (Β’ Τιμ. 2:15).

`ΣΚΕΨΗ: Βάση ορισμένων κειμένων όπως Ωσηέ 3:4-5, Αμώς 8:11 και Ζαχ. 9:1, κάποιοι Χριστιανοί σήμερα περιμένουν τα τελευταία γεγονότα της παγκόσμιας ιστορίας να διαδραματιστούν στη Μέση Ανατολή. Πού βρίσκεται το λάθος σε αυτήν την ερμηνεία; Πώς μπορεί η διάκριση ανάμεσα στις αποκαλυπτικές και τις κλασικές προφητείες να μας βοηθήσει να ξεκαθαρίσουμε αυτό το θέμα;`