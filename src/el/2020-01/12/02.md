---
title:  Προφητειες Για Την Περσια Και Την Ελλαδα
date:  15/03/2020
---

`Διαβάστε Δαν. 11:1-4. Τι βλέπουμε εδώ που μας θυμίζει κάποιες από τις προηγούμενες προφητείες του Δανιήλ;`

Ο Γαβριήλ λέει στον Δανιήλ ότι τρεις ακόμη βασιλείς θα εγερθούν  στην Περσία. Θα ακολουθήσει ο τέταρτος βασιλιάς, ο οποίος θα είναι ο πλουσιότερος από όλους και θα προκαλέσει τους Έλληνες. Μετά τον Κύρο, τρεις διαδοχικοί βασιλείς ασκούν την κυριαρχία τους στην Περσία: ο Καμβύσης (530-522 π.Χ.), ο Σμέρδις της Περσίας (522 π.Χ.), και ο Δαρείος Α’ (522-486 π.Χ.). Ο τέταρτος βασιλιάς είναι ο Ξέρξης, που αναφέρεται στο βιβλίο της Εσθήρ ως Ασσουήρης. Έχει πολύ πλούτο (Εσθήρ 1:1-7) και συγκεντρώνει έναν αναρίθμητο στρατό για να εισβάλει στην Ελλάδα, όπως προειπώθηκε στην προφητεία. Παρά τη δύναμή του όμως, απωθείται από την μικρότερη δύναμη των γενναίων Ελλήνων.

Δεν είναι δύσκολο να αναγνωρίσουμε τον Μέγα Αλέξανδρο ως τον ισχυρό βασιλιά που αναδύεται στο Δαν. 11:3 και που γίνεται ο απόλυτος ηγέτης του αρχαίου κόσμου. Πέθανε σε ηλικία 32 ετών, χωρίς να αφήσει κληρονόμο να κυβερνήσει την αυτοκρατορία. Έτσι, το βασίλειο χωρίστηκε μεταξύ των τεσσάρων στρατηγών του: τον Σέλευκο στη Συρία και στη Μεσοποταμία, τον Πτολεμαίο στην Αίγυπτο, τον Λυσίμαχο στη Θράκη και σε τμήματα της Μικράς Ασίας, και τον Κάσσανδρο στη Μακεδονία και στην υπόλοιπη Ελλάδα.

`Συγκρίνετε Δαν. 11:2-4 με Δαν. 8:3-8,20-22. Πώς τα εδάφια βοηθούν να καταλάβουμε ότι ο Μ. Αλέξανδρος είναι αυτή η δύναμη;`

Τι μπορούμε να μάθουμε από αυτήν την πληθώρα ονομάτων, ημερομηνιών, τόπων και ιστορικών γεγονότων; Πρώτον, μαθαίνουμε ότι η προφητεία εκπληρώνεται όπως προλέγεται από τον θεϊκό αγγελιοφόρο. Ο Λόγος του Θεού δεν αποτυγχάνει ποτέ. Δεύτερον, ο Θεός είναι ο Κύριος της ιστορίας. Ίσως έχουμε την εντύπωση ότι η διαδοχή των πολιτικών δυνάμεων, των ηγετών και των βασιλείων προωθείται από τη φιλοδοξία των αυτοκρατόρων, των δικτατόρων και των πολιτικών, ωστόσο, η Αγία Γραφή αποκαλύπτει ότι ο Θεός έχει τον απόλυτο έλεγχο.  Ο Θεός κινεί τα νήματα της ιστορίας σύμφωνα με το δικό Του σκοπό, οδηγώντας στην οριστική εξάλειψη του κακού και στην εγκαθίδρυση της Αιώνιας Βασιλείας Του.