---
title:  Οι Προφητειες Της Συριας Και Της Αιγυπτου
date:  16/03/2020
---

`Διαβάστε Δαν. 11:5-14. Τι ξεδιπλώνεται εδώ;`

Μετά το θάνατο του Μεγάλου Αλεξάνδρου, η τεράστια Ελληνική Αυτοκρατορία χωρίστηκε στους τέσσερις στρατηγούς του. Δύο από αυτούς - ο Σέλευκος στη Συρία (Βόρεια) και ο Πτολεμαίος στην Αίγυπτο (Νότια) - κατάφεραν να δημιουργήσουν δυναστείες που θα πολεμούσαν η μία την άλλη προκειμένου να αποκτήσουν τον έλεγχο της γης.

Οι περισσότεροι μελετητές της Αγίας Γραφής κατανοούν ότι οι πόλεμοι μεταξύ του βασιλιά του Βορρά και του βασιλιά του Νότου που προφητεύτηκαν στο Δαν.11:5-14 αναφέρονται στις πολλές μάχες που αφορούσαν αυτές τις δυο δυναστείες. Σύμφωνα με την προφητεία, θα γίνει προσπάθεια να ενωθούν αυτές οι δύο δυναστείες με γάμο, αλλά αυτή η συμμαχία θα είναι σύντομη (Δαν. 11:6). Ιστορικές πηγές μας πληροφορούν ότι ο Αντίοχος Β' θεός (261-246 π.Χ.) εγγονός του Σέλευκου Α', παντρεύτηκε την Βερενίκη, κόρη του Αιγύπτιου βασιλιά Πτολεμαίου Β’ Φιλάδελφου. Ωστόσο, η συνθήκη αυτή δεν διήρκησε, και σύντομα ξεκίνησε μια σύγκρουση που ενέπλεκε άμεσα το λαό του Θεού. Έτσι, το Δανιήλ 11:ασχολείται με σημαντικά γεγονότα που θα επηρεάσουν τη ζωή των πιστών, κατά τη διάρκεια των αιώνων, μετά τον Δανιήλ

Και πάλι τίθεται το ερώτημα: γιατί ο Κύριος αποκαλύπτει εκ των προτέρων όλες αυτές τις λεπτομέρειες σχετικά με τους πολέμους των βασιλείων για υπεροχή σε αυτό το μέρος του κόσμου; Ο λόγος είναι απλός: αυτοί οι πόλεμοι επηρεάζουν το λαό του Θεού. Έτσι, ο Κύριος ανακοινώνει εκ των προτέρων τις πολλαπλές προκλήσεις που θα αντιμετωπίσει ο λαός Του τα επερχόμενα έτη. Επίσης, ο Θεός είναι ο Κύριος της ιστορίας, και καθώς συγκρίνουμε τις προφητικές αναφορές με τα ιστορικά γεγονότα, μπορούμε να ξαναδούμε ότι ο προφητικός λόγος εκπληρώνεται όπως ακριβώς προλέγεται. Ο Θεός που προβλέπει τις δράσεις των ελληνιστικών βασιλείων που μάχονται μεταξύ τους είναι ο Θεός που γνωρίζει το μέλλον. Αξίζει την εμπιστοσύνη και την πίστη μας. Αυτός είναι ο Ύψιστος Θεός, όχι ένα είδωλο κατασκευασμένο από ανθρώπινη φαντασία. Δεν κατευθύνει μόνο την πορεία των ιστορικών γεγονότων, αλλά μπορεί επίσης να καθοδηγήσει και τη ζωή μας, αν Του το επιτρέψουμε.

`ΣΚΕΨΗ: Διαβάστε Ησ. 46:9,10. Ποια βασική χριστιανική θεολογία βρίσκεται σε αυτά τα δύο εδάφια και ποια μεγάλη ελπίδα μπορούμε να αντλήσουμε από αυτά; Σκεφτείτε πόσο τρομακτικό θα ήταν το εδάφιο 10 εάν ο Θεός δεν ήταν καλός και στοργικός, αλλά κακός και εκδικητικός.`