---
title:  Τελευταια Γεγονοτα
date:  19/03/2020
---

`Διαβάστε Δαν. 11:40-45. Τι συμβαίνει στα εδάφια αυτά;`

Οι παρακάτω φράσεις μάς βοηθούν να κατανοήσουμε αυτό το κείμενο:

Ο έσχατος καιρός: Η έκφραση «εν τω εσχάτω καιρώ» εμφανίζεται μόνο στο βιβλίο του Δανιήλ (Δαν. 8:17, Δαν. 11:35,40, Δαν. 12:4,9). Η εξέταση των προφητειών του Δανιήλ δείχνει ότι ο έσχατος καιρός εκτείνεται από την πτώση του παπισμού το 1798μ.Χ. μέχρι την ανάσταση των νεκρών (Δαν. 12:2).

Ο βασιλιάς του Βορρά: Το όνομα αυτό προσδιορίζει γεωγραφικά τη δυναστεία των Σελευκιδών, αλλά στη συνέχεια αναφέρεται στην ειδωλολατρική και τελικά παπική Ρώμη. Ως εκ τούτου, δεν περιγράφει μια γεωγραφική θέση αλλά τον πνευματικό εχθρό του λαού του Θεού. Επιπλέον, ο βασιλιάς του Βορρά αντιπροσωπεύει μια παραποίηση του αληθινού Θεού, ο Οποίος στην Αγία Γραφή συνδέεται συμβολικά με τον Βορρά (Ησ. 14:13).

Ο βασιλιάς του Νότου: Το όνομα αυτό αρχικά υποδηλώνει τη δυναστεία των Πτολεμαίων στην Αίγυπτο, νότια των Αγίων Τόπων. Αλλά καθώς η προφητεία ξετυλίγεται, αποκτά μια θεολογική διάσταση και συνδέεται, σύμφωνα με μερικούς μελετητές, με τον αθεϊσμό. Όπως λέει και η Ε. Χουάιτ, σχολιάζοντας την αναφορά στην Αίγυπτο, στην Αποκ. 11:8, «Αυτός είναι ο αθεϊσμός». Τ.Π.Σ. σελ. 319.

Ένδοξο όρος της αγιότητας: Στην εποχή της Παλαιάς Διαθήκης, αυτή η έκφραση αναφέρεται στη Σιών, την πρωτεύουσα και την καρδιά του Ισραήλ που γεωγραφικά είναι τοποθετημένη στην υποσχόμενη γη. Μετά τον Σταυρό, ο λαός του Θεού δεν καθορίζεται πλέον από κάποιο εθνικό και γεωγραφικό προσδιορισμό. Ως εκ τούτου, το όρος της αγιότητας θα πρέπει να είναι μια συμβολική ονομασία του λαού του Θεού που είναι διάσπαρτος ανά τον κόσμο.

Έτσι, ίσως μπορούμε να ερμηνεύσουμε γεγονότα όπως τα ακόλουθα:

(1) Ο βασιλιάς του Νότου επιτίθεται στον βασιλιά του Βορρά: η Γαλλική Επανάσταση προσπάθησε να εξαλείψει τη θρησκεία και να νικήσει τον παπισμό, αλλά απέτυχε. (2) Ο βασιλιάς του Βορρά επιτίθεται και νικά τον βασιλιά του Νότου: οι δυνάμεις της θρησκείας με επικεφαλή τον παπισμό και τους συμμάχους του τελικά θα νικήσουν τις δυνάμεις του αθεϊσμού και θα σχηματίσουν ένα συνασπισμό με τον ηττημένο εχθρό. (3) Ο Εδώμ, ο Μωάβ και οι εξέχοντες λαοί του Αμμών θα διαφύγουν: μερικοί από αυτούς που δεν υπολογίζονται μεταξύ του αληθινού λαού του Θεού, την τελευταία στιγμή, θα προσχωρήσουν στο πιστό υπόλοιπο. (4) Ο βασιλιάς του Βορρά προετοιμάζεται να επιτεθεί στο όρος της αγιότητας αλλά έρχεται το τέλος του: οι δυνάμεις του κακού καταστρέφονται και η Βασιλεία του Θεού εγκαθίσταται.

`ΣΚΕΨΗ: Πώς μας παρηγορεί το ότι, τελικά, ο Θεός και ο λαός Του θα νικήσουν;`