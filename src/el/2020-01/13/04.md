---
title:  Η Ανασταση
date:  24/03/2020
---

`Διαβάστε Δαν. 12:2,3. Σε ποιο συμβάν αναφέρεται εδώ, και γιατί σύμφωνα με τα όσα γνωρίζουμε για το θάνατο, αυτό το γεγονός είναι τόσο σημαντικό για εμάς;`

Ο Δανιήλ κάνει πιθανώς την πιο ρητή αναφορά της Παλαιάς Διαθήκης για την επερχόμενη ανάσταση. Καθώς σκεφτόμαστε αυτό το απόσπασμα, μπορούμε να μάθουμε μερικές πολύ σημαντικές αλήθειες. Πρώτον, καμία αθάνατη ψυχή δεν κατοικεί σε ανθρώπινα σώματα. Οι άνθρωποι είναι μια αδιαίρετη ενότητα σώματος, νου, και πνεύματος. Στο θάνατο, το άτομο παύει να υπάρχει και παραμένει χωρίς συναίσθηση μέχρι την ανάσταση. Δεύτερον, το κείμενό μας δείχνει ότι κατά την επερχόμενη ανάσταση θα γίνει αντιστροφή όσων συμβαίνουν τώρα ως αποτέλεσμα της αμαρτίας. «Και πολλοί εκ των κοιμωμένων εν τω χώματι της γης θέλουσιν εξεγερθή» Δανιήλ 12:2. Η διακήρυξη του θανάτου που έγινε κατά την πτώση του Αδάμ, «εις γην θέλεις επιστρέψει» (Γέν. 3:19), θα αντιστραφεί και ο θάνατος δεν θα συνεχίσει να κυριαρχεί. Όπως ο Παύλος λέει: «κατεπόθη ο θάνατος εν νίκη» (Α΄Κορ. 15:54).

`Διαβάστε Ρωμ. 8:18 και Εβρ. 2:14,15. Για ποιους λόγους δεν χρειάζεται να φοβόμαστε το θάνατο;`

Ο θάνατος καταστρέφει και τελειώνει τα πάντα εδώ στη γη. Μας δίνεται όμως η υπόσχεση ότι ο θάνατος δεν έχει τον τελευταίο λόγο για τους πιστούς. Είναι ένας ηττημένος εχθρός. Όταν ο Χριστός έσπασε τις αλυσίδες του θανάτου και αναστήθηκε από τον τάφο, έδωσε το τελειωτικό πλήγμα στο θάνατο. Τώρα μπορούμε να κοιτάξουμε πέρα από την προσωρινή πραγματικότητα του θανάτου στην απόλυτη πραγματικότητα της ζωής που λαμβάνουμε από τον Θεό μέσω του Χριστού. Επειδή ο Μιχαήλ «εγέρθη» (Δαν.12:1), αυτοί που ανήκουν σε Αυτόν θα εγερθούν επίσης εκ της γης (εδ.2) για να λάμπουν σαν τα αστέρια εις τους αιώνες των αιώνων.

`ΣΚΕΨΗ: Μέσα στους πόνους και τους αγώνες της ζωής, πώς μπορούμε να αντλήσουμε ελπίδα και παρηγοριά από την υπόσχεση της ανάστασης; Στην πραγματικότητα, γιατί δεν έχει σημασία σχεδόν τίποτε άλλο;`