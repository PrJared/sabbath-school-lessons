---
title:  Καταγεγραμμενοι Στο Βιβλιο
date:  23/03/2020
---

`Στο Δαν.12:1 γίνεται αναφορά σε όποιον βρέθηκε «γεγραμμένος εν τω βιβλίω». Τι σημαίνει αυτό;`

Ο καιρός παρέμβασης του Μιχαήλ περιγράφεται επίσης και ως περίοδος θλίψης που τέτοια δεν έχει γίνει ποτέ πριν. Χρονικά αυτή η περίοδος αντιστοιχεί στην εποχή που το Πνεύμα του Θεού θα αποσυρθεί από την αποστάτισσα ανθρωπότητα. Τότε οι επτά τελευταίες πληγές, ως έκφραση της οργής του Θεού πάνω στα έθνη, θα ξεχυθούν στην Βαβυλώνα των εσχάτων καιρών (Αποκ. 16, Αποκ. 18:20-24) και οι δυνάμεις του σκότους θα εξαπολυθούν στον κόσμο. Η Ε. Χουάιτ γράφει ότι «ο Σατανάς θα βυθίσει τότε τους κατοίκους της γης σε μια τελευταία μεγάλη θλίψη. Όταν οι άγγελοι του Θεού παύουν να συγκρατούν τους θυελλώδεις ανέμους των ανθρωπίνων παθών, όλα τα ανταγωνιστικά στοιχεία θα αφεθούν ελεύθερα. Η ανθρωπότητα θα εμπλακεί σε μια παγκόσμια καταστροφή, τρομακτικότερη ακόμη από την καταστροφή της αρχαίας Ιερουσαλήμ.» Τ.Π.Σ. σελ.733

Ο λαός όμως του Θεού θα ελευθερωθεί κατά τη διάρκεια αυτής της τρομερής εποχής, γιατί στην διερευνητική κρίση δικαιώθηκαν από τον Ιησού, τον ουράνιο Αρχιερέα, και τα ονόματά τους γράφτηκαν στο βιβλίο.

Για να κατανοήσουμε την έννοια αυτού του βιβλίου, πρέπει να έχουμε κατά νου ότι η Αγία Γραφή αναφέρει δύο είδη ουράνιων βιβλίων. Το ένα περιέχει τα ονόματα εκείνων που ανήκουν στον Κύριο και μερικές φορές ονομάζεται το βιβλίο της ζωής (Εξ. 32:32, Λουκ. 10:20, Ψαλμ. 69:28, Φιλιπ. 4:3, Αποκ. 17:8). Εκτός από το Βιβλίο της Ζωής, η Αγία Γραφή αναφέρει βιβλία στα οποία είναι καταχωρημένες οι ανθρώπινες πράξεις (Ψαλμ. 56:8, Μαλ. 3:16, Ησ. 65:6). Αυτά είναι τα βιβλία που χρησιμοποιούνται στο ουράνιο δικαστήριο για να καθορίσουν την αφοσίωση του κάθε ανθρώπου προς τον Κύριο. Αυτά είναι τα ουράνια αρχεία, οι "βάσεις δεδομένων", που περιέχουν τα ονόματα και τα έργα κάθε ανθρώπινης ύπαρξης. Μερικοί άνθρωποι δυσανασχετούν με την ιδέα ότι τα ονόματά τους, και ιδιαίτερα οι πράξεις τους, είναι καταγεγραμμένα στον ουρανό. Μόλις, όμως, αφιερώσουμε τη ζωή μας στον Χριστό, τα ονόματά μας γράφονται στο βιβλίο της ζωής και οι κακές μας πράξεις διαγράφονται στην κρίση. Αυτό το ουράνιο αρχείο παρέχει δικαστικές αποδείξεις σε ολόκληρο το σύμπαν ότι ανήκουμε στον Ιησού και για αυτό έχουμε το δικαίωμα να προστατευτούμε κατά τη διάρκεια της θλίψης.

`ΣΚΕΨΗ: Γιατί μόνο η δικαιοσύνη του Χριστού είναι η μόνη ελπίδα μας για να βρεθούν τα ονόματά μας καταγεγραμμένα στο βιβλίο της ζωής; Αιτιολογήστε την απάντησή σας.`