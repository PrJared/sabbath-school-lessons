---
title:  Το Σφραγισμενο Βιβλιο
date:  25/03/2020
---

`Διαβάστε Δαν. 12:4 και Ιωάν. 14:29. Γιατί πρέπει το βιβλίο του Δανιήλ να σφραγιστεί μέχρι τον έσχατο καιρό;`

Στο τέλος της τελευταίας μεγάλης ενότητας του βιβλίου (Δαν. 10:1-12:4), ο προφήτης λαμβάνει την εντολή να σφραγίσει το βιβλίο μέχρι τον έσχατο καιρό. Ταυτόχρονα, ο άγγελος προλέγει ότι «τότε πολλοί θέλουσι περιτρέχει, και η γνώσις θέλει πληθυνθή» (Δαν. 12:4). Παρότι ορισμένοι μελετητές του βιβλίου εξέλαβαν αυτά τα λόγια ως πρόβλεψη της επιστημονικής προόδου, η οποία επίσης θα μπορούσε να συμπεριληφθεί στην έννοια αυτού του εδαφίου, σύμφωνα με τα συμφραζόμενα η λέξη «περιτρέχει» αναφέρεται στην αναζήτηση του βιβλίου του Δανιήλ. Πράγματι, για αιώνες το βιβλίο του Δανιήλ παρέμεινε ένα δυσνόητο λογοτεχνικό βιβλίο. Μπορεί να ήταν γνωστά και να είχαν μελετηθεί ορισμένα μέρη του, αλλά μερικές βασικές διδασκαλίες και προφητείες του παρέμειναν μυστηριώδεις. Για παράδειγμα, προφητικά μηνύματα όπως ο καθαρισμός του ουράνιου Αγιαστηρίου, η κρίση, η ταυτότητα και το έργο του μικρού κέρατος, και το χρονικό πλαίσιο αυτών των προφητειών, δεν ήταν καθόλου ξεκάθαρα. Αλλά από τον καιρό της μεταρρύθμισης και έπειτα, όλο και περισσότεροι άνθρωποι άρχισαν να μελετούν το βιβλίο του Δανιήλ. Ωστόσο, μόνο στον έσχατο καιρό τελικά το βιβλίο άνοιξε και το περιεχόμενό του αποκαλύφθηκε πλήρως. Όπως η Ε. Χουάιτ σημειώνει: «Από το 1798 όμως το βιβλίο του Δανιήλ ξεσφραγίσθηκε, η κατανόηση των προφητειών προόδευσε και η σοβαρή αγγελία της επικείμενης κρίσης διακηρύχθηκε από πολλούς.» Τ.Π.Σ. σελ.425. «Στο τέλος του 18ου και στις αρχές του 19ου αιώνα ξύπνησε ένα νέο ενδιαφέρον για τις προφητείες του Δανιήλ και της Αποκάλυψης σε διάφορα μέρη της γης. Η μελέτη αυτών των προφητειών οδήγησε σε μια ευρύτερα διαδεδομένη πεποίθηση ότι η Δεύτερη Έλευση του Χριστού ήταν κοντά. Πολλοί ερμηνευτές στην Αγγλία, ο Joseph Wolff στη Μέση Ανατολή, ο Manuel Lacunza στη Νότια Αμερική, και ο William Miller στις Ηνωμένες Πολιτείες, μαζί με πολλούς άλλους μελετητές των προφητειών, δήλωσαν, βάσει της μελέτης τους στις προφητείες του Δανιήλ, ότι η Δευτέρα Παρουσία ήταν κοντά. Σήμερα, αυτή η πεποίθηση έχει γίνει η κινητήριος δύναμη ενός παγκόσμιου κινήματος.» The Seventh-day Adventist Bible Commentary, vol. 4, p. 879.

`ΣΚΕΨΗ: Σκεφτείτε το μεγάλο πλεονέκτημα που έχουμε σήμερα να μπορούμε να κοιτάξουμε πίσω στην ιστορία και να δούμε πώς εκπληρώθηκαν αυτές οι ιστορικές προφητείες του Δανιήλ. Πώς αυτό μας βοηθά να εμπιστευόμαστε όλες τις υποσχέσεις του Θεού;`