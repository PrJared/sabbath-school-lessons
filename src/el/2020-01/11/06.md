---
title:  Ενας Νικηφορος Αρχοντας
date:  12/03/2020
---

Ο σημαντικότερος χαρακτήρας στο βιβλίο του Δανιήλ είναι η μορφή που αρχικά ονομάστηκε «Υιός του ανθρώπου» (Δαν. 7:13) ή «Άρχων του στρατεύματος» (Δαν. 8:11). Τελικά μαθαίνουμε ότι το όνομά του είναι Μιχαήλ (Δαν. 10:13), που σημαίνει «Ποιος είναι όμοιος με τον Θεό;» Έρχεται για να βοηθήσει τον Γαβριήλ στη σύγκρουση με τον βασιλιά της Περσίας (Δαν. 10:13). Ο άγγελος αναφέρεται σε αυτό το ουράνιο ον ως ο «Μιχαήλ ο άρχων υμών» (Δαν. 10:21), δηλαδή, ο άρχοντας του λαού του Θεού. Ο Μιχαήλ εμφανίζεται αργότερα στο βιβλίο του Δανιήλ ως εκείνος που αντιπροσωπεύει το λαό του Θεού (Δαν. 12:1). Από το Ιούδα 9, μαθαίνουμε ότι ο Μιχαήλ, που ονομάζεται επίσης αρχάγγελος, παλεύει με τον Σατανά για την ανάσταση του Μωυσή. Στην Αποκ. 12:7 αποκαλύπτεται ότι ο Μιχαήλ είναι ο ηγέτης του ουράνιου στρατού, ο Οποίος νικά τον Σατανά και τους έκπτωτους αγγέλους. Έτσι, ο Μιχαήλ δεν είναι άλλος από τον Ιησού Χριστό. Όπως η Περσική Αυτοκρατορία έχει μια πνευματική δύναμη που στέκεται πίσω από τον επίγειο ηγέτη, έτσι και ο λαός του Θεού έχει τον Μιχαήλ τον Αρχιστράτηγο, ο Οποίος μάχεται να κερδίσει για αυτούς.

`Διαβάστε Κολ. 2:15. Πώς πέτυχε ο Ιησούς τη νίκη στη πνευματική σύγκρουση;`

Καθώς αντιμετωπίζουμε τις δυνάμεις του κακού, μπορούμε να έχουμε πίστη στον Ιησού τον Υπερασπιστή μας. Αυτός νικά τον Σατανά στην αρχή της δημόσιας υπηρεσίας Του. Κατά τη διάρκεια της επίγειας ζωής Του, αντιμετωπίζει τον Σατανά στην έρημο όταν εκείνος του επιτίθεται με πειρασμούς, καταπολεμά τις δαιμονικές ορδές και ελευθερώνει τους ανθρώπους από τις δυνάμεις του σκότους. Ο Ιησούς αντιμετωπίζει το κακό ακόμα και όταν αυτό είναι καλυμμένο πίσω από την προσπάθεια του Πέτρου να Τον αποτρέψει να προχωρήσει προς το Γολγοθά. Στα τελευταία Του λόγια προς τους μαθητές, ο Ιησούς μιλά για τον επερχόμενο θάνατό Του ως μάχη η οποία θα κλιμακωθεί σε μια κρίσιμη νίκη κατά του Σατανά: «Τώρα είναι κρίσις του κόσμου τούτου, τώρα ο άρχων του κόσμου τούτου θέλει εκβληθή έξω. Και εγώ εάν υψωθώ εκ της γης, θέλω ελκύσει πάντας προς εμαυτόν» (Ιωάν. 12:31,32).

Μερικές φορές κοιτάζουμε γύρω μας και τα πράγματα φαίνονται πολύ άσχημα. Η βία, η ανηθικότητα, η διαφθορά και οι ασθένειες εμφανίζονται παντού. Ένας εχθρός, χωρίς σάρκα και αίμα, μας επιτίθεται βίαια από παντού. Όσο και αν είναι δύσκολες οι μάχες που πρέπει να δώσουμε, ο Ιησούς αγωνίζεται για εμάς και στέκεται ως Άρχοντας και Αρχιερέας μας στο ουράνιο Αγιαστήριο.

`ΣΚΕΨΗ: Διαβάστε Ρωμ. 8:37-39. Πώς η υπόσχεση της νίκης μπορεί να γίνει μια πραγματική εμπειρία στη δική μας χριστιανική ζωή;`