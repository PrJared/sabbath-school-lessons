---
title:  Νηστεια Και Προσευχη Για Αλλη Μια Φορα
date:  08/03/2020
---

`Διαβάστε Δαν. 10:1-3. Τι βλέπουμε να ξανακάνει ο Δανιήλ;`

Ο Δανιήλ δεν εξηγεί τους λόγους που πενθεί για μεγάλο χρονικό διάστημα, αλλά μια τέτοια ένθερμη διαμεσολαβητική προσευχή προκαλείται πιθανότατα από την κατάσταση των Ιουδαίων, που μόλις είχαν επιστρέψει από τη Βαβυλώνα στην Παλαιστίνη.

`Διαβάστε Εσδρ. 4:1-5. Ποιες είναι οι προκλήσεις που αντιμετωπίζουν οι Ιουδαίοι κατά την επιστροφή τους;`

Γνωρίζουμε από το Εσδρ. 4:1-5 ότι αυτή τη στιγμή οι Ιουδαίοι αντιμετωπίζουν ισχυρή αντίδραση καθώς προσπαθούν να ανοικοδομήσουν το ναό. Οι Σαμαρείτες στέλνουν ψευδείς αναφορές στην Περσική αυλή, υποκινώντας τον βασιλιά να σταματήσει τις εργασίες της ανοικοδόμησης. Μπροστά σε αυτές τις δυσκολίες, ο Δανιήλ ικετεύει τρεις εβδομάδες τον Θεό να επηρεάσει τον Κύρο ώστε να επιτραπεί η συνέχιση των εργασιών.

Ο Δανιήλ είναι περίπου ενενήντα χρονών. Δεν σκέφτεται τον εαυτό του, αλλά τον λαό του και τις προκλήσεις που αντιμετωπίζει. Επιμένει στην προσευχή τρεις ολόκληρες εβδομάδες πριν λάβει οποιαδήποτε απάντηση από τον Θεό. Κατά τη διάρκεια αυτής της περιόδου ακολουθεί μια πολύ λιτή διατροφή, απέχοντας από εκλεκτά φαγητά και οποιοδήποτε καλλωπισμό. Αδιαφορεί εντελώς για την άνεση και την εμφάνισή του και ανησυχεί βαθύτατα για την ευημερία των συμπατριωτών του στην Ιερουσαλήμ, χιλιάδες χιλιόμετρα μακριά.

Καθώς εξετάζουμε τη ζωή προσευχής του Δανιήλ, παίρνουμε κάποια πολύτιμα μαθήματα. Πρώτον, θα πρέπει να επιμείνουμε στην προσευχή, ακόμη και όταν οι αιτήσεις μας δεν απαντηθούν αμέσως. Δεύτερον, πρέπει να αφιερώνουμε χρόνο για να προσευχόμαστε για άλλους ανθρώπους. Υπάρχει κάτι ιδιαίτερο στις διαμεσολαβητικές προσευχές. Θυμηθείτε ότι «έστρεψεν ο Κύριος την αιχμαλωσίαν του Ιώβ, αφού προσηυχήθη υπέρ των φίλων αυτού» (Ιώβ 42:10). Τρίτον, η προσευχή προτρέπει τον Θεό να κάνει κάτι συγκεκριμένο και πραγματικό. Ας προσευχόμαστε πάντα, κάνοντας κάθε είδους προσευχή. Μπροστά σε αβάστακτες δοκιμασίες, μεγάλα προβλήματα και προκλήσεις, ας δώσουμε τα βάρη μας στον Θεό μέσω της προσευχής (Εφεσ. 6:18).

`ΣΚΕΨΗ: Διαβάστε Δαν. 10:12. Τι μας λέει το εδάφιο αυτό για την προσευχή ως μια αντικειμενική εμπειρία που κινεί τον Θεό να ενεργήσει, αντί να είναι απλώς μια υποκειμενική εμπειρία που κάνει εμάς να νιώθουμε καλά για τον Θεό;`