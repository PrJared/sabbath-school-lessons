---
title:  Περαιτερω Σκεψη
date:  13/03/2020
---

«Τρεις εβδομάδες αγωνιζόταν ο Γαβριήλ εναντίον των δυνάμεων του σκότους οι οποίες προσπαθούσαν να αντενεργήσουν στην επιρροή που επιδρούσε τη σκέψη του Κύρου...Ό,τι μπορούσε να κάνει ο ουρανός για το καλό του λαού του Θεού, το είχε κάνει. Τελικά, η νίκη κερδήθηκε. Οι δυνάμεις του κακού αναχαιτίστηκαν όλο το διάστημα που έζησε ο Κύρος και ο γιος του ο Καμβύσης, ο οποίος βασίλεψε επτάμισι χρόνια». - Ε. Χουάιτ, Π.Β., σ. 392, 393.

«Πόσο μεγάλη τιμή αποδίδεται στον Δανιήλ από την Αυτού Μεγαλειότητα του ουρανού! Αυτός ανακουφίζει τον τρεμάμενο δούλο Του και τον διαβεβαιώνει ότι η προσευχή του έχει ακουστεί στον ουρανό. Σε απάντηση αυτής της ένθερμης ικεσίας στάλθηκε ο άγγελος Γαβριήλ για να επηρεάσει την καρδιά του Πέρση βασιλιά. Ο μονάρχης είχε αντισταθεί στις εντυπώσεις του Πνεύματος του Θεού κατά τη διάρκεια των τριών εβδομάδων που ο Δανιήλ νήστευε και προσευχόταν, αλλά ο Άρχων του ουρανού, ο Αρχάγγελος Μιχαήλ, στάλθηκε για να αλλάξει η καρδιά του πεισματάρη βασιλιά και να ενεργήσει αποφασιστικά σύμφωνα με την προσευχή του Δανιήλ.» - Ε. Χουάιτ, The Sanctified Life, σ. 51.

**Ερωτησεις για συζητηση**

`1. Αν και δεν είμαστε οι πρώτοι άνθρωποι της χριστιανικής ιστορίας που βλέπουμε αυτήν την αλήθεια, ως Αντβεντιστές της Εβδόμης Ημέρας είμαστε ισχυροί υπέρμαχοι της άποψης ότι υπάρχει «Μεγάλη Διαμάχη» και της ιδέας ότι ολόκληρο το σύμπαν είναι μέρος μιας επικής διαμάχης μεταξύ Χριστού και Σατανά. Και πιστεύουμε ότι κάθε ανθρώπινη ύπαρξη είναι πράγματι εμπλεκόμενη σε αυτή τη διαμάχη. Και άλλοι, ακόμη και κοσμικοί, έχουν μιλήσει για την πραγματικότητα κάποιου είδους μάχης στην οποία εμπλεκόμαστε όλοι. Ποια ήταν η δική σας εμπειρία στη Μεγάλη Διαμάχη; Πώς είδατε να εκδηλώνεται στη δική σας ζωή; Τι έχετε μάθει που θα μπορούσε να βοηθήσει και άλλους στον αγώνα τους;`

`2. Διαβάστε Εφεσ. 6:10-18. Παρατηρήστε τις στρατιωτικές εικόνες που χρησιμοποιεί ο Παύλος. Ποιες "οδηγίες μάχης" δίνονται σε εμάς για τη Μεγάλη Διαμάχη;`

`3. Στο Δαν. 10:11, για δεύτερη φορά (Δαν. 9:23) ο Δανιήλ ονομάζεται «hamudot» ή «σφόδρα αγαπητός». Τι μας λέει αυτό για τον στενό, ακόμη και συναισθηματικό, δεσμό που υπάρχει ανάμεσα στον ουρανό και τη γη; Σκεφτείτε πόσο ριζικά διαφορετική είναι αυτή η πραγματικότητα σε σύγκριση με την κοινή αθεϊστική άποψη που υιοθετεί ένα μεγάλο μέρος του σύγχρονου κόσμου. Ποια ελπίδα προσφέρει η άποψη της Αγίας Γραφής, όπως φαίνεται σε αυτήν την αναφορά στο Δανιήλ;`