---
title:  Αγγιγμενος Απο Εναν Αγγελο
date:  10/03/2020
---

`Διαβάστε Δαν. 10:10-19. Τι συμβαίνει κάθε φορά που ένας άγγελος αγγίζει τον Δανιήλ;`

Καταβεβλημένος από την ακτινοβολία του θεϊκού φωτός, ο προφήτης πέφτει κάτω. Τότε ένας άγγελος φαίνεται να τον αγγίζει και να τον παρηγορεί. Καθώς διαβάζουμε την αφήγηση, παρατηρούμε ότι ο άγγελος αγγίζει τον Δανιήλ τρεις φορές.

Το πρώτο άγγιγμα επιτρέπει στον προφήτη να σταθεί και να ακούσει τα παρηγορητικά λόγια που έρχονται από τον ουρανό: «Μη φοβού, Δανιήλ, διότι από της πρώτης ημέρας, καθ’ ην έδωκας την καρδίαν σου εις το να εννοής, και κακουχήσας ενώπιον του Θεού σου, εισηκούσθησαν οι λόγοι σου, και εγώ ήλθον εις τους λόγους σου.» (Δαν. 10:12). Η προσευχή του Δανιήλ έχει κινητοποιήσει τον ουρανό. Για εμάς αυτό αποτελεί διαβεβαίωση ότι ο Θεός ακούει τις προσευχές μας, γεγονός ιδιαίτερα παρήγορο σε περιόδους δυσκολίας.

Το δεύτερο άγγιγμα δίνει τη δυνατότητα στον Δανιήλ να μιλήσει. Ο προφήτης εκφράζει στον Κύριο το φόβο και τα συναισθήματά του: «Κύριέ μου, εξ αιτίας της οράσεως συνεστράφησαν τα εντόσθιά μου εν εμοί, και δεν έμεινεν ισχύς εν εμοί. Και πώς δύναται ο δούλος τούτου του κυρίου μου να λαλήση μετά του κυρίου μου τούτου; Εν εμοί βεβαίως από του νυν δεν υπάρχει ουδεμία ισχύς, αλλ’ ουδέ πνοή έμεινεν εν εμοί.» (Δαν. 10:16,17). Έτσι, ο Θεός όχι μόνο μας μιλά, αλλά θέλει κι από εμάς να Του ανοίξουμε την καρδιά μας και  να του εκφράσουμε τα συναισθήματα, τις ανάγκες, και τις προσδοκίες μας.

Το τρίτο άγγιγμα φέρνει δύναμη. Καθώς ο Δανιήλ αναγνωρίζει την ανεπάρκειά του, ο άγγελος τον αγγίζει και τον ανακουφίζει με την ειρήνη του Θεού: «Μη φοβού, ανήρ σφόδρα αγαπητέ, ειρήνη εις σε, ανδρίζου, και ίσχυε» (Δαν. 10:19). Θυμηθείτε ότι ο άγγελος έχει σταλεί στον Δανιήλ ως απάντηση στις προσευχές του, προκειμένου να του δώσει διορατικότητα και νόηση. Με άλλα λόγια, το όραμα που ακολουθεί στο κεφάλαιο 11:έχει σκοπό να ενθαρρύνει τον Δανιήλ, σε απάντηση στο πένθος και στους προβληματισμούς του σχετικά με την κατάσταση στην Ιερουσαλήμ. Με τον Θεό στο πλευρό μας, λοιπόν, μπορούμε να έχουμε ειρήνη ακόμη και όταν αντιμετωπίζουμε δύσκολες καταστάσεις. Το άγγιγμα της αγάπης Του μας επιτρέπει να κοιτάξουμε το μέλλον με ελπίδα.

`ΣΚΕΨΗ: «Και σε μας που βαδίζουμε στις κοινές στράτες της ζωής, ο ουρανός μπορεί να είναι πολύ κοντά μας». Ζ.Χ. σελ. 25`

Πόσο συχνά σκέφτεστε πόσο στενά είναι συνδεδεμένος ο ουρανός και η γη; Πώς θα άλλαζε η ζωή σας εάν διατηρούσατε πάντα αυτήν την αλήθεια ζωντανή στην καρδιά και στο μυαλό σας;