---
title:  Η Συνωμοσια Κατα Του Δανιηλ
date:  10/02/2020
---

`Διαβάστε Δαν. 6:6-9. Ποιο είναι το σκεπτικό πίσω από αυτό το διάταγμα; Πώς σχετίζεται με τη ματαιοδοξία του βασιλιά;`

Ο Δαρείος μπορεί να φαίνεται ανόητος με την έκδοση ενός διατάγματος που σύντομα θα επιθυμήσει να καταργήσει. Πέφτει στην παγίδα των αξιωματούχων, οι οποίοι είναι αρκετά πανούργοι στο να παίζουν με τις πολιτικές συνθήκες του νεοσύστατου βασιλείου. Ο Δαρείος αποκέντρωσε τη διοίκηση και όρισε εκατόν είκοσι σατράπες προκειμένου να καταστήσει αποτελεσματικότερη την κυβέρνηση του βασιλείου. Ωστόσο, μια τέτοια ενέργεια θα μπορούσε μακροπρόθεσμα να προκαλέσει ορισμένους κινδύνους. Ένας ισχυρός τοπάρχης θα είχε εύκολα τη δυνατότητα να δημιουργήσει μια εξέγερση και να διασπάσει το βασίλειο. Έτσι, ένας νόμος που αναγκάζει τον καθένα να απευθύνει αίτηση μόνο στον βασιλιά για τριάντα μέρες φαίνεται μια καλή στρατηγική για να ενισχυθεί η υπακοή στον βασιλιά και κατά συνέπεια να αποτραπεί κάθε είδους ανταρσία. Οι αξιωματούχοι παραπλανούν τον Δαρείο υποστηρίζοντας ότι μια τέτοια πρόταση έχει την υποστήριξη "όλων" των διοικητών, των διαχειριστών, των σατραπών, και των συμβούλων - μια προφανής ανακρίβεια, αφού ο Δανιήλ δεν περιλαμβάνεται στα άτομα αυτά. Επιπλέον, μπορεί στον Δαρείο να φάνηκε δελεαστική η προοπτική να αντιμετωπιστεί ως θεός.

Δεν υπάρχουν ιστορικές ενδείξεις που να υποστηρίζουν ότι οι Πέρσες βασιλείς απαιτούσαν θεϊκή λατρεία. Παρόλα αυτά, το διάταγμα μπορεί να είχε σκοπό να κάνει τον βασιλιά να είναι ο μοναδικός εκπρόσωπος των θεών για τριάντα ημέρες. Δηλαδή οι προσευχές προς τους θεούς θα έπρεπε να προσφέρονται μέσω αυτού. Δυστυχώς, ο βασιλιάς δεν διερευνά τα κίνητρα πίσω από αυτήν την πρόταση. Έτσι, δεν αντιλαμβάνεται ότι ο νόμος που φέρεται να εμποδίζει τη συνωμοσία ήταν ο ίδιος συνωμοσία, για να βλάψει τον Δανιήλ.

Δύο πτυχές αυτού του νόμου, αξίζουν την προσοχή μας. Πρώτον, η ποινή για την συγκεκριμένη παράβαση θα ήταν ο ένοχος να ριχτεί σε λάκκο με λιοντάρια. Αυτό το είδος της τιμωρίας δεν το συναντάμε αλλού, για αυτό προφανώς πρόκειται για μία πρόταση των εχθρών του Δανιήλ που επινοήθηκε για την συγκεκριμένη περίπτωση. Οι αρχαίοι μονάρχες της Μέσης Ανατολής έβαζαν λιοντάρια σε κλουβιά για να τα απελευθερώσουν, σε ορισμένες περιπτώσεις, για κυνήγι. Επομένως, δεν υπήρχε έλλειψη λιονταριών για να σκοτώσουν όποιον τολμούσε να παραβεί το διάταγμα του βασιλιά. Δεύτερον, το διάταγμα δεν μπορούσε να αλλάξει. Η αμετάβλητη φύση «των νόμων των Περσών και των Μήδων» αναφέρεται επίσης στην Εσθήρ 1:19 και Εσθήρ 8:8. Ο Διόδωρος Σικελιώτης, ένας αρχαίος Έλληνας ιστορικός, αναφέρει μια περίπτωση όπου ο Δαρείος ΙΙΙ (που δεν έχει σχέση με τον Δαρείο που αναφέρεται στο βιβλίο του Δανιήλ) άλλαξε γνώμη, αλλά δεν μπορούσε πλέον να καταργήσει την θανατική καταδίκη που είχε επιβληθεί σε έναν αθώο άνθρωπο.