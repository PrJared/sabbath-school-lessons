---
title:  Η Προσευχη Του Δανιηλ
date:  11/02/2020
---

«Συ όμως, όταν προσεύχησαι, είσελθε εις το ταμείον σου, και, κλείσας την θύραν σου, προσευχήθητι εις τον Πατέρα σου τον εν τω κρυπτώ, και ο Πατήρ σου ο βλέπων εν τω κρυπτώ, θέλει σοι ανταποδώσει εν τω φανερώ.» (Ματθ. 6:6).

`Διαβάστε Δαν. 6:10. Γιατί ο Δανιήλ δεν προσεύχεται διακριτικά χωρίς να τον δει κανείς;`

Ο Δανιήλ είναι έμπειρος πολιτικός, αλλά, πάνω από όλα, είναι δούλος του Θεού. Ωστόσο, είναι το μόνο μέλος της κυβέρνησης που μπορεί να αντιληφθεί τα κίνητρα που βρίσκονται πίσω από το διάταγμα του βασιλιά. Για τον Δαρείο το διάταγμα είναι μια ευκαιρία να ενισχυθεί η ενότητα του βασιλείου, αλλά για τους συνωμότες είναι μια στρατηγική για να απαλλαγούν από τον Δανιήλ.

Φυσικά, τα πραγματικά αίτια και τα κίνητρα πίσω από τη συνωμοσία βρίσκονται στην υπερκόσμια διαμάχη μεταξύ του Θεού και των δυνάμεων του κακού. Την εποχή εκείνη (539 π.Χ.) ο Δανιήλ έχει ήδη δει τα οράματα που καταγράφηκαν στο Δανιήλ 7:(553 π.Χ.) και 8:(551 π.Χ.). Έτσι, μπορεί να καταλάβει το βασιλικό διάταγμα, όχι ως ένα απλό θέμα πολιτικής, αλλά ως δείγμα αυτού του πνευματικού πολέμου. Το όραμα του Υιού του ανθρώπου που παραδίδει τη βασιλεία στους αγίους του Υψίστου και η παρηγοριά που έλαβε από τον ουράνιο ερμηνευτή (Δαν. 7) μπορεί να του έδωσαν το θάρρος να αντιμετωπίσει αυτήν τη δυσκολία. Μπορεί επίσης να επηρεάστηκε από την εμπειρία των συντρόφων του οι οποίοι ήταν αρκετά γενναίοι για να αμφισβητήσουν το διάταγμα του Ναβουχοδονόσορ (Δαν. 3).

Έτσι, δεν αλλάζει τις ευλαβείς συνήθειές του, αλλά εξακολουθεί όπως πάντα να προσεύχεται τρεις φορές την ημέρα προς την Ιερουσαλήμ. Παρά την απαγόρευση να γίνει η οποιαδήποτε έκκληση σε κάποιον άνθρωπο ή θεό, αλλά μόνο στον βασιλιά, ο Δανιήλ δεν λαμβάνει καμία προφύλαξη για να κρύψει ή να αλλάξει τη συνήθεια προσευχής του κατά τη διάρκεια αυτών των κρίσιμων τριάντα ημερών. Αποτελεί την απόλυτη μειονότητα, αφού είναι ο μόνος, ανάμεσα σε δεκάδες κυβερνήτες και άλλους αξιωματούχους, που έρχεται σε σύγκρουση με το βασιλικό διάταγμα. Ωστόσο, μέσα από την φανερά προσευχόμενη ζωή του, αποδεικνύει ότι η υπακοή που οφείλει στον Θεό έχει μεγαλύτερη σημασία από την υπακοή του στον βασιλιά και στο αμετάκλητο διάταγμά του.

`ΣΚΕΨΗ: Διαβάστε Πράξ. 5:27-32. Αν και η συμβουλή εδώ είναι ξεκάθαρη, γιατί όταν ενεργούμε ενάντια στον ανθρώπινο νόμο πρέπει πάντοτε να είμαστε βέβαιοι ότι αυτό που κάνουμε είναι πραγματικά το θέλημα του Θεού; (Σκεφτείτε τους ανθρώπους που πέθαναν χωρίς να προδώσουν τα ιδανικά τους ή ένα σύστημα πεποιθήσεων που πιστεύουμε ότι είναι λάθος!)`