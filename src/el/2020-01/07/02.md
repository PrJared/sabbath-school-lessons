---
title:  Ζηλοφθονες Ψυχες
date:  09/02/2020
---

Ακόμη και στον ουρανό, σε ένα τέλειο περιβάλλον, ο Εωσφόρος αισθάνθηκε ζήλια για τον Χριστό. «Ο Εωσφόρος φθόνησε τον Χριστό. Και όμως, όταν η ολομέλεια των αγγέλων υποκλίθηκε μπροστά στον Ιησού αναγνωρίζοντας την υπεροχή, τη θεία εξουσιοδότηση και δίκαια διακυβέρνησή Του, υποκλίθηκε και αυτός μαζί τους, αλλά στην καρδιά του φώλιαζε η ζήλεια και το μίσος». Ε. Χουάιτ, Η Ιστορία της Απολύτρωσης, σελ. 1,2. Η ζήλια είναι τόσο επικίνδυνη όταν την υποθάλπει κάποιος, για αυτό στις Δέκα Εντολές, παράλληλα με την απαγόρευση του φόνου και της κλοπής, υπάρχει η εντολή ενάντια στην απληστία (δείτε Εξ. 20:17).

`Διαβάστε Δαν. 6:1-5, μαζί με Γέν. 37:11 και Α’Σαμ. 18:6-9. Τι ρόλο διαδραματίζει η ζήλια σε όλες αυτές τις ιστορίες;`

Οι διοικητικές ικανότητες του Δανιήλ εντυπωσιάζουν τον βασιλιά, αλλά προκαλούν τη ζήλια των άλλων αξιωματούχων. Έτσι, συνωμοτούν για να απαλλαγούν από αυτόν με την κατηγορία της διαφθοράς. Όσο όμως και αν ψάχνουν, δεν βρίσκουν κανένα λάθος στη διοίκηση του Δανιήλ. «Δεν ηδύναντο να εύρωσιν ουδεμίαν πρόφασιν, ουδέ αμάρτημα, διότι ήτο πιστός, και δεν ευρέθη εν αυτώ ουδέν σφάλμα, ουδέ αμάρτημα» (Δαν. 6:4). Η αραμαϊκή λέξη που μεταφράζεται ως "πιστός" μπορεί επίσης να μεταφραστεί και ως "αξιόπιστος".

Ο Δανιήλ είναι άψογος. Οι αξιωματούχοι δεν μπορούν να κάνουν τίποτα προκειμένου να δημιουργήσουν ψευδείς κατηγορίες εναντίον του. Ωστόσο, βλέπουν πόσο πιστός είναι ο Δανιήλ στον Θεό Του και πόσο υπάκουος στο νόμο Του. Έτσι, αντιλαμβάνονται ότι για να ενοχοποιήσουν τον Δανιήλ, θα πρέπει να δημιουργήσουν μια κατάσταση στην οποία ο προφήτης θα αντιμετωπίσει το δίλημμα ή να υπακούσει στο νόμο του Θεού ή στο νόμο της αυτοκρατορίας. Είναι απόλυτα πεπεισμένοι ότι κάτω από τις σωστές συνθήκες ο Δανιήλ θα θέσει το θέλημα του Θεού πάνω από το νόμο της αυτοκρατορίας. Τι μαρτυρία για την πιστότητα του Δανιήλ!

`ΣΚΕΨΗ: Τι είδους περιπτώσεις ζήλιας έπρεπε να αντιμετωπίσεις και πώς το έκανες; Γιατί η ζήλεια είναι ένα τόσο θανατηφόρο πνευματικά λάθος;`