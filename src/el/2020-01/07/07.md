---
title:  Περαιτερω Σκεψη
date:  14/02/2020
---

Η απελευθέρωση του Δανιήλ αναφέρεται και στην προς Εβραίους επιστολή 11. Το κεφάλαιο αυτό είναι γνωστό ως «Το Κεφάλαιο της Πίστεως» και αναφέρει ότι προφήτες «έφραξαν στόματα λεόντων» (Εβρ. 11:33). Αυτό είναι υπέροχο, αλλά πρέπει να έχουμε κατά νου ότι οι ήρωες της πίστης δεν είναι μόνο εκείνοι που διαφεύγουν το θάνατο, όπως έγινε με τον Δανιήλ, αλλά και εκείνοι που υποφέρουν και πεθαίνουν θαρραλέα, όπως σημειώνεται στο κεφάλαιο αυτό της πίστης. Ο Θεός καλεί κάποιους να δώσουν τη μαρτυρία τους με τη ζωή τους και άλλους με το θάνατό τους. Έτσι, η αφήγηση της σωτηρίας του Δανιήλ δεν σημαίνει ότι η απελευθέρωση δίνεται σε όλους, όπως φαίνεται και από το πλήθος ανδρών και γυναικών που έχουν μαρτυρήσει λόγω της πίστης τους στον Ιησού. Ωστόσο, η θαυματουργική σωτηρία του Δανιήλ δείχνει ότι ο Θεός κυβερνά, και τελικά θα ελευθερώσει όλα τα παιδιά Του από τη δύναμη της αμαρτίας και του θανάτου. Αυτό θα γίνει σαφές στα επόμενα κεφάλαια του Δανιήλ.

**Ερωτησεις για συζητηση**

`1. Ο Γάλλος Ζαν-Πωλ Σαρτρ έγραψε κάποτε ότι «ο καλύτερος τρόπος για να καταλάβεις το βασικό έργο της ανθρώπινης πραγματικότητας είναι να πεις ότι ο άνθρωπος είναι η ύπαρξη που θέλει να γίνει Θεός». (Jean Paul Sartre, Being and Nothingness: A Phenomenological Essay on Ontology, Washington Square Press, 1956, σ. 724). Πώς αυτό μας βοηθά να καταλάβουμε, τουλάχιστον μέχρι ένα σημείο, γιατί ο βασιλιάς πέφτει σε αυτήν την παγίδα; Γιατί πρέπει όλοι, σε οποιαδήποτε στιγμή της ζωής μας, να προσέξουμε την ίδια επικίνδυνη τάση που μπορεί να έχουμε, ανεξάρτητα από το πόσο διακριτικά θα μπορούσε να έρθει η πρόκληση; Με ποιους άλλους τρόπους θέλουμε να είμαστε "σαν τον Θεό";`

`2. Τι είδους μαρτυρία δίνουμε στον κόσμο για την πιστότητά μας στον Θεό και στο νόμο Του; Θα μπορούσαν οι άνθρωποι που σας γνωρίζουν να έχουν την πεποίθηση ότι θα μείνετε σταθεροί στην πίστη σας, ακόμα κι αν αυτό σας κοστίσει τη δουλειά σας ή ακόμα και τη ζωή σας;`

`3. Τι βλέπετε στον Δανιήλ που τον κάνει ένα άτομο που ο Θεός μπορεί να τον χρησιμοποιήσει αποτελεσματικά για τους σκοπούς Του; Με τη βοήθεια του Κυρίου, πώς μπορείτε να αναπτύξετε τα ίδια χαρακτηριστικά;`

`4. Πώς θα μπορούσε να δικαιολογηθεί ο Δανιήλ και να αλλάξει τον τρόπο της προσευχής του; Ή μήπως αυτό θα ήταν ένας επικίνδυνος συμβιβασμός; Εάν ναι, γιατί;`