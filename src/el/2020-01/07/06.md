---
title:  Δικαιωση
date:  13/02/2020
---

`Διαβάστε Δαν. 6:24-28. Τι μαρτυρία δίνει ο βασιλιάς για τον Θεό;`

Ο Δαρείος δοξάζει τον Θεό και αναγνωρίζει την κυριαρχία Του. Αυτό είναι το αποκορύφωμα των δοξολογιών και των εκφράσεων αναγνώρισης που προσφέρονται στον Θεό από τα προηγούμενα κεφάλαια (Δαν. 2:20-23, Δαν. 3:28,29, Δαν. 4:1-3, 34-37). Όπως ο Ναβουχοδονόσορ, ο Δαρείος δοξάζει τον Θεό βλέποντας την απελευθέρωση του Δανιήλ. Κάνει όμως και κάτι περισσότερο: αντιστρέφει το προηγούμενο διάταγμα και διατάζει τους πάντες «να φοβώνται ενώπιον του Θεού του Δανιήλ» (Δαν. 6:26).

Ναι, ο Δανιήλ σώζεται με θαυμαστό τρόπο, η πίστη του ανταμείβεται, το κακό τιμωρείται, και η τιμή και η δύναμη του Θεού δικαιώνονται. Αλλά αυτό που βλέπουμε εδώ είναι ένα μικρό παράδειγμα του τι θα συμβεί σε παγκόσμια κλίμακα: ο λαός του Θεού θα ελευθερωθεί, το κακό θα τιμωρηθεί, και ο Κύριος θα δικαιωθεί σε ολόκληρο το σύμπαν.

`Διαβάστε Δαν. 6:24. Τι μας δυσαρεστεί σε αυτό το εδάφιο και γιατί;`

Το δυσάρεστο είναι ότι οι γυναίκες και τα παιδιά τους που, όσο γνωρίζουμε ήταν αθώοι, θανατώθηκαν ως ένοχοι. Πώς μπορούμε να εξηγήσουμε αυτήν την κακή χρήση της δικαιοσύνης;

Πρώτον, πρέπει να σημειώσουμε ότι η πράξη αυτή αποφασίζεται και εφαρμόζεται από τον βασιλιά βάσει του περσικού νόμου ο οποίος επιβάλλει τιμωρία και στην οικογένεια του ενόχου.  Σύμφωνα με μια αρχαία αρχή, ολόκληρη η οικογένεια φέρει την ευθύνη για το αδίκημα ενός μέλους της οικογένειας. Χωρίς να σημαίνει ότι η απόφαση αυτή ήταν σωστή, συμφωνεί με τα όσα γνωρίζουμε για το περσικό δίκαιο.

Δεύτερον, πρέπει να σημειώσουμε ότι η Βιβλική αφήγηση αναφέρει το γεγονός, αλλά δεν υποστηρίζει την ενέργεια του βασιλιά. Στην πραγματικότητα, η Αγία Γραφή απαγορεύει ξεκάθαρα το θάνατο των παιδιών εξαιτίας των αμαρτιών που κάνουν οι γονείς τους (Δευτ. 24:16).

`ΣΚΕΨΗ: Μπροστά σε αδικίες όπως αυτές, τι παρηγοριά λαβαίνουμε από εδάφια όπως το Α’Κορ. 4:5; Τι μας λέει το εδάφιο αυτό και γιατί είναι τόσο σημαντικό;`