---
title:  Στο Λακκο Των Λεοντων
date:  12/02/2020
---

`Διαβάστε Δαν. 6:11-23. Τι λέει ο βασιλιάς στον Δανιήλ που δείχνει πόσο ισχυρή ήταν η μαρτυρία του για τον Θεό;`

Οι συνωμότες βλέπουν τον Δανιήλ να προσεύχεται, παρά το απαγορευτικό διάταγμα. Και καθώς αναγγέλουν την κατηγορία ενώπιον του βασιλιά, αναφέρονται στον Δανιήλ με τρόπο απαξιωτικό: «Ο Δανιήλ εκείνος, ο εκ των υιών της αιχμαλωσίας του Ιούδα» (Δαν. 6:13). Στα μάτια τους, ένας από τους επικεφαλής της αυτοκρατορίας, ο αγαπημένος του βασιλιά, δεν είναι παρά ένας «αιχμάλωτος». Επιπλέον, υποβιβάζουν τον Δανιήλ στον βασιλιά λέγοντας, «δεν σε σέβεται, βασιλεύ, ουδέ την απόφασιν την οποίαν υπέγραψας». Τότε ο βασιλιάς συνειδητοποιεί ότι έχει παγιδευτεί υπογράφοντας το διάταγμα. Το κείμενο λέει ότι «ηγωνίζετο μέχρι της δύσεως του ηλίου διά να λυτρώση αυτόν» (Δαν. 6:14). Δεν μπορεί όμως να κάνει τίποτα για να σώσει τον προφήτη από την προβλεπόμενη τιμωρία. Ο αμετάκλητος νόμος των Μήδων και των Περσών πρέπει να εφαρμοστεί κατά γράμμα. Έτσι, ο βασιλιάς παρά τη θέλησή του δίνει εντολή να ριχτεί ο Δανιήλ στα λιοντάρια. Αλλά κάνοντάς το αυτό ο Δαρείος εκφράζει κάποια ελπίδα που ακούγεται σαν προσευχή: «Ο Θεός σου, τον οποίον συ λατρεύεις ακαταπαύστως, αυτός θέλει σε ελευθερώσει» (Δαν. 6:16).

Στο Βιβλικό κείμενο δεν αναφέρεται τι κάνει ο Δανιήλ ανάμεσα στα λιοντάρια, αλλά μπορεί κανείς να υποθέσει ότι προσεύχεται. Ο Θεός τιμά την πίστη του Δανιήλ στέλνοντας τον άγγελό Του να τον προστατεύσει. Το πρωί, ο Δανιήλ παραμένει σώος και έτοιμος να συνεχίσει τις δραστηριότητές του στην κυβέρνηση. Σχολιάζοντας το περιστατικό αυτό, η Ε. Χουάιτ λέει: «Ο Θεός δεν εμπόδισε τους εχθρούς του Δανιήλ να τον ρίξουν στο λάκκο των λιονταριών. Επέτρεψε στους πονηρούς αγγέλους και σε ασεβείς ανθρώπους να εκπληρώσουν το σκοπό τους μέχρι σε αυτό το σημείο.  Αλλά αυτό έγινε για να φανεί πιο έντονα η απελευθέρωση του δούλου Του και να καταστήσει πληρέστερη την ήττα των εχθρών της αλήθειας και της δικαιοσύνης.» Π.Β., σ. 374.

`ΣΚΕΨΗ: Αν και αυτή η ιστορία έχει ευχάριστο τέλος για τον Δανιήλ, τι γίνεται με τις περιπτώσεις των πιστών, ακόμη και εκείνες που αναφέρονται στην Αγία Γραφή (Μάρκ. 6:14-29), που δεν τελειώνουν με απελευθέρωση; Πώς μπορούμε να τις κατανοήσουμε;`