---
title:  Η Κεντρικη Θεση Του Λογου Του Θεου
date:  01/03/2020
---

`Διαβάστε Δαν. 9:1,2. Ο Δανιήλ αναφερόμενος στην προφητεία που μελετάει τόσο προσεκτικά λέει «ενόησα εν τοις βιβλίοις». Σε ποιο βιβλίο ή βιβλία της Αγίας Γραφής αναφέρεται;`

Καθώς εξετάζουμε την προσευχή, γίνεται σαφές ότι η κατανόηση του Δανιήλ προκύπτει από μια βαθιά μελέτη προγενέστερης αποκάλυψης του Θεού προς τον Μωυσή και τους προφήτες. Αφού έμαθε από το βιβλίο του Ιερεμία ότι η περίοδος της αιχμαλωσίας θα διαρκέσει εβδομήντα χρόνια (Ιερ. 25:11,12, Ιερ. 29:10), ο Δανιήλ κατανοεί τη σημασία της ιστορικής στιγμής στην οποία ζει.

Ας έχουμε κατά νου ότι ο Δανιήλ κάνει αυτήν την προσευχή το 539 π.Χ., το έτος που η Περσική Αυτοκρατορία αντικαθιστά την Βαβυλωνιακή. Έχουν περάσει σχεδόν εβδομήντα χρόνια από τότε που ο Ναβουχοδονόσορ κατέκτησε την Ιερουσαλήμ και κατέστρεψε το ναό. Επομένως, σύμφωνα με την προφητεία του Ιερεμία, ο λαός του Θεού σύντομα θα επιστρέψει στην πατρίδα του. Εμπιστευόμενος το Λόγο του Θεού, ο Δανιήλ γνωρίζει ότι κάτι σημαντικό επρόκειτο να συμβεί στο λαό του και ότι, όπως ο Θεός υπόσχεται στο Λόγο Του, η εξορία στη Βαβυλώνα σύντομα θα λήξει και οι Ιουδαίοι θα επιστρέψουν στη γη τους.

Από τη μελέτη των Γραφών που έχει στη διάθεσή του, ο Δανιήλ συνειδητοποιεί επίσης πόσο σοβαρές είναι οι αμαρτίες του λαού του. Επειδή έχουν αθετήσει τη διαθήκη και έχουν διακόψει τη σχέση τους με τον Θεό, αναπόφευκτη συνέπεια είναι η εξορία (Λευιτ. 26:14-45). Μέσω της μελέτης των προφητειών, ο Δανιήλ κατανοεί τους καιρούς και αυτό του δημιουργεί την αίσθηση της επείγουσας ανάγκης να επικαλεστεί τον Θεό για λογαριασμό του λαού. Καθώς πλησιάζουμε στις τελευταίες ημέρες της ιστορίας της γης, χρειαζόμαστε περισσότερο από ποτέ να μελετούμε και να ζούμε σύμφωνα με το Λόγο του Θεού. Μόνο η Αγία Γραφή μπορεί να μας δώσει μια έγκυρη εξήγηση για τον κόσμο στον οποίο ζούμε. Εξάλλου, η Αγία Γραφή αναφέρει την ιστορία της Μεγάλης Διαμάχης μεταξύ καλού και κακού, και έτσι αποκαλύπτει ότι η ιστορία της ανθρωπότητας θα τελειώσει με την εξάλειψη του κακού και την εγκαθίδρυση της Αιώνιας Βασιλείας. Όσο περισσότερο μελετάμε την Αγία Γραφή, τόσο καλύτερα μπορούμε να καταλάβουμε την σύγχρονη κατάσταση της ανθρωπότητας και τη θέση μας σε αυτήν, καθώς και τους λόγους που μας δίνουν ελπίδα μέσα σε έναν κόσμο που δεν μας προσφέρει τίποτα.

`ΣΚΕΨΗ: Πώς η Αγία Γραφή μας βοηθά να καταλάβουμε, ως ένα βαθμό, έναν κόσμο που από μόνος του δεν έχει νόημα;`