---
title:  Το Προφητικο Ημερολογιο
date:  05/03/2020
---

Στο τέλος του οράματος των 2.300 ημερονυκτίων, ο προφήτης μένει έκπληκτος επειδή δεν το καταλαβαίνει (Δαν. 8:27). Δέκα χρόνια αργότερα, ο Γαβριήλ έρχεται να βοηθήσει τον Δανιήλ να κατανοήσει το όραμα (Δαν. 9:23). Αυτή η τελευταία αποκάλυψη δίνει τις πληροφορίες που έλειπαν και κάνει γνωστό ότι το έργο του Μεσσία πρέπει να ολοκληρωθεί προς το τέλος μιας περιόδου εβδομήντα εβδομάδων. Σύμφωνα με τον κανόνα ημέρας-έτους και την πορεία των προβλεπόμενων γεγονότων, οι εβδομήντα εβδομάδες πρέπει να κατανοηθούν ως 490 χρόνια. Το σημείο εκκίνησης για αυτήν την περίοδο ξεκινά από την εντολή για την αποκατάσταση και την ανοικοδόμηση της Ιερουσαλήμ (Δαν. 9:25). Αυτό το διάταγμα εκδίδεται από τον βασιλιά Αρταξέρξη το 457 π.Χ. επιτρέποντας στους Ιουδαίους, υπό την ηγεσία του Έσδρα, να ανοικοδομήσουν την Ιερουσαλήμ (Έσδρ. 7). Σύμφωνα με το Βιβλικό κείμενο, οι εβδομήντα εβδομάδες είναι "καθορισμένες" ή "αποκομμένες". Αυτό δείχνει ότι η χρονική περίοδος των 490 χρόνων έχει κοπεί από μια μεγαλύτερη χρονική περίοδο, δηλαδή από τα 2.300 χρόνια που ορίζονται στο όραμα του κεφαλαίου 8. Από αυτό προκύπτει ότι τα 2.300 χρόνια και τα 490 χρόνια πρέπει να έχουν την ίδια αφετηρία, δηλαδή το 457 π.Χ.

Η προφητεία των εβδομήντα εβδομάδων χωρίζεται σε τρία τμήματα: επτά εβδομάδες, εξήντα δύο εβδομάδες, και εβδομηκοστή εβδομάδα.

Οι επτά εβδομάδες (49 χρόνια) πιθανότατα αναφέρονται στην εποχή κατά την οποία η Ιερουσαλήμ θα ξαναχτιστεί. Μετά από αυτές τις επτά εβδομάδες, θα υπάρξουν εξήντα δύο εβδομάδες (434 χρόνια) «έως του Χριστού του Ηγουμένου» (Δαν. 9:25). Έτσι, 483 χρόνια μετά το διάταγμα του Αρταξέρξη, δηλαδή το έτος 27 μ.Χ., ο Ιησούς ο Μεσσίας βαφτίζεται και χρίζεται από το Άγιο Πνεύμα για την μεσσιανική Του αποστολή.

Κατά τη διάρκεια της εβδομηκοστής εβδομάδας, θα γίνουν και άλλα κρίσιμα γεγονότα:

- «Θέλει εκοπή ο Χριστός» (Δαν. 9:26), γεγονός που αναφέρεται στο θάνατο του Χριστού.
- Ο Μεσσίας «θέλει στερεώσει την διαθήκην εις πολλούς εν μιά εβδομάδι» (Δαν. 9:27). Αυτή είναι η ειδική αποστολή του Ιησού και των αποστόλων στο εβραϊκό έθνος, η οποία εξελίσσεται κατά τη διάρκεια της τελευταίας "εβδομάδας", από το 27 έως το 34 μ.Χ.
- «Και εν τω ημίσει της εβδομάδος θέλει παύσει η θυσία και η προσφορά» (Δαν. 9:27). Τριάμισι χρόνια μετά τη βάπτισή Του (δηλαδή στη μέση της εβδομάδας), ο Ιησούς βάζει τέλος στο τελετουργικό σύστημα - με την έννοια ότι δεν έχει αυτό πλέον προφητική σημασία - προσφέροντας τον εαυτό Του ως τελική και τέλεια θυσία της Νέας Διαθήκης, ακυρώνοντας έτσι την ανάγκη για οποιαδήποτε άλλη θυσία ζώων. Η τελευταία εβδομάδα της προφητείας των 70 εβδομάδων τελειώνει το 34 μ.Χ., όταν ο Στέφανος μαρτύρησε και το μήνυμα του ευαγγελίου άρχισε να φτάνει όχι μόνο στους Εβραίους αλλά και στους Εθνικούς.

`ΣΚΕΨΗ: Διαβάστε Δαν. 9:24-27. Ακόμα και με την μεγάλη ελπίδα και την υπόσχεση του Μεσσία, διαβάζουμε για βία, πόλεμο, ερήμωση. Πώς μπορεί αυτό να μας διαβεβαιώσει ότι και εν μέσω συμφορών η ελπίδα εξακολουθεί να υπάρχει;`