---
title:  Εκκληση Για Ελεος
date:  02/03/2020
---

`Διαβάστε Δαν. 9:3-19. Σε τι βασιζόμενος κάνει ο Δανιήλ έκκληση για έλεος;`

Πρέπει να σημειώσουμε ιδιαίτερα ορισμένα σημεία αυτής της προσευχής.

Πρώτον, πουθενά σε αυτήν την προσευχή δεν βλέπουμε τον Δανιήλ να ζητά κάποια εξήγηση για τις καταστροφές που έπληξαν τους Ιουδαίους. Γνωρίζει τον λόγο. Στο μεγαλύτερο μέρος της προσευχής ο Δανιήλ αναφέρεται στον λόγο αυτό: «Δεν υπηκούσαμεν εις την φωνήν Κυρίου του Θεού ημών, να περιπατώμεν εν τοις νόμοις αυτού, τους οποίους έθεσεν ενώπιον ημών, διά των δούλων αυτού των προφητών» (Δαν. 9:10). Την τελευταία φορά που είδαμε τον Δανιήλ να χρειάζεται να κατανοήσει κάτι, ήταν στο τέλος του Δανιήλ 8, όταν είπε ότι δεν καταλαβαίνει το όραμα των 2.300 ημερονυκτίων (Δαν. 8:27).

Το δεύτερο σημείο είναι ότι αυτή η προσευχή είναι μια έκκληση στο έλεος του Θεού και την προθυμία Του να συγχωρήσει, παρότι ο λαός Του έχει αμαρτήσει και έχει διαπράξει κακό. Από μια άποψη, εδώ βλέπουμε μια ισχυρή αντανάκλαση του ευαγγελίου: αμαρτωλοί που δεν έχουν καμία αξία, αλλά αποζητούν την χάρη που δεν δικαιούνται και την συγχώρεση που δεν έχουν κερδίσει. Δεν είναι αυτή μία απεικόνιση της θέσης στην οποία ο καθένας μας βρίσκεται ενώπιον του Θεού;

`Διαβάστε  Δαν. 9:18,19. Για ποιον άλλο λόγο ο Δανιήλ ζητά από τον Κύριο να απαντήσει στην προσευχή του;`

Αξίζει να αναφερθεί μια ακόμη πτυχή της προσευχής του Δανιήλ: η έκκληση προς τιμήν του ονόματος του Θεού. Δηλαδή, η προσευχή δεν έχει ως κίνητρο την προσωπική διευκόλυνση του Δανιήλ ή του λαού του, αλλά γίνεται για χάρη του ίδιου του Θεού (Δαν. 9:17-19). Με άλλα λόγια, το αίτημα πρέπει να χορηγηθεί, επειδή το όνομα του Θεού θα δοξαστεί.

`ΣΚΕΨΗ: Διαβάστε Β’Βασ. 19:15-19. Σε ποια σημεία η προσευχή του Εζεκία μοιάζει με του Δανιήλ; Τι λέει το Ματθ. 5:16 για το πώς και εμείς μπορούμε να δοξάσουμε τον Θεό;`