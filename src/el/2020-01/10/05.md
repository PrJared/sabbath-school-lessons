---
title:  Το Εργο Του Μεσσια
date:  04/03/2020
---

Η διαμεσολαβητική προσευχή του Δανιήλ εκφράζει δύο βασικές ανησυχίες του προφήτη: τις αμαρτίες του λαού και την ερήμωση της Ιερουσαλήμ. Έτσι, η απάντηση του Θεού αφορά αυτές τις δύο αναφορές. Μέσα από το έργο του Μεσσία, ο λαός θα ελευθερωθεί και ο ναός θα καθαγιαστεί. Ωστόσο, οι δύο συγκεκριμένες αιτήσεις απαντώνται με τρόπους που ξεπερνούν τον άμεσο ιστορικό ορίζοντα του Δανιήλ: το έργο του Μεσσία θα ωφελήσει ολόκληρη την ανθρώπινη φυλή.

`Διαβάστε Δαν. 9:21-27. Ποιο έργο έπρεπε να γίνει μέσα στην περίοδο των 70 εβδομάδων; Γιατί αυτό θα μπορούσε να το επιτελέσει μόνο ο Ιησούς;`

1. «...διά να συντελεσθή η παράβασις». Η εβραϊκή λέξη για την "παράβαση" (pesha) υποδηλώνει τις ηθελημένες παραβάσεις από έναν κατώτερο προς έναν ανώτερο (π.χ. Παρ. 28:24). Αυτή η λέξη εμφανίζεται επίσης στην Αγία Γραφή όσον αφορά την ανοιχτή ανυπακοή των ανθρώπων προς τον Θεό (Ιεζ. 2:3). Ωστόσο, μέσω του αίματος του Ιησού, η επανάσταση εναντίον του Θεού καταργείται και προσφέρονται στους ανθρώπους τα πλεονεκτήματα που απορρέουν από τον Γολγοθά.
2. «...και να τελειώσωσιν αι αμαρτίαι». Το ρήμα έχει την έννοια του "να σφραγίσει" και εδώ σημαίνει ότι η αμαρτία συγχωρείται. Μετά την πτώση, η ανθρώπινη φυλή δεν μπόρεσε να ανταποκριθεί στα πρότυπα του Θεού, αλλά ο Μεσσίας θα φροντίσει για τις αποτυχίες μας.
3. «...να γίνη εξιλέωσις περί της ανομίας». Όπως λέει ο απ. Παύλος: «Διότι εν αυτώ ηυδόκησεν ο Πατήρ να κατοικήση παν το πλήρωμα, και δι’ αυτού, να συνδιαλλάξη τα πάντα προς εαυτόν, ειρηνοποιήσας διά του αίματος του σταυρού αυτού, δι’ αυτού, είτε τα επί της γης, είτε τα εν τοις ουρανοίς.» (Κολ. 1:19,20). Και εδώ, μόνο ο Ιησούς μπορεί να επιφέρει αυτήν την πραγματικότητα.
4. «...να εισαχθή δικαιοσύνη αιώνιος». Ο Χριστός, στο σταυρό, πήρε τη θέση μας και έτσι μας πρόσφερε την ευλογημένη κατάσταση “να είμαστε δίκαιοι" ενώπιον του Θεού. Μόνο με την πίστη μπορούμε να λάβουμε αυτήν τη δικαιοσύνη που προέρχεται από τον Θεό.
5. «...να σφραγισθή όρασις και προφητεία». Όταν ο Χριστός πρόσφερε τον εαυτό Του με τη θυσία Του, οι προφητείες της Παλαιάς Διαθήκης που έδειχναν στο εξιλαστήριο έργο Του σφραγίστηκαν με την έννοια ότι εκπληρώθηκαν.
6. «...και να χρισθή ο Άγιος των αγίων». Ο Άγιος των αγίων που αναφέρεται εδώ δεν είναι άτομο, αλλά τόπος. Έτσι, η δήλωση αναφέρεται στα εγκαίνια της έναρξης της μεσιτικής διακονίας του Χριστού στο ουράνιο Αγιαστήριο (Εβρ. 8:1).