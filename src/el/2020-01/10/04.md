---
title:  Η Αξια Της Μεσιτειας
date:  03/03/2020
---

`Διαβάστε Δαν. 9:5-13. Γιατί ο Δανιήλ λέει συνεχώς «εμείς» έχουμε κάνει λάθος, συμπεριλαμβάνοντας τον εαυτό του στις αμαρτίες που έφεραν την καταστροφή στο έθνος;`

Η προσευχή του Δανιήλ είναι μία από τις πολλές σπουδαίες προσευχές που υπάρχουν στην Αγία Γραφή. Τέτοιες προσευχές αγγίζουν την καρδιά του Θεού, αποτρέποντας την κρίση και φέρνοντας απελευθέρωση από τους εχθρούς. Όταν ο Θεός ήταν έτοιμος να καταστρέψει ολόκληρο το Ιουδαϊκό έθνος, η μεσολάβηση του Μωυσή ήταν εκείνη που Τον σταμάτησε (Εξ. 32:7-14, Αριθ.14:10-25). Ακόμη και όταν η ξηρασία ήταν έτοιμη να καταστρέψει τη γη, ο Θεός απάντησε στην προσευχή του Ηλία και έριξε βροχή για να αναζογωονηθεί η γη (Α’Βασ.18).

Όταν προσευχόμαστε για τα μέλη της οικογένειά μας, τους φίλους μας, και άλλους ανθρώπους ή καταστάσεις, ο Θεός ακούει τις προσευχές μας και μπορεί να επέμβει. Μερικές φορές μπορεί να χρειαστεί περισσότερος χρόνος μέχρι να απαντηθεί μια προσευχή, αλλά πρέπει να είμαστε σίγουροι ότι ο Θεός δεν ξεχνά ποτέ τις ανάγκες των παιδιών Του (δείτε Ιακ. 5:16).

Σε αυτήν την περίπτωση, ο Δανιήλ έχει τον ρόλο του μεσολαβητή, ή μεσίτη, μεταξύ του Θεού και του λαού. Από τη μελέτη των Γραφών, ο προφήτης συνειδητοποιεί πόσο αμαρτωλοί είναι οι άνθρωποι, καθώς παραβαίνουν το νόμο του Θεού και αρνούνται να ακούσουν τις προειδοποιήσεις Του. Έτσι, αναγνωρίζοντας την απεγνωσμένη πνευματική τους κατάσταση, ο Δανιήλ προσεύχεται για θεραπεία και συγχώρεση. Ο προφήτης, όμως, ταυτίζεται με το λαό του. Σε ορισμένα σημεία ο Δανιήλ απεικονίζει το ρόλο του Χριστού ως Μεσίτη μας (Ιωάν. 17). Ωστόσο, υπάρχει μια ριζική διαφορά: ο Χριστός είναι «χωρίς αμαρτία» (Εβρ. 4:15) και επομένως δεν χρειάζεται να ομολογήσει κάποια αμαρτία ή να προσφέρει θυσίες για προσωπική συγχώρηση (Εβρ. 7:26,27). Ο Ίδιος, όμως, συνταυτίζει τον εαυτό Του με έναν μοναδικό τρόπο με τους αμαρτωλούς: «Διότι τον μη γνωρίσαντα αμαρτίαν έκαμεν υπέρ ημών αμαρτίαν, διά να γείνωμεν ημείς δικαιοσύνη του Θεού δι’ αυτού.» (Β’Κορ. 5:21).

`ΣΚΕΨΗ: «Εάν συγκεντρώσετε όλα όσα είναι καλά, άγια, ευγενή και ωραία στον άνθρωπο και στη συνέχεια τα παρουσιάσετε στους αγγέλους του Θεού ως μέρος της σωτηρίας της ανθρώπινης ψυχής, η πρότασή σας θα απορριφθεί ως προδοσία.» - E. Χουάιτ, Faith and Works, σ. 24. Τι μας διδάσκουν αυτά τα λόγια για την ανάγκη μας για έναν Μεσίτη;`