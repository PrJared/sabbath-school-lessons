---
title:  Κληση Για Λατρεια
date:  20/01/2020
---

`Διαβάστε Δαν. 3:8-15 και Αποκ. 13:11-18. Ποιος συσχετισμός υπάρχει στα γεγονότα που εξελίχθηκαν στην εποχή του Δανιήλ με αυτά που θα συμβούν στο μέλλον;`

Η εικόνα του χρυσού αγάλματος που στέκεται στην πεδιάδα Δουρά, η οποία στην Ακκαδική γλώσσα σημαίνει «τοίχος», δίνει την εντύπωση ενός απέραντου ναού. Επιπλέον, το καμίνι εκεί κοντά μπορούσε να απεικονιστεί ως βωμός. Η μουσική της Βαβυλώνας πρέπει να αποτελούσε μέρος της λειτουργίας. Αναφέρονται επτά είδη μουσικών οργάνων, σαν να απεικονίζουν την πληρότητα και την αποτελεσματικότητα του πρωτοκόλλου λατρείας.

Σήμερα βομβαρδιζόμαστε από παντού με καλέσματα να υιοθετήσουμε νέους τρόπους ζωής, νέες ιδεολογίες και να εγκαταλείψουμε την αφοσίωσή μας στον Θεό, όπως αυτή εκφράζεται στο Λόγο Του, παραχωρώντας την υπακοή μας στους σύγχρονους διαδόχους της Βαβυλωνιακής Αυτοκρατορίας. Η γοητεία του κόσμου κατά καιρούς φαίνεται ακαταμάχητη, αλλά πρέπει να θυμίσουμε στον εαυτό μας ότι η απόλυτη υπακοή μας ανήκει στον Δημιουργό Θεό.

Σύμφωνα με το προφητικό ημερολόγιο, ζούμε στις τελευταίες ημέρες της ιστορίας της γης. Η Αποκάλυψη 13:ανακοινώνει ότι οι άνθρωποι θα κληθούν να προσκυνήσουν την εικόνα του θηρίου. Το συγκεκριμένο θηρίο θα προκαλέσει «πάντας, τους μικρούς και τους μεγάλους, και τους πλουσίους και τους πτωχούς, και τους ελευθέρους και τους δούλους, να λάβωσι χάραγμα επί της χειρός αυτών της δεξιάς, ή επί των μετώπων αυτών» (Αποκ. 13:16).

Έξι κατηγορίες ανθρώπων αναφέρεται ότι προσκυνούν την εικόνα του θηρίου: μικροί και μεγάλοι, πλούσιοι και φτωχοί, ελεύθεροι και δούλοι. Ο αριθμός του θηρίου, ο οποίος είναι 666, επίσης τονίζει τον αριθμό έξι. Αυτό δείχνει ότι η εικόνα που κατασκευάστηκε από τον Ναβουχοδονόσορ είναι απλώς μια απεικόνιση του τι θα κάνει η έσχατη Βαβυλώνα τον τελευταίο καιρό (δείτε Δαν. 3:1 για τις διαστάσεις των έξι και εξήντα πηχών). Επομένως, είναι σημαντικό να δώσουμε ιδιαίτερη προσοχή στην ιστορία αυτή και να δούμε πώς ο Θεός καθοδηγεί κυριαρχικά τις υποθέσεις του κόσμου.

`ΣΚΕΨΗ:  Λατρεία δεν είναι μόνο το να προσκυνήσουμε μπροστά σε κάτι ή κάποιον και να διακηρύξουμε ανοιχτά την απόλυτη αφοσίωσή μας. Με ποιους άλλους τρόπους, πολύ πιο δυσδιάκριτους, μπορεί να λατρέψουμε κάτι διαφορετικό από τον Κύριό μας;`