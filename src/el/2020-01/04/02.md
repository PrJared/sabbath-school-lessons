---
title:  Η Χρυση Εικονα
date:  19/01/2020
---

`Διαβάστε Δαν. 3:1-7. Τι παρακινεί τον βασιλιά να κάνει αυτό το άγαλμα;`

Περίπου είκοσι χρόνια έχουν περάσει μεταξύ του ονείρου και της κατασκευής της εικόνας. Παρόλα αυτά, φαίνεται ότι ο βασιλιάς δεν μπορεί να ξεχάσει το όνειρο και το ότι η Βαβυλώνα είναι καταδικασμένη να αντικατασταθεί από άλλες δυνάμεις. Χωρίς να είναι ικανοποιημένος από το γεγονός ότι μόνο το κεφάλι είναι από χρυσό, ο βασιλιάς θέλει να εκπροσωπηθεί από ένα ολόκληρο άγαλμα χρυσού και να μεταδώσει στους υπηκόους του το μήνυμα ότι η αυτοκρατορία του θα αντέξει σε όλη την ιστορία.

Αυτή η υπερήφανη στάση θυμίζει τους κατασκευαστές του Πύργου της Βαβέλ, οι οποίοι με την αλαζονεία τους προσπάθησαν να αμφισβητήσουν τον ίδιο τον Θεό. Το ίδιο υπερόπτης είναι στην προκειμένη περίπτωση και ο Ναβουχοδονόσορ. Έχει καταφέρει πολλά ως ηγεμόνας της Βαβυλώνας και δεν μπορεί να ζήσει με την ιδέα ότι το βασίλειό του θα παρέλθει. Έτσι, σε μια προσπάθεια για αυτοεξύψωση, κατασκευάζει ένα άγαλμα για να δείξει τη δύναμή του και να δοκιμάσει την πίστη των υπηκόων του. Αν και δεν είναι ξεκάθαρο το αν η εικόνα προοριζόταν να αντιπροσωπεύσει τον βασιλιά ή μια θεότητα, πρέπει να έχουμε κατά νου ότι στην αρχαιότητα τα όρια που διαχώριζαν την πολιτική από τη θρησκεία, εάν υπήρχαν, συνήθως ήταν δυσδιάκριτα.

Πρέπει να θυμόμαστε επίσης ότι ο Ναβουχοδονόσορ είχε δύο ευκαιρίες να γνωρίσει τον αληθινό Θεό. Κατ’αρχάς, εξέτασε τους νέους Εβραίους και τους βρήκε δέκα φορές πιο σοφούς από τους μάγους της Βαβυλώνας. Στη συνέχεια, αφού όλοι οι άλλοι ειδήμονες δεν κατάφεραν να του θυμίσουν το όνειρό του, ο Δανιήλ αναφέρθηκε στις ενδόμυχες σκέψεις του βασιλιά, στο όνειρο, και στην ερμηνεία του. Τελικά, ο Ναβουχοδονόσορ αναγνώρισε την ανωτερότητα του Θεού του Δανιήλ. Αλλά όλως παραδόξως, τα θεολογικά αυτά μαθήματα δεν τον εμπόδισαν να επιστρέψει στην ειδωλολατρία. Γιατί; Πιθανότατα λόγω υπερηφάνειας. Οι αμαρτωλοί άνθρωποι δυσκολεύονται να αναγνωρίσουν ότι τα υλικά και πνευματικά τους επιτεύγματα είναι μάταια και είναι καταδικασμένα να αφανιστούν. Μπορεί κάποιες φορές και εμείς να ενεργούμε σαν μικροί ‘’Ναβουχοδονόσορ’’, καθώς δίνουμε μεγάλη προσοχή στις επιτυχίες μας και ξεχνάμε πόσο ανούσιες μπορεί να είναι αυτές μπροστά στην αιωνιότητα.

`ΣΚΕΨΗ: Πώς μπορούμε να μην πέφτουμε στην ίδια παγίδα με τον Ναβουχοδονόσορ;`