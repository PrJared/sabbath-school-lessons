---
title:  Η Δοκιμασια Της Φωτιας
date:  21/01/2020
---

Για τους τρεις νέους η λατρεία της εικόνας που επέβαλε ο βασιλιάς είναι μια τρανταχτή παραποίηση της λατρείας του ναού στην Ιερουσαλήμ, την οποία είχαν βιώσει τα προηγούμενα χρόνια. Αν και κατέχουν θέσεις στην αυτοκρατορία και είναι πιστοί στον βασιλιά, η υπακοή τους στον Θεό θέτει ένα όριο στην αφοσίωσή τους. Είναι σίγουρα πρόθυμοι να συνεχίσουν να υπηρετούν τον βασιλιά ως πιστοί διαχειριστές, ωστόσο, δεν μπορούν να συμμετάσχουν στην τελετή.

`Διαβάστε Έξοδ. 20:3-6 και Δευτ. 6:4. Τι λένε αυτά τα εδάφια που σίγουρα επηρέασαν τη στάση αυτών των νέων;`

Ακολουθώντας τις οδηγίες του Ναβουχοδονόσορ, όλοι οι άνθρωποι στο άκουσμα των μουσικών οργάνων προσκυνούν και λατρεύουν την χρυσή εικόνα. Μόνο οι τρεις νέοι, ο Σεδράχ, ο Μισάχ και ο Αβδε-νεγώ, τολμούν να δείξουν ανυπακοή στον βασιλιά. Αμέσως, μερικοί Βαβυλώνιοι ενημερώνουν τον ηγεμόνα. Οι κατήγοροι εξοργίζουν τον Ναβουχοδονόσορ λέγοντάς του ότι (1) οι Ιουδαίοι που ο ίδιος ο βασιλιάς κατέστησε στην επαρχία της Βαβυλώνας, (2) δεν υπηρετούν τους θεούς του βασιλιά και (3) δεν λατρεύουν την χρυσή εικόνα που εκείνος είχε ορίσει (Δαν. 3:12). Όμως, παρά την οργή του εναντίον τους, ο Ναβουχοδονόσορ τους δίνει μια δεύτερη ευκαιρία. Ο βασιλιάς είναι διατεθειμένος να επαναλάβει όλη τη διαδικασία ώστε αυτοί οι νέοι να μπορέσουν να ανακαλέσουν τη στάση τους και να προσκυνήσουν την εικόνα. Αν αρνηθούν, θα ριχθούν στο φλογερό καμίνι. Ο Ναβουχοδονόσορ τελειώνει την έκκλησή του με έναν πολύ αλαζονικό ισχυρισμό: «Και τις είναι εκείνος ο Θεός, όστις θέλει σας ελευθερώσει εκ των χειρών μου;» (Δαν. 3:15).

Προικισμένοι με υπερφυσικό θάρρος, απαντούν στον βασιλιά: «Εάν ήναι ούτως, ο Θεός ημών, τον οποίον ημείς λατρεύομεν, είναι δυνατός να μας ελευθερώση εκ της καμίνου του πυρός της καιομένης∙ και εκ της χειρός σου, βασιλεύ, θέλει μας ελευθερώσει.  Αλλά και αν ουχί, ας ήναι γνωστόν εις σε, βασιλεύ, ότι τους θεούς σου δεν λατρεύομεν, και την εικόνα την χρυσήν, την οποίαν έστησας, δεν προσκυνούμεν.» (Δαν. 3:17,18).

`ΣΚΕΨΗ: Αν και γνωρίζουν ότι ο Θεός τους μπορεί να τους ελευθερώσει, δεν έχουν την εγγύηση ότι θα το κάνει. Παρόλα αυτά αρνούνται να υπακούσουν στην εντολή του βασιλιά, γνωρίζοντας ότι πιθανότατα θα καούν ζωντανοί. Πώς μπορούμε να αποκτήσουμε τέτοια πίστη;`