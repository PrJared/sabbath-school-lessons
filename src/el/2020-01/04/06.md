---
title:  Το Μυστικο Μιας Τετοιας Πιστης
date:  23/01/2020
---

Καθώς σκεφτόμαστε την εμπειρία του Σεδράχ, του Μισάχ και του Αβδε-νεγώ, αναρωτιόμαστε ποιο είναι το μυστικό μιας τόσο ισχυρής πίστης. Πώς ήταν πρόθυμοι να καούν ζωντανοί παρά να προσκυνήσουν την εικόνα; Σκεφτείτε όλες τις δικαιολογίες που θα μπορούσαν να προβάλλουν προκειμένου να υποταχθούν στις εντολές του βασιλιά. Και παρότι ήξεραν ότι θα μπορούσαν να πεθάνουν, παρέμειναν σταθεροί.

`Διαβάστε Εβρ. 11. Τι μας διδάσκει το κεφάλαιο αυτό σχετικά με την πίστη;`

Για να αναπτύξουμε τέτοια πίστη, πρέπει να καταλάβουμε τι είναι η πίστη. Μερικοί άνθρωποι έχουν μια ποσοτική αντίληψη της πίστης. Την μετρούν με τις απαντήσεις που φαίνεται να λαμβάνουν από τον Θεό. Πηγαίνουν στο εμπορικό κέντρο και προσεύχονται για χώρο στάθμευσης. Εάν κατά την άφιξή τους βρουν χώρο για να παρκάρουν, καταλήγουν στο συμπέρασμα ότι έχουν ισχυρή πίστη. Εάν πληρούνται όλες οι θέσεις, μπορεί να νομίζουν ότι η πίστη τους δεν είναι αρκετά δυνατή ώστε ο Θεός να ακούσει τις προσευχές τους. Αυτή η αντίληψη της πίστης γίνεται επικίνδυνη, επειδή επιχειρεί να καθοδηγήσει τον Θεό και δεν υπολογίζει την εξουσία και τη σοφία Του.

Πράγματι, η αληθινή πίστη, όπως εκδηλώνεται από τους φίλους του Δανιήλ, μετριέται από την ποιότητα της σχέσης μας με τον Θεό και την απόλυτη εμπιστοσύνη μας σε Αυτόν. Η αυθεντική πίστη δεν επιδιώκει να αλλάξει το θέλημα του Θεού για να συμμορφωθεί με το δικό μας. Αντίθετα, παραδίδει τη δική μας θέληση στο θέλημα του Κυρίου. Όπως είδαμε, οι τρεις Ιουδαίοι νέοι δεν γνωρίζουν τι σκοπό έχει ο Θεός για αυτούς όταν αποφασίζουν να αμφισβητήσουν τον βασιλιά και να παραμείνουν πιστοί στον Θεό. Αποφασίζουν να κάνουν το σωστό παρά τις συνέπειες. Αυτή η στάση χαρακτηρίζει πραγματικά μια ώριμη πίστη. Παρουσιάζουμε αληθινή πίστη όταν προσευχόμαστε στον Κύριο για αυτά που θέλουμε αλλά Tον εμπιστευόμαστε να κάνει το καλύτερο για εμάς, ακόμα κι αν δεν καταλαβαίνουμε τι συμβαίνει ή γιατί συμβαίνει κάτι.

`ΣΚΕΨΗ: Με ποιους τρόπους μπορούμε να ασκούμε πίστη μέρα με τη μέρα, ακόμα και σε «μικρά πράγματα» που μπορούν να βοηθήσουν την πίστη μας να αναπτυχθεί και να είναι έτοιμη για τις μεγαλύτερες προκλήσεις που θα έρθουν; Γιατί οι δοκιμασίες στα «μικρά πράγματα» είναι οι πιο σημαντικές;`