---
title:  Ο Τεταρτος Ανδρας
date:  22/01/2020
---

`Διαβάστε Δαν. 3:19-27. Τι συμβαίνει; Ποιο είναι το άλλο άτομο στη φωτιά;`

Έχοντας ρίξει τους πιστούς Ιουδαίους στη φωτιά, ο Ναβουχοδονόσορ εκπλήσσεται όταν αντιλαμβάνεται την παρουσία τέταρτου ατόμου μέσα στο καμίνι. Από όσα γνωρίζει, προσδιορίζει την τέταρτη μορφή «όμοια με Υιόν Θεού» (Δαν. 3:25).

Ο Ναβουχοδονόσορ δεν γνωρίζει περισσότερα, αλλά εμείς γνωρίζουμε ποιο είναι αυτό το τέταρτο άτομο. Εμφανίζεται στον Αβραάμ πριν από την καταστροφή των Σοδόμων και των Γομόρρων, παλεύει με τον Ιακώβ στον ποταμό Ιαβόκ και αποκαλύπτεται στον Μωυσή μέσα από έναν καιόμενο θάμνο. Είναι ο Ιησούς Χριστός σε μια προ-ενσαρκωμένη μορφή, που έρχεται να δείξει ότι ο Θεός είναι μαζί με τα παιδιά Του στα προβλήματά τους. Η Ε. Χουάιτ λέει, «Αλλά ο Κύριος δεν λησμόνησε τους δούλους Του.  Όταν οι μάρτυρές Του ρίχθηκαν μέσα στο καμίνι, ο Σωτήρας ο ίδιος τους παρουσιάστηκε προσωπικά, και μαζί περπάτησαν στη μέση της φωτιάς. Στην παρουσία του Άρχοντα της ζέστης και του κρύου, οι φλόγες έχασαν την καταναλωτική τους δύναμη.» Π.Β., σ. 349.

Όπως λέει ο Θεός στον Ησαΐα: «Όταν διαβαίνης διά των υδάτων, μετά σου θέλω είσθαι, και όταν διά των ποταμών, δεν θέλουσι πλημμυρήσει επί σε, όταν περιπατής διά του πυρός, δεν θέλεις καή, ουδέ θέλει εξαφθή η φλοξ επί σε.» (Ησ. 43:2).

Αν και μας αρέσει να ακούμε ιστορίες όπως αυτές, αυτομάτως δημιουργείται το ερώτημα για τους πιστούς που δεν ελευθερώνονται θαυματουργικά από το διωγμό που τους ασκείται λόγω της πίστης τους. Αυτοί οι άνθρωποι γνωρίζουν σίγουρα για τον Ησαΐα και τον Ζαχαρία, οι οποίοι θανατώθηκαν από ασεβείς βασιλείς. Μέσα στην ιερή ιστορία, ακόμη και μέχρι σήμερα, πιστοί Χριστιανοί έχουν υποφέρει από τρομερά δεινά που έληξαν, όχι με θαυματουργική απελευθέρωση, αλλά με επώδυνο θάνατο. Στην προκειμένη όμως περίπτωση οι πιστοί απελευθερώνονται με Θεϊκή παρέμβαση, αλλά όπως γνωρίζουμε αυτό δεν συμβαίνει συχνά.

`ΣΚΕΨΗ: Από την άλλη πλευρά, ποια είναι η θαυματουργική απελευθέρωση που θα γίνει σε όλους τους πιστούς, ανεξάρτητα από το τέλος τους εδώ στη γη; (δείτε Α’ Κορ. 15:12-26.)`