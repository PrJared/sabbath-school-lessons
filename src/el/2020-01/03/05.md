---
title:  Η Εικονα Μερος 2ο
date:  15/01/2020
---

`Διαβάστε ξανά το όνειρο και την ερμηνεία του (Δαν. 2:31-49). Τι μας διδάσκει το γεγονός ότι ο Θεός προγνωρίζει την παγκόσμια ιστορία;`

Η προφητεία που βγαίνει μέσα από το όνειρο του Ναβουχοδονόσορ, αποτελεί μία γενικότερη προφητική περιγραφή και λειτουργεί ως κανόνας με τον οποίο θα προσεγγίσουμε τις πιο λεπτομερείς ενοράσεις του Δανιήλ 7, 8:και 11. Επίσης, στο Δανιήλ 2:η προφητεία δεν είναι υπό όρους, αλλά είναι αποκαλυπτική, είναι, δηλαδή, μια οριστική πρόβλεψη του τι ο Θεός προείδε και θα πραγματοποιήσει στο μέλλον.

1. Το κεφάλι από χρυσό συμβολίζει τη Βαβυλώνα (626-539 π.Χ.). Πράγματι, κανένα άλλο μέταλλο δεν θα μπορούσε να αντιπροσωπεύσει καλύτερα τη δύναμη και τον πλούτο της Βαβυλωνιακής Αυτοκρατορίας από ό,τι ο χρυσός. Η Αγία Γραφή την ονομάζει «η φορολόγος του χρυσίου» (Ησ. 14:4) και «ποτήριον χρυσούν εν τη χειρί του Κυρίου» (Ιερ. 51:7, συγκρίνετε με Αποκ. 18:16). Ο αρχαίος ιστορικός Ηρόδοτος αναφέρει ότι άφθονο χρυσό κοσμούσε την πόλη της Βαβυλώνας.
2. Το στήθος και τα χέρια από άργυρο αντιπροσωπεύουν τη Μηδο-Περσία (539-331 π.Χ.). Δεδομένου ότι το ασήμι αξίζει λιγότερο από το χρυσό, η Μηδο-Περσική Αυτοκρατορία δεν έφτασε ποτέ το μεγαλείο της Βαβυλώνας. Επιπλέον, το ασήμι αντιπροσωπεύει τους Πέρσες, επειδή ήταν το μέταλλο που χρησιμοποιούσαν στο φορολογικό τους σύστημα.
3. Η κοιλιά και οι μηροί από χαλκό συμβολίζουν την Ελλάδα (331-168 π.Χ.). Στο Ιεζ. 27:13 απεικονίζονται οι Έλληνες ως έμποροι χάλκινων αγγείων. Οι Έλληνες στρατιώτες ήταν γνωστοί για τις χάλκινες πανοπλίες τους. Τα κράνη, οι ασπίδες και τα δόρατά τους κατασκευάζονταν από ορείχαλκο. Επίσης, σύμφωνα με τον Ηρόδοτο, οι Έλληνες ήταν γνωστοί ως «οι άνθρωποι από χαλκό που προέρχονταν από τη θάλασσα».
4. Τα πόδια από σίδηρο συμβολίζουν εύστοχα τη Ρώμη (168 π.Χ.- 476 μ.Χ.). Όπως εξήγησε ο Δανιήλ, ο σίδηρος αντιπροσώπευε τη συντριπτική δύναμη της Ρωμαϊκής Αυτοκρατορίας, της οποίας η εξουσία διήρκεσε περισσότερο από εκείνη των προηγούμενων βασιλειών. Ο σίδηρος ήταν ένα τέλειο μέταλλο για να εκπροσωπήσει την συγκεκριμένη αυτοκρατορία.
5. Τα πόδια, εν μέρει από σίδηρο και εν μέρει από πηλό, αντιπροσωπεύουν μια διαιρεμένη Ευρώπη (476 μ.Χ.-Δευτέρα Παρουσία του Χριστού). Το μείγμα σιδήρου με πηλό παρουσιάζει μια εύστοχη απεικόνιση για το τι συνέβη μετά τη διάλυση της Ρωμαϊκής Αυτοκρατορίας. Παρότι έγιναν πολλές προσπάθειες για ενοποίηση της Ευρώπης, από συνάψεις γάμων μεταξύ βασιλικών οικογενειών μέχρι την παρούσα Ευρωπαϊκή Ένωση, η διαίρεση και ο διχασμός επικράτησαν και, σύμφωνα με αυτήν την προφητεία, θα παραμείνουν έτσι μέχρι ο Θεός να εδραιώσει την Αιώνια Βασιλεία Του.