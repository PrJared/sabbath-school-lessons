---
title:  Ο Ενυπαρχων Θεος
date:  12/01/2020
---

`Διαβάστε Δαν. 2:1-16. Τι πρόβλημα αντιμετωπίζουν οι νεαροί Ιουδαίοι, εξαιτίας του ονείρου που ο Κύριος έδωσε στον βασιλιά;`

Στην αρχαιότητα δίνονταν μεγάλη σημασία στα όνειρα. Όταν ένα ενύπνιο προκαλούσε φόβο, συχνά προμήνυε μια επικείμενη καταστροφή. Έτσι, είναι κατανοητό γιατί ο Ναβουχοδονόσορ είναι τόσο ανήσυχος για ένα όνειρο που, κάνοντας τα πράγματα ακόμη πιο δυσοίωνα, δεν μπορεί να θυμηθεί. Οι σοφοί της Βαβυλώνας πιστεύουν ότι οι θεοί τους θα μπορούσαν να αποκαλύψουν την ερμηνεία του ονείρου, αλλά στη συγκεκριμένη περίπτωση δεν μπορούν να κάνουν τίποτα, επειδή ο βασιλιάς το έχει ξεχάσει. Αν το περιεχόμενό του τους γίνει γνωστό, τότε θα δώσουν μια ερμηνεία για να ευχαριστήσουν τον βασιλιά. Αλλά σε αυτήν την πρωτοφανή κατάσταση, όταν οι ερμηνευτές των ενυπνίων δεν είναι σε θέση να πουν στον βασιλιά ποιο είναι το όνειρό του, αναγκάζονται να παραδεχτούν ότι «δεν είναι άλλος δυνάμενος να φανερώση αυτό έμπροσθεν του βασιλέως, εκτός των θεών, των οποίων η κατοικία δεν είναι μετά σαρκός» (Δαν. 2/β'11).

Κυριευμένος από απογοήτευση, ο βασιλιάς διατάζει να σκοτωθούν όλοι οι σοφοί της Βαβυλώνας. Αυτή η φρικαλέα πράξη δεν ήταν ασυνήθιστη στην αρχαιότητα.  Ιστορικές πηγές βεβαιώνουν ότι ο Δαρείος είχε εκτελέσει όλους τους μάγους λόγω κάποιας συνωμοσίας, και ότι ο Ξέρξης είχε θανατώσει τους μηχανικούς που είχαν κατασκευάσει μια γέφυρα, επειδή κατέρρευσε. Όταν ο Ναβουχοδονόσορ εξέδωσε το διάταγμα του θανάτου, ο Δανιήλ και οι φίλοι του μόλις είχαν ολοκληρώσει την εκπαίδευσή τους και είχαν εισέλθει στον κύκλο των σοφών του βασιλιά. Για αυτόν το λόγο, η θανατική ποινή ισχύει και για αυτούς. Το πρωτότυπο κείμενο υποδηλώνει ότι οι εκτελέσεις αρχίζουν αμέσως, και ο Δανιήλ και οι φίλοι του σύντομα επρόκειτο να θανατωθούν. Αλλά ο Δανιήλ, προσεγγίζει «μετά φρονήσεως και σοφίας» (Δαν. 2:14) τον Αριώχ, που είναι ο υπεύθυνος να φέρει εις πέρας τις εκτελέσεις. Τελικά, ο Δανιήλ ζητά πίστωση χρόνου από τον ίδιο τον βασιλιά προκειμένου να λύσει το μυστήριο του ονείρου. Παρότι ο Ναβουχοδονόσορ κατηγόρησε τους μάγους ότι προσπάθησαν να εξαγοράσουν χρόνο, είναι ενδιαφέρον πως το αίτημα του Δανιήλ γίνεται αμέσως αποδεκτό. Ο Δανιήλ, όπως και οι μάγοι, γνωρίζει ότι κανένας άνθρωπος δεν μπορεί να λύσει ένα τέτοιο μυστήριο, αλλά γνωρίζει επίσης και έναν Θεό που μπορεί να αποκαλύψει τόσο το περιεχόμενο όσο και την ερμηνεία του ονείρου.

`ΣΚΕΨΗ: Οι θεολόγοι μιλούν για τον «Ενυπάρχων Θεό», που αν και τόσο ξεχωριστός από τη δημιουργία, μπορεί ακόμη να είναι τόσο κοντά σε αυτήν. Το ότι ο Θεός δίνει στον βασιλιά Ναβουχοδονόσορ ένα όνειρο, τι μας διδάσκει για το πόσο πολύ μπορεί να μας πλησιάσει; (δείτε Πράξ. 17:28).`