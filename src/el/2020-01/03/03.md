---
title:  Η Προσευχη
date:  13/01/2020
---

Ο Δανιήλ καλεί εσπευσμένα τους τρεις φίλους του για να προσευχηθούν, εξηγώντας τους ότι θα θανατωθούν αν ο Θεός δεν τους αποκαλύψει το όνειρο. Όποτε αντιμετωπίζουμε ένα μεγάλο πρόβλημα, θα πρέπει και εμείς να αναγνωρίσουμε ότι ο Θεός μας είναι Δυνατός για να επιλύσει ακόμα και τις πιο δύσκολες προκλήσεις.

`Διαβάστε Δαν. 2:17-23. Ποια είναι τα δύο είδη προσευχών που εμφανίζονται σε αυτά τα εδάφια;`

Στο κεφάλαιο αυτό αναφέρονται δύο είδη προσευχής. Η πρώτη είναι προσευχή παράκλησης με την οποία ο Δανιήλ ζητά από τον Θεό να αποκαλύψει το περιεχόμενο του ονείρου και την ερμηνεία του (Δαν. 2:17-19). Τα ακριβή λόγια αυτής της προσευχής δεν αναφέρονται, αλλά τα εδάφια μάς λένε ότι ο Δανιήλ και οι φίλοι του προσευχήθηκαν «διά να ζητήσωσιν έλεος παρά του Θεού του ουρανού περί του μυστηρίου τούτου, ώστε να μη απολεσθή ο Δανιήλ και οι σύντροφοι αυτού μετά των επιλοίπων σοφών της Βαβυλώνος» Δαν. 2:18. Καθώς προσεύχονται, ο Θεός απαντά στην παράκλησή τους και αποκαλύπτει το περιεχόμενο και την ερμηνεία του ονείρου. Μπορούμε να είμαστε σίγουροι ότι κάθε φορά που ζητάμε «έλεος παρά του Θεού του ουρανού» και οι δικές μας προσευχές θα εισακουστούν επειδή ο Θεός του Δανιήλ είναι και δικός μας Θεός.

Όταν ο Δανιήλ και οι φίλοι του παίρνουν την απάντηση από τον Θεό, υψώνουν μία προσευχή ευχαριστίας και δοξολογίας. Δοξάζουν τον Θεό που είναι η πηγή της σοφίας και είναι Αυτός που ελέγχει τη φύση και την πολιτική ιστορία. Αυτό είναι ένα σημαντικό μάθημα που μπορούμε να λάβουμε. Όταν προσευχόμαστε και παρακαλούμε τον Θεό για τόσα πράγματα, πόσο συχνά τον δοξολογούμε και τον ευχαριστούμε για τις απαντήσεις στις προσευχές μας; Η εμπειρία του Ιησού με τους δέκα λεπρούς μας δίνει μια σωστή απεικόνιση της ανθρώπινης αχαριστίας. Από τους δέκα που θεραπεύονται, μόνο ο ένας επιστρέφει «διά να δοξάσωσι τον Θεό» (Λουκ. 17:18). Η ανταπόκριση του Δανιήλ, όχι μόνο μας υπενθυμίζει τη σημασία της ευχαριστίας και της δοξολογίας, αλλά και αποκαλύπτει το χαρακτήρα του Θεού στον οποίο απευθυνόμαστε. Όταν προσευχόμαστε, μπορούμε να έχουμε εμπιστοσύνη στον Θεό ότι θα ενεργήσει προς όφελός μας, και για αυτό πρέπει πάντα να Τον δοξολογούμε και να Τον ευχαριστούμε.

`ΣΚΕΨΗ: Διαβάστε τον Ψαλμό 138. Τι μπορείτε να διδαχθείτε από αυτήν την προσευχή ευχαριστίας που μπορεί να σας βοηθήσει να είστε ευγνώμονες στον Θεό, ανεξάρτητα από τις περιστάσεις της ζωής σας;`