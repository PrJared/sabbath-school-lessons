---
title:  Η Εικονα Μερος 1ο
date:  14/01/2020
---

`Διαβάστε Δαν. 2:24-30. Τι λέει ο Δανιήλ στα εδάφια αυτά που είναι σημαντικό για εμάς πάντα να θυμόμαστε; (δείτε Ιωάν. 15:5).`

Ο Θεός, δίνοντας απάντηση στην προσευχή των νέων, αποκαλύπτει το όνειρο και την ερμηνεία του. Ο Δανιήλ δεν διστάζει να επισημάνει στον βασιλιά ότι η λύση του μυστηρίου προέρχεται από τον Θεό στον ουρανό. Πριν, όμως, αποκαλύψει το περιεχόμενο του ονείρου και την ερμηνεία του, ο Δανιήλ αναφέρει τις ενδόμυχες σκέψεις και ανησυχίες του βασιλιά που τον άφησαν άγρυπνο εκείνο το βράδυ. Αυτή η επιμέρους λεπτομέρεια υπογραμμίζει περαιτέρω την αξιοπιστία του μηνύματος, γιατί μια τέτοια πληροφορία που είναι γνωστή μόνο στον βασιλιά θα πρέπει να έχει αποκαλυφθεί στον Δανιήλ μέσω μιας υπερφυσικής δύναμης. Καθώς όμως ο Δανιήλ προβαίνει στην περιγραφή του ονείρου, κινδυνεύει να προκαλέσει επιδείνωση της κατάστασης, επειδή το όνειρο δεν φέρνει κατ’ ανάγκη καλά νέα για τον Ναβουχοδονόσορ.

`Διαβάστε Δαν. 2:31-49. Σύμφωνα με το όνειρο, τι πρόκειται να συμβεί στο βασίλειο του Ναβουχοδονόσορ;`

Στο όνειρο εμφανίζεται μια μεγαλοπρεπής εικόνα με το κεφάλι της «εκ χρυσού καθαρού, το στήθος αυτής και οι βραχίονες αυτής εξ αργύρου, η κοιλία αυτής και οι μηροί αυτής εκ χαλκού, αι κνήμαι αυτής εκ σιδήρου, οι πόδες αυτής μέρος μεν εκ σιδήρου, μέρος δε εκ πηλού.» (Δαν. 2:32,33). Τελικά ένας βράχος «εκτύπησε την εικόνα επί τους πόδας αυτής» (Δαν. 2:34), και ολόκληρη η κατασκευή συντρίφθηκε και διασκορπίστηκε σαν άχυρο στον άνεμο. Ο Δανιήλ εξηγεί ότι τα διάφορα μέταλλα αντιπροσωπεύουν διαδοχικά βασίλεια που θα αντικαταστήσει το ένα το άλλο καθ’ όλη τη διάρκεια της ιστορίας. Για τον Ναβουχοδονόσορ, το μήνυμα είναι σαφές: η Βαβυλώνα, με όλη της τη δύναμη και τη δόξα, θα παρέλθει και θα αντικατασταθεί από ένα άλλο βασίλειο, το οποίο θα ακολουθήσουν και άλλα, μέχρις ότου μια βασιλεία εντελώς διαφορετικής φύσεως θα τα αντικαταστήσει όλα, και η διάρκεια της θα είναι αιώνια.

`ΣΚΕΨΗ:  Σκεφτείτε πόσο φευγαλέα και προσωρινά είναι όλα τα ανθρώπινα πράγματα. Τι μας διδάσκει αυτό το γεγονός για την μεγάλη ελπίδα που έχουμε στον Ιησού, και μόνο σε Αυτόν; (δείτε Ιωάν. 6:54, Β’Κορ. 4:18)`