---
title:  Ο Βραχος
date:  16/01/2020
---

`Διαβάστε Δαν. 2:34,35,44,45. Τι μας διδάσκουν αυτά τα εδάφια για την κατάληξη του κόσμου μας;`

Το όνειρο εστιάζει στο τι θα συμβεί τις τελευταίες ημέρες (Δαν. 2:28). Όσο ισχυρά και πλούσια και αν είναι τα βασίλεια από μέταλλο και πηλό, δεν είναι τίποτε άλλο παρά ένας προάγγελος για την εγκαθίδρυση της πέτρινης βασιλείας. Ενώ σε κάποιο βαθμό τα μέταλλα και ο πηλός μπορούν να αποτελούν προϊόντα ανθρώπινης επινόησης, ο λίθος στο όνειρο έρχεται ανέγγιχτος από ανθρώπινα χέρια. Με άλλα λόγια, αν και κάθε ένα από τα προηγούμενα βασίλεια τελικά παύει, το βασίλειο που αντιπροσωπεύεται από τον λίθο θα διαρκέσει για πάντα. Ο βράχος στην Αγία Γραφή συχνά συμβολίζει τον Θεό (Δευτ. 32:4, Α’Σαμ. 2:2, Ψαλμ.18:31) και ο λίθος μπορεί επίσης να είναι μια απεικόνιση του Μεσσία (Ψαλμ. 118:22, Α’ Πετ. 2:4,7). Έτσι, τίποτα δεν είναι πιο κατάλληλο, από την απεικόνιση ενός λίθου, να συμβολίσει τη δημιουργία της Αιώνιας Βασιλείας του Θεού. Κάποιοι υποστηρίζουν ότι η πέτρινη βασίλεια ιδρύθηκε κατά τη διάρκεια της επίγειας διακονίας του Ιησού και ότι η διάδοση του ευαγγελίου αποτελεί ένδειξη ότι η βασιλεία του Θεού έχει κατακτήσει ολόκληρο τον κόσμο. Ωστόσο, η πέτρινη βασιλεία δημιουργείται μετά την πτώση των τεσσάρων βασικών βασιλείων και αφότου η ιστορία της ανθρωπότητας φτάσει στο χρόνο των διαιρεμένων εξουσιών που αντιπροσωπεύονται από τα πόδια και τα δάχτυλα της εικόνας. Για αυτόν το λόγο αποκλείεται η εκπλήρωση να έχει γίνει κατά τον πρώτο αιώνα, επειδή η επίγεια διακονία του Ιησού έλαβε χώρα κατά τη διάρκεια της κυριαρχίας της Ρώμης, της τέταρτης βασιλείας.

Ο λίθος, όμως, γίνεται όρος: «ο δε λίθος ο κτυπήσας την εικόνα έγεινεν όρος μέγα, και εγέμισεν όλην την γην.» (εδ. 2:35). Ένα όρος όπως αυτό μας θυμίζει το Όρος Σιών, τον τόπο όπου βρισκόταν ο ναός, η απτή απεικόνιση της επίγειας βασιλείας του Θεού στην εποχή της Παλαιάς Διαθήκης. Είναι ενδιαφέρον ότι ο λίθος που αποκόπηκε από το όρος γίνεται ο ίδιος όρος. Αυτό το όρος, το οποίο σύμφωνα με το κείμενο υπάρχει ήδη, δείχνει πιθανότατα την ουράνια Σιών, το ουράνιο αγιαστήριο, από όπου ο Χριστός θα έρθει για να εδραιώσει την αιώνια βασιλεία Του. Το βασίλειο αυτό θα βρει την τελική του εκπλήρωση στην Ιερουσαλήμ, η οποία θα κατέβει από τον ουρανό (Αποκ. 21:1-22:5).

`ΣΚΕΨΗ:  Οι προφητείες στο Δανιήλ 2:βγήκαν ακριβείς για όλα τα βασίλεια μέχρι τώρα. Δεν είναι λοιπόν λογικό και σοφό να εμπιστευθούμε την προφητεία για την έλευση της τελικής Αιώνιας Βασιλείας του Θεού; Γιατί είναι παράλογο το να μην πιστέψουμε στην εκπλήρωση αυτής της προφητείας;`