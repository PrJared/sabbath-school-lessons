---
title:  Η Πτωση Της Βαβυλωνας
date:  06/02/2020
---

`Διαβάστε Δαν. 5:29-31, Αποκ. 14:8, Αποκ. 16:19 και Αποκ. 18:2. Τι μπορούμε να μάθουμε για την πτώση της Βαβυλώνας στην εποχή του Βαλτάσαρ που δείχνει την πτώση της Βαβυλώνας του έσχατου καιρού;`

Παρόλα τα ελαττώματά του, ο Βαλτάσαρ είναι άνθρωπος που κρατά το λόγο του. Έτσι, παρά τα άσχημα νέα, είναι ικανοποιημένος με την ερμηνεία του Δανιήλ και δίνει στον προφήτη τα δώρα που του υποσχέθηκε. Αναγνωρίζοντας ότι η εξήγηση του Δανιήλ είναι σωστή, ο βασιλιάς παραδέχεται σιωπηλά ότι ο Θεός του προφήτη είναι αληθινός. Είναι ενδιαφέρον που ο Δανιήλ τώρα δέχεται τα δώρα που αρνήθηκε πριν, πιθανότατα επειδή αυτά δεν μπορούν πλέον να επηρεάσουν την ερμηνεία του. Εκτός τούτου, οι αμοιβές αυτές δεν έχουν νόημα αφού η αυτοκρατορία πρόκειται να πέσει. Έτσι, πιθανότατα, με ευγένεια ο προφήτης αποδέχεται την προσφορά, γνωρίζοντας παράλληλα ότι θα είναι ο τρίτος άρχοντας του βασιλείου για λίγες μόνο ώρες. Ακριβώς όπως ανακοινώθηκε από τον προφήτη, η Βαβυλώνα πέφτει. H πτώση έρχεται πολύ γρήγορα. Την ώρα που ο βασιλιάς και οι αυλικοί του πίνουν, η πόλη πέφτει χωρίς μάχη. Σύμφωνα με τον ιστορικό Ηρόδοτο, οι Πέρσες έσκαψαν ένα κανάλι για να εκτρέψουν την ροή του ποταμού Ευφράτη και μπήκαν στην πόλη από την κοίτη του ποταμού. Την ίδια νύχτα, ο Βαλτάσαρ θανατώθηκε. Ο πατέρας του, ο βασιλιάς Ναβονίδης, είχε ήδη φύγει από τη Βαβυλώνα, και παραδόθηκε αργότερα στους νέους κυβερνήτες. Επομένως, η μεγαλύτερη αυτοκρατορία που γνώρισε ποτέ η ανθρωπότητα, σε αυτό το σημείο έφτασε στο τέλος της. Η Βαβυλώνα, η χρυσή κεφαλή, δεν υπάρχει πλέον.

«Στον Βαλτάσαρ είχαν δοθεί πολλές ευκαιρίες για να γνωρίσει και να κάνει το θέλημα του Θεού. Είχε δει τον παππού του Ναβουχοδονόσορ να εκδιώκεται από την κοινωνία. Είχε δει τη νοημοσύνη με την οποία ο υπερήφανος μονάρχης δοξάστηκε, να του αφαιρείται από Εκείνον που του την έδωσε. Είχε δει τον βασιλιά να απομακρύνεται από τη βασιλεία του και να κάνει  συντρόφους του τα θηρία του αγρού. Αλλά η αγάπη του Βαλτάσαρ για διασκέδαση και αυτοεξύψωση έσβησε τα μαθήματα που δεν έπρεπε ποτέ να ξεχάσει και διέπραξε αμαρτήματα παρόμοια με αυτά που έφεραν την τιμωρία στον Ναβουχοδονόσορ.  Έχασε  τις ευκαιρίες που με έλεος του παραχωρήθηκαν, παραμελώντας να τις χρησιμοποιήσει για να γνωρίσει την αλήθεια.» E. Χουάιτ, Bible Echo, 25 April 1898.

`ΣΚΕΨΗ: Ποιες ευκαιρίες έχουμε να «γνωρίσουμε την αλήθεια»; Τι σημαίνει αυτό; Μέχρι ποιο σημείο μπορούμε να πούμε ότι ξέρουμε όλη την αλήθεια που πρέπει να γνωρίζουμε;`