---
title:  Ο Ερχομος Της Βασιλισσας
date:  04/02/2020
---

`Διαβάστε Δαν. 5:9-12. Τι λέει η βασίλισσα για τον Δανιήλ που ο βασιλιάς θα έπρεπε ήδη να γνώριζε; Τι καταλαβαίνουμε για τον Βαλτάσαρ ο οποίος μοιάζει ότι αγνοεί την ύπαρξη του Δανιήλ;`

Καθώς η αίθουσα δεξιώσεων βρίσκεται σε σύγχυση εξαιτίας του μυστηριώδους μηνύματος που γράφτηκε στον τοίχο, έρχεται η βασίλισσα και δίνει κατευθύνσεις στον Βαλτάσαρ για το πώς να ενεργήσει. Θυμίζει στον βασιλιά την περίπτωση του Δανιήλ, του οποίου η ικανότητα να ερμηνεύει όνειρα και να λύνει μυστήρια έχει αποδειχθεί κατά τη διάρκεια της βασιλείας του Ναβουχοδονόσορ. Αν ο Βαλτάσαρ ήταν εξίσου έξυπνος με τον προκάτοχό του, θα ήξερε πού να στραφεί για να βρει την έννοια αυτής της μυστηριώδους γραφής. Η παρέμβαση της βασίλισσας αποδεικνύεται απαραίτητη για τον βασιλιά, ο οποίος σε αυτό το σημείο φαίνεται τελείως χαμένος και αδύναμος να δράσει. Τα λόγια της ακούγονται σαν επίπληξη στον Βαλτάσαρ, επειδή παρέβλεψε το μοναδικό άτομο στο βασίλειο που μπορεί να ερμηνεύσει το μυστηριώδες κείμενο. Αναφέρεται εν συντομία στα προσόντα του Δανιήλ: «εις τον οποίον είναι το πνεύμα των αγίων θεών...φως και σύνεσις, και σοφία...τον οποίον ο βασιλεύς Ναβουχοδονόσορ ο πατήρ σου… κατέστησεν άρχοντα των μάγων, των επαοιδών, των Χαλδαίων, και των μάντεων∙ διότι πνεύμα έξοχον, και γνώσις, και σύνεσις, ερμηνεία ενυπνίων, και εξήγησις αινιγμάτων, και λύσις αποριών, ευρέθησαν εν αυτώ τω Δανιήλ» (Δανιήλ 5:11,12).

Σε αυτό το σημείο, αναρωτιόμαστε και πάλι, γιατί ο Βαλτάσαρ αγνόησε τον Δανιήλ. Το κείμενο δεν προσφέρει άμεση απάντηση σε αυτήν την ερώτηση, αλλά υποθέτουμε ότι αυτήν τη στιγμή ο Δανιήλ, αφού υπηρέτησε τον βασιλιά τουλάχιστον μέχρι το τρίτο έτος της βασιλείας του (Δαν. 8:1,27), δεν είναι πλέον ενεργός. Ένας παράγοντας θα μπορούσε να είναι η ηλικία του Δανιήλ. Είναι, πιθανόν, περίπου 80 ετών και ο βασιλιάς μπορεί να ήθελε να αντικαταστήσει την παλιά ηγεσία με την νεότερη γενιά. Ίσως ο βασιλιάς αποφάσισε να παραβλέψει τον προφήτη επειδή δεν ήθελε να δεσμευτεί με τον Θεό του. Αλλά όποιος και αν είναι ο λόγος ή ο συνδυασμός των λόγων, παραμένει εντυπωσιακό ότι κάποιος με τέτοια προσόντα όπως ο Δανιήλ, μπόρεσε να ξεχαστεί τόσο σύντομα.

`ΣΚΕΨΗ: Διαβάστε Ρωμ. 1:16-32. Πώς η αρχή που εκφράζεται σε αυτά τα εδάφια εκδηλώνεται όχι μόνο σε αυτήν την ιστορία αλλά και στον κόσμο μας σήμερα;`