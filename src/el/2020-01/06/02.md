---
title:  Το Συμποσιο Του Βαλτασαρ
date:  02/02/2020
---

`Διαβάστε Δαν. 5:1-4 και Δαν. 1:1,2. Τι κάνει ο Βαλτάσαρ που είναι τόσο κακό; Πώς αποκαλύπτει τον αληθινό του χαρακτήρα; Συγκρίνετε τις ενέργειές του με την Αποκ. 17:4-6. Τι παραλληλισμούς μπορείτε να βρείτε;`

Ο βασιλιάς διατάζει να χρησιμοποιηθούν τα ιερά σκεύη του ναού της Ιερουσαλήμ για να πιουν οίνο. Ο Ναβουχοδονόσορ τα είχε πάρει από τον ναό της Ιερουσαλήμ, αλλά τα τοποθέτησε στο ναό του θεού του, και με την πράξη του αυτή τουλάχιστον έδειξε ότι σεβάστηκε την ιερή τους χρήση. Ο Βαλτάσαρ, όμως, τα χρησιμοποιεί με τον πιο βέβηλο τρόπο.

Καθώς έπιναν από τα ιερά σκεύη, οι άρχοντες του Βαλτάσαρ «ήνεσαν τους θεούς τους χρυσούς, και αργυρούς, τους χαλκούς, τους σιδηρούς, τους ξυλίνους, και τους λιθίνους» (Δαν. 5:4). Αξίζει να σημειωθεί ότι αναφέρονται έξι υλικά. Οι Βαβυλώνιοι χρησιμοποιούσαν το εξηνταδικό σύστημα αρίθμησης (ένα σύστημα με βάση τον αριθμό 60), σε αντίθεση με το δεκαδικό σύστημα που χρησιμοποιείται σήμερα (βάσει του αριθμού 10). Έτσι, οι έξι κατηγορίες θεών αντιπροσωπεύουν το σύνολο των θεοτήτων της Βαβυλώνας και επομένως παρουσιάζουν το ολοκληρωμένο  θρησκευτικό σύστημα της αυτοκρατορίας. Είναι αρκετά ενδιαφέρον ότι η σειρά των υλικών συμφωνεί με τη σειρά των μετάλλων στο όνειρο του Ναβουχοδονόσορ, με εξαίρεση ότι το ξύλο αντικαθιστά τον πηλό. Όπως στο όνειρο, ο λίθος εμφανίζεται τελευταίος. Αν και εδώ προσδιορίζεται ως υλικό κατασκευής των ειδώλων, ο λίθος επίσης φέρνει την Θεϊκή κρίση επάνω στις κοσμικές αυτοκρατορίες (δείτε Δαν. 2:44,45) τις οποίες συμβολίζει η Βαβυλώνα.

Αυτό το συμπόσιο αποτελεί μία αναπαράσταση της εσχατολογικής Βαβυλώνας όπως φαίνεται στο βιβλίο της Αποκάλυψης. Όπως και ο Βαλτάσαρ, η γυναίκα της έσχατης Βαβυλώνας κρατά ένα χρυσό ποτήρι και προσφέρει οίνο βδελυγμάτων στα έθνη. Με άλλα λόγια, μέσω των σύγχρονων δόλιων δογμάτων και ενός διαστρεβλωμένου συστήματος λατρείας, η έσχατη Βαβυλώνα προσελκύει τον κόσμο στο κακό (Αποκ. 17:4-6), αγνοώντας την κρίση που σύντομα θα πέσει πάνω της. Γιατί μια μέρα θα έρθει η κρίση.

`ΣΚΕΨΗ: Με ποιους τρόπους η κοινωνία και ο πολιτισμός μας βεβηλώνουν την αλήθεια του Λόγου του Θεού; Πώς μπορούμε να μη συμμετέχουμε σε αυτήν τη βεβήλωση, ακόμη και όταν δεν γίνεται τόσο φανερά;`