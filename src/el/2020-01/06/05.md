---
title:  Ζυγιστηκε Και Βρεθηκε Ελλιπης
date:  05/02/2020
---

`Διαβάστε Δαν. 5:13-28. Σύμφωνα με τα λόγια του Δανιήλ, για ποιο λόγο θα έρθει σύντομα η πτώση αυτού του βασιλιά;`

Αναγκασμένος από τις περιστάσεις, ο βασιλιάς καλεί τον Δανιήλ, αλλά φαίνεται να το κάνει με απροθυμία. Αυτή του η στάση οφείλεται περισσότερο στη σχέση του βασιλιά προς τον Θεό του Δανιήλ παρά προς τον ίδιο τον Δανιήλ.

Από την άλλη, η απάντηση του προφήτη στην προσφορά ανταμοιβής του βασιλιά δείχνει πολλά για τις προτεραιότητές του και τον χαρακτήρα του. Είναι επίσης πιθανόν ότι ο Δανιήλ, καταλαβαίνοντας το νόημα των μυστηριωδών λέξεων, συνειδητοποιεί πόσο άχρηστη είναι η ανταμοιβή που του προσφέρεται.

Στη συνέχεια ο Δανιήλ κατηγορεί τον βασιλιά για τρεις λόγους:

Πρώτον, ο Βαλτάσαρ αγνόησε εντελώς την εμπειρία του Ναβουχοδονόσορ. Διαφορετικά θα είχε μετανοήσει και ταπεινωθεί όπως ο προκάτοχός του. Δεύτερον, ο Βαλτάσαρ χρησιμοποίησε τα σκεύη του ναού για να πιει κρασί και να δοξάσει τα είδωλά του. Εδώ ο Δανιήλ αναφέρει τα έξι είδη υλικών που χρησιμοποιήθηκαν για την κατασκευή των ειδώλων με την ίδια σειρά που σημειώθηκε προηγουμένως. Τρίτον, ο βασιλιάς δεν δόξασε τον «Θεόν, εις του οποίου την χείρα είναι η πνοή σου, και εις την εξουσίαν αυτού πάσαι αι οδοί σου» (Δαν. 5:23).

Έχοντας επισημάνει τις αποτυχίες του βασιλιά, ο Δανιήλ προχωρά στην ερμηνεία της φράσης. Το Θεϊκό χειρόγραφο κείμενο αποτελείται από τρία αραμαϊκά ρήματα (με το πρώτο να επαναλαμβάνεται). Το βασικό τους νόημα θα έπρεπε να ήταν γνωστό στον βασιλιά και στους σοφούς του: ΜΕΝΕ: "μετρήθηκε", ΘΕΚΕΛ: "ζυγίστηκε" και ΦΕΡΕΣ: "διαιρέθηκε".

Ο Μηδοπερσικός στρατός βρισκόταν έξω από τις πύλες της Βαβυλώνας, και έτσι ο Βαλτάσαρ και οι σοφοί έχουν υποψιαστεί κάποιο δυσοίωνο νόημα σε αυτήν την γραφή, αλλά οι σοφοί δεν τολμούν να πουν κάτι δυσάρεστο στον βασιλιά. Μόνο ο Δανιήλ αποδεικνύεται ικανός να αποκωδικοποιήσει το πραγματικό μήνυμα κάνοντας μια ουσιαστική δήλωση για να μεταφέρει το πλήρες νόημά του στον βασιλιά: «Μενέ, εμέτρησεν ο Θεός την βασιλείαν σου, και ετελείωσεν αυτήν∙ Θεκέλ, εζυγίσθης εν τη πλάστιγγι, και ευρέθης ελλιπής∙ Φερές, διηρέθη η βασιλεία σου, και εδόθη εις τους Μήδους και Πέρσας» (Δαν. 5:26-28).  Σίγουρα αυτά δεν είναι λόγια που προσφέρουν ευχαρίστηση και ευθυμία.

`ΣΚΕΨΗ: Η κρίση έρχεται γρήγορα στον βασιλιά. Πώς μπορούμε να εμπιστευόμαστε τον Θεό σε περιπτώσεις όπου, προς το παρόν, η δικαιοσύνη και η κρίση δεν έχουν ακόμη έρθει; (δείτε Εκκλ. 3:17, Εκκλ. 8:11, Ματθ. 12:36, Ρωμ. 14:12).`