---
title:  Περαιτερω Μελετη
date:  07/02/2020
---

Συχνά διοργανώνονταν μεγάλα συμπόσια στα παλάτια κατά την αρχαιότητα. Οι βασιλείς αγαπούσαν να κάνουν γιορτές με έντονα τα στοιχεία της υπερβολής και της πολυτέλειας για να δείξουν το μεγαλείο και την αυτοπεποίθησή τους. Αν και δεν γνωρίζουμε όλες τις λεπτομέρειες αυτής της συγκεκριμένης γιορτής, ξέρουμε ότι έλαβε χώρα όταν ο Μηδοπερσικός στρατός ήταν έτοιμος να επιτεθεί στη Βαβυλώνα. Βάσει λογικής, δεν υπήρχε λόγος ανησυχίας. Η Βαβυλώνα ήταν οχυρωμένη και περιβαλλόταν από ψηλά τείχη, υπήρχε τροφή που θα μπορούσε να συντηρήσει τους κατοίκους της για πολλά χρόνια και άφθονο νερό, επειδή ο ποταμός Ευφράτης περνούσε μέσα από το κέντρο της πόλης. Έτσι, ο βασιλιάς Βαλτάσαρ δεν θεωρεί κακό να κάνει γιορτή την ώρα που ο εχθρός έχει περικυκλώσει την πόλη. Ετοιμάζει μια σπουδαία γιορτή, η οποία σύντομα εξελίσσεται σε συμπόσιο οργίων και ακολασίας. Πόσο μεγάλη η ανθρώπινη αλαζονεία που έρχεται σε αντίθεση με τη δύναμη του Κυρίου! Μέσω του Δανιήλ, ο Θεός επισημαίνει στον βασιλιά ότι, παρά τις ευκαιρίες που είχε να μάθει την αλήθεια, «τον δεν Θεόν, εις του οποίου την χείρα είναι η πνοή σου, και εις την εξουσίαν αυτού πάσαι αι οδοί σου, δεν εδόξασας» (Δαν. 5:23).

«Η ιστορία των εθνών μιλάει σήμερα σε εμάς. Στο κάθε έθνος και στο κάθε άτομο ο Θεός έχει ορίσει μια θέση στο πλαίσιο του μεγάλου σχεδίου Του. Σήμερα οι άνθρωποι και τα έθνη δοκιμάζονται από το βαρίδι της στάθμης στο χέρι Εκείνου που είναι αλάνθαστος. Όλοι, σύμφωνα με την εκλογή τους, αποφασίζουν την ειμαρμένη τους, και ο Θεός εξουσιάζει πάνω από όλους για την πραγματοποίηση των προθέσεών Του.»  Ε. Χουάιτ, Π.Β., σ. 368.

**Ερωτησεις για συζητηση**

`1.	Συζητήστε την απάντηση στην ερώτηση της Κυριακής για τους τρόπους με τους οποίους η κοινωνία και ο πολιτισμός βεβηλώνουν την αλήθεια του Θεού. Ποιοι είναι αυτοί οι τρόποι και πώς πρέπει να ανταποκριθούμε ως εκκλησία και ως άτομα;`

`2. Τι μας διδάσκει αυτή η ιστορία για το ότι η σωτηρία δεν αφορά τόσο αυτό που γνωρίζουμε, αλλά το πώς ανταποκρινόμαστε σε αυτό που γνωρίζουμε; (δείτε Δαν. 5:22.)`

`3. Διαβάστε Δαν. 5:23. Ποιες σημαντικές πνευματικές αρχές βρίσκονται σε αυτό το εδάφιο; Για παράδειγμα, πώς μας προειδοποιεί το κείμενο ενάντια στην περιφρόνηση προς τον Θεό; Ή, τι μας διδάσκει για τον Θεό όχι μόνο ως Δημιουργό αλλά και ως Συντηρητή της ύπαρξής μας;`

`4. Ακόμη και χωρίς να γνωρίζει τη σημασία των λέξεων, ο Βαλτάσαρ φοβήθηκε (Δανιήλ 5:6). Τι μας λέει αυτό για το τι σημαίνει να ζεις με ένοχη συνείδηση;`