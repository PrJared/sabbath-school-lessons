---
title:  Προειδοποιηση Απο Τον Προφητη
date:  27/01/2020
---

`Διαβάστε Δαν. 4:27. Εκτός από την προειδοποίηση για το τι θα συμβεί, τι λέει ο Δανιήλ στον βασιλιά, και γιατί; (δείτε Παρ. 14:31)`

Ο Δανιήλ όχι μόνο ερμηνεύει το όνειρο, αλλά και δείχνει στον Ναβουχοδονόσορ μια διέξοδο στο πρόβλημά του: «Διά τούτο, βασιλεύ, ας γείνη δεκτή η συμβουλή μου προς σε, και έκκοψον τας αμαρτίας σου διά δικαιοσύνης, και τας ανομίας σου διά οικτιρμών πενήτων, ίσως και διαρκέση η ευημερία σου.» (Δαν. 4:27).

Ο Ναβουχοδονόσορ εκτελεί ένα τεράστιο κατασκευαστικό έργο στη Βαβυλώνα. Οι κήποι, ένα σύστημα καναλιών και εκατοντάδες ναοί και άλλα κτίρια μετατρέπουν την πόλη σε ένα από τα θαύματα του αρχαίου κόσμου. Τέτοια όμως λαμπρότητα και ομορφιά, τουλάχιστον εν μέρει, επιτυγχάνεται με την εκμετάλλευση του εργατικού δυναμικού και την παραμέληση των φτωχών. Επιπλέον, ο πλούτος της αυτοκρατορίας χρησιμοποιείται για να ικανοποιήσει τις απολαύσεις του βασιλιά και της αυλής του. Έτσι, η υπερηφάνεια του Ναβουχοδονόσορ όχι μόνο τον εμποδίζει να γνωρίσει τον Θεό, αλλά και τον κάνει να αγνοεί τις δυσκολίες εκείνων που έχουν ανάγκη. Λόγω της ιδιαίτερης προσοχής που δείχνει ο Θεός στους άπορους, δεν προκαλεί έκπληξη το γεγονός ότι από άλλες πιθανές αμαρτίες που ο Δανιήλ θα μπορούσε να είχε επισημάνει στον βασιλιά, ξεχωρίζει την αμαρτία της παραμέλησης των φτωχών.

Το μήνυμα προς τον Ναβουχοδονόσορ δεν είναι κάτι καινούριο. Οι προφήτες της Παλαιάς Διαθήκης συχνά προειδοποιούσαν το λαό του Θεού για την καταπίεση των φτωχών. Πράγματι, εξέχουσα θέση μεταξύ των αμαρτιών που προκαλούν την εξορία του βασιλιά, είναι η παραμέληση των απόρων. Παρόλα αυτά, η συμπόνια για τους φτωχούς είναι η υψηλότερη έκφραση της χριστιανικής φιλανθρωπίας. Αντίθετα, η εκμετάλλευση και η παραμέλησή τους αποτελεί επίθεση στον ίδιο τον Θεό. Φροντίζοντας άτομα που έχουν ανάγκη, αναγνωρίζουμε ότι ο Θεός είναι ο Κύριος των πάντων και ότι εμείς δεν είμαστε ιδιοκτήτες, αλλά απλώς διαχειριστές της ιδιοκτησίας του Θεού.

Βοηθώντας τους άλλους με τα υπάρχοντά μας, τιμούμε τον Θεό και αναγνωρίζουμε την κυριαρχία Του. Είναι ιδιοκτησία του Θεού που θα πρέπει τελικά να καθορίσει την αξία και την λειτουργία των υλικών αγαθών που κατέχουμε. Αυτό είναι που ο Ναβουχοδονόσορ αποτυγχάνει να κατανοήσει, και κινδυνεύουμε και εμείς να αποτύχουμε αν δεν αναγνωρίσουμε την κυριαρχία του Θεού πάνω στα επιτεύγματά μας και δεν δείξουμε έμπρακτα αυτήν την αναγνώριση βοηθώντας όσους έχουν ανάγκη.