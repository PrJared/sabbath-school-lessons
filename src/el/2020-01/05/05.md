---
title:  Υψωνοντας Τα Ματια Στον Ουρανο
date:  29/01/2020
---

`Διαβάστε Δαν. 4:34-37. Πώς και γιατί αλλάζουν τα πράγματα για τον βασιλιά;`

Ο Θεός επιτρέπει στον Ναβουχοδονόσορ να προσβληθεί από μια παράξενη ασθένεια, αλλά τελικά τον επαναφέρει σε μια υγιή νοητικά κατάσταση. Είναι ενδιαφέρον ότι όλα αλλάζουν στο τέλος των επτά ετών, όπως προείπε ο προφήτης, όταν ο βασανισμένος βασιλιάς υψώνει τα μάτια του στον ουρανό (Δαν. 4:34).

«Επτά χρόνια ο Ναβουχοδονόσορ είχε γίνει η κατάπληξη των υπηκόων του.  Επτά χρόνια είχε ταπεινωθεί στα μάτια όλου του κόσμου.  Τότε επανήλθαν οι φρένες του και ατενίζοντας με ταπεινοφροσύνη τον Θεό του ουρανού, αναγνώρισε το θεϊκό χέρι που τιμωρεί.  Με δημόσια διακήρυξη αναγνώρισε την ενοχή του και τη μεγάλη ευσπλαχνία του Θεού για την αποκατάστασή του». – Ε. Χουάιτ, Π.Β., σελ. 357.

Αναμφίβολα, μεγάλες αλλαγές μπορούν να συμβούν όταν υψώνουμε τα μάτια μας στον ουρανό. Μόλις επανήλθε η λογική του, ο βασιλιάς έδειξε ότι διδάχθηκε το  μάθημα του.

Αυτή όμως η ιστορία δεν έχει να κάνει μόνο με τον Ναβουχοδονόσορ, αλλά έχει και σκοπό να δείξει το έλεος του Θεού. Ο βασιλιάς έχασε τρεις προηγούμενες ευκαιρίες να δεχθεί τον Θεό του Ισραήλ ως Κύριο της ζωής του: όταν αναγνώρισε την εξαιρετική σοφία των τεσσάρων Ιουδαίων αιχμαλώτων (Δαν. 1), όταν ο Δανιήλ ερμήνευσε το όνειρό του (Δανιήλ 2) και όταν οι τρεις Ιουδαίοι σώθηκαν από το φλεγόμενο καμίνι (Δαν. 3). Άλλωστε, αν η εκ θαύματος διάσωση των τριών νέων δεν τον ταπείνωσε, τι άλλο θα μπορούσε να τον βοηθήσει; Παρά το πείσμα του, ο Θεός τού δίνει μια τέταρτη ευκαιρία κερδίζοντας τελικά την καρδιά του βασιλιά, και τον αποκαθιστά στην βασιλική του εξουσία (Δαν. 4). Όπως στον Ναβουχοδονόσορ, έτσι και σε εμάς δίνει ο Θεός τη μία ευκαιρία μετά την άλλη προκειμένου να μας επαναφέρει σε μια σωστή σχέση μαζί Του. Σύμφωνα με τα λόγια του Παύλου, ο Κύριος «θέλει να σωθώσι πάντες οι άνθρωποι, και να έλθωσιν εις επίγνωσιν της αληθείας» (Α’Τιμ. 2:4). Η ιστορία αυτή αποτελεί ένα ισχυρό παράδειγμα αυτής της αλήθειας.

`ΣΚΕΨΗ: Με ποιους τρόπους έχετε ταπεινωθεί από τον Θεό; Τι μάθατε από την εμπειρία αυτή; Ποιες αλλαγές θα πρέπει να κάνετε για να αποφύγετε να ξαναδιδαχθείτε αυτό το μάθημα;`