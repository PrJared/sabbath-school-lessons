---
title:  Η Υψιστη Εξουσια
date:  28/01/2020
---

Παρά τη συμβουλή που δόθηκε στον Ναβουχοδονόσορ να μετανοήσει και να ζητήσει τη συγχώρεση του Θεού, η υπέρμετρη υπερηφάνειά του προκαλεί την εκτέλεση του ουράνιου διατάγματος (Δανιήλ 4:28-33). Ενώ ο βασιλιάς περπατά στο παλάτι και δοξάζει τον εαυτό του για όσα έχει επιτύχει, προσβάλλεται από μια ψυχική ασθένεια που τον αναγκάζει να απομακρυνθεί από το παλάτι. Μπορεί να παρουσίασε μια παθολογική ψυχική κατάσταση που ονομάζεται κλινική λυκανθρωπία ή ζωανθρωπία. Μια τέτοια κατάσταση κάνει τον ασθενή να ενεργεί σαν ένα ζώο. Στη σύγχρονη εποχή αυτή η ασθένεια ονομάζεται «δυσφορία είδους», η αίσθηση ότι το άτομο βρίσκεται σε λανθασμένο σώμα (είδους), και έτσι υπάρχει η επιθυμία να είναι ζώο.

`Διαβάστε Β’Βασ. 20:2-5, Ιωνάς 3:10 και Ιερ. 18:7,8. Τι μας λένε αυτά τα εδάφια για την ευκαιρία του βασιλιά να αποφύγει την τιμωρία;`

Δυστυχώς, ο βασιλιάς πρέπει να διδαχθεί με σκληρό τρόπο. O Ναβουχοδονόσορ, όσο στηρίζεται στην βασιλική του εξουσία, δεν έχει την ικανότητα να σκέφτεται τη σχέση του με τον Θεό. Έτσι, αφαιρώντας από τον βασιλιά την κυριαρχία του και στέλνοντάς τον να ζήσει με τα θηρία του αγρού, ο Θεός τού δίνει την ευκαιρία να αναγνωρίσει την πλήρη εξάρτησή του από Αυτόν. Στην πραγματικότητα, το τελικό μάθημα που ο Θεός θέλει να διδάξει στον αλαζόνα βασιλιά είναι να γνωρίσει την «ουράνιον εξουσίαν» (Δαν. 4:26). Πράγματι, ο σκοπός της τιμωρίας που δίνεται στον βασιλιά εκφράζεται στα λόγια της ουράνιας ύπαρξης, «ώστε να γνωρίσωσιν οι ζώντες, ότι ο Ύψιστος είναι Κύριος της βασιλείας των ανθρώπων, και εις όντινα θέλη δίδει αυτήν, και το εξουθένημα των ανθρώπων καθιστά επ’ αυτήν.» (Δαν. 4:17).

Με άλλα λόγια, η πειθαρχία που εφαρμόζεται στον Ναβουχοδονόσορ πρέπει να είναι ένα μάθημα για όλους εμάς. Επειδή κι εμείς ανήκουμε στους «ζώντες», θα πρέπει και εμείς να δώσουμε μεγαλύτερη προσοχή στο κύριο μάθημα που πρέπει να διδαχθούμε ότι «ο Ύψιστος είναι Κύριος της βασιλείας των ανθρώπων».

`ΣΚΕΨΗ: Γιατί είναι σημαντικό να γνωρίζουμε την εξουσία του Υψίστου; Πώς μπορεί αυτή η γνώση να επηρεάσει τον τρόπο με τον οποίο και εμείς ασκούμε εξουσία;`