---
title:  Δεν Ειναι Αυτη Η Μεγαλη Βαβυλωνα
date:  26/01/2020
---

`Διαβάστε Δαν. 4:1-33. Τι συμβαίνει με τον βασιλιά και γιατί;`

Ο Θεός δείχνει στον Ναβουχοδονόσορ ένα δεύτερο όνειρο. Αυτήν τη φορά δεν το ξεχνά, επειδή όμως οι σοφοί της Βαβυλώνας αποτυγχάνουν και πάλι, ο βασιλιάς καλεί τον Δανιήλ να του δώσει την ερμηνεία του ενυπνίου του. Στο όνειρο, ο βασιλιάς βλέπει ένα μεγάλο δέντρο που φτάνει μέχρι τον ουρανό και μία ουράνια ύπαρξη που διατάζει να κοπεί το δέντρο. Μόνο η βάση και οι ρίζες του θα έμεναν στη γη και θα ποτιζόταν από τη δροσιά του ουρανού. Αλλά αυτό που πρέπει να ανησύχησε τον Ναβουχοδονόσορ ήταν ότι η ουράνια ύπαρξη είπε: «Η καρδία αυτού θέλει μεταβληθή εκ της ανθρωπίνης, και θέλει δοθή εις αυτόν καρδία θηρίου, και επτά καιροί θέλουσι παρέλθει επ’ αυτόν.» (Δαν. 4:16). Αναγνωρίζοντας τη σοβαρότητα του ονείρου, ο Δανιήλ εκφράζει ευγενικά την ευχή η εκπλήρωσή του να απευθύνεται στους εχθρούς του βασιλιά. Ωστόσο, πιστός στο μήνυμα που μεταδίδει, ο προφήτης εξηγεί ότι στην πραγματικότητα το όνειρο αναφέρεται στον ίδιο τον βασιλιά.

Στην Αγία Γραφή, τα δέντρα χρησιμοποιούνται συνήθως ως σύμβολα βασιλέων, εθνών και αυτοκρατοριών (Ιεζ. 17, 31, Ωσηέ 14, Ζαχ. 11:1,2, Λουκ. 23:31). Έτσι, το μεγάλο δέντρο είναι ο κατάλληλος συμβολισμός για έναν αλαζονικό βασιλιά. Ο Θεός δίνει στον Ναβουχοδονόσορ εξουσία και δύναμη, παρόλα αυτά, ο βασιλιάς συνεχώς δυσκολεύεται να αναγνωρίσει ότι όλα όσα έχει προέρχονται από Εκείνον.

`Εστιάστε στο Δαν. 4:30. Τι λέει ο βασιλιάς που δείχνει ότι ακόμη δεν έχει καταλάβει την προειδοποίηση του Κυρίου;`

Ίσως ο μεγαλύτερος κίνδυνος της υπερηφάνειας είναι ότι μπορεί να μας κάνει να ξεχάσουμε πόσο εξαρτημένοι είμαστε για το κάθε τι από τον Θεό. Και όταν το ξεχάσουμε αυτό, βρισκόμαστε σε επικίνδυνο πνευματικά έδαφος.

`ΣΚΕΨΗ: Τι πράγματα έχετε πετύχει στη ζωή σας; Μπορείτε να καυχηθείτε για αυτά χωρίς να είστε υπερήφανοι; Αν ναι, πώς;`