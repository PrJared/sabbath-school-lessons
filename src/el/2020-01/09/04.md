---
title:  Η Επιθεση Στο Αγιαστηριο
date:  25/02/2020
---

`Διαβάστε Δαν. 8:10-12. Ποια είναι η δραστηριότητα του μικρού κέρατος;`

Στο Δανιήλ 8:10, το μικρό κέρας επιχειρεί να επαναλάβει, σε πνευματικό επίπεδο, τις προσπάθειες των οικοδόμων της Βαβέλ (11:4). Οι όροι "στράτευμα" και "αστέρια" προσδιορίζουν το λαό του Θεού στην Παλαιά Διαθήκη. Ο Ισραήλ ονομάζεται στρατός του Κυρίου (Εξ. 12:41). Ο Δανιήλ απεικονίζει επίσης τον πιστό λαό του Θεού να λάμπει όπως τα αστέρια (Δανιήλ 12:3). Αυτό, βεβαίως, δεν αποτελεί κυριολεκτική επίθεση στα ουράνια σώματα, αλλά δίωξη του λαού του Θεού, των οποίων «το πολίτευμα είναι εν ουρανοίς» (Φιλ. 3:20). Αν και χιλιάδες χριστιανοί θανατώθηκαν από ειδωλολάτρες αυτοκράτορες, η εστίαση τώρα γίνεται στις κάθετες δραστηριότητες του μικρού κέρατος. Επομένως, η τελική εκπλήρωση αυτής της προφητείας πρέπει να συνδεθεί με την παπική Ρώμη και τους διωγμούς που αυτή εξαπέλυσε κατά τη διάρκεια των αιώνων.

Επίσης, το Δαν. 8:11 μιλά για έναν «Άρχοντα» ο οποίος αναφέρεται αλλού και ως Χριστός ο Ηγούμενος (Δαν. 9:25), «Μιχαήλ ο άρχων» (Δαν. 10:21) και «Μιχαήλ ο άρχων ο μέγας» (Δαν. 12:1). Σε κανέναν άλλον εκτός από τον Ιησού Χριστό δεν θα μπορούσε να δοθεί αυτός ο χαρακτηρισμός. Ο Ιησούς Χριστός είναι ο Άρχοντας του προαναφερθέντος "στρατεύματος" και ο Αρχιερέας μας στον ουρανό. Για αυτό, ο παπισμός και το θρησκευτικό σύστημα που αντιπροσωπεύει, υπονομεύει και προσπαθεί να αντικαταστήσει τον ιερό ρόλο του Ιησού.

Στο Δαν. 8:11, η «παντοτινή θυσία» συμβαίνει σε σχέση με το επίγειο αγιαστήριο για να χαρακτηρίσει τις διάφορες και συνεχείς πτυχές των τελετουργικών υπηρεσιών - συμπεριλαμβανομένων των θυσιών και της μεσιτείας. Μέσα από αυτές τις υπηρεσίες οι αμαρτωλοί συγχωρούνται και οι αμαρτίες αντιμετωπίζονται στο ναό. Αυτό το επίγειο σύστημα αντιπροσωπεύει τη μεσιτική διακονία του Χριστού στο ουράνιο Αγιαστήριο. Όπως προλέγει η προφητεία, ο παπισμός ανταλλάσσει τη μεσιτεία του Χριστού με τη μεσιτεία των ιερέων. Μέσω αυτής της λανθασμένης λατρείας, το μικρό κέρας αφαιρεί τη διακονία του Χριστού και συμβολικά ρίχνει κάτω την υπηρεσία του Χριστού στο Αγιαστήριο.

«Και έρριψε κατά γης την αλήθειαν, και έπραξε, και ευωδώθη» (Δαν. 8:12). Ο Ιησούς δηλώνει για τον εαυτό Του ότι είναι η αλήθεια (Ιωάν. 14:6) και χαρακτηρίζει επίσης το Λόγο του Θεού ως αλήθεια (Ιωάν. 17:17). Αντίθετα, ο παπισμός απαγορεύει τη μετάφραση της Αγίας Γραφής στη γλώσσα του λαού, θέτει την ερμηνεία της κάτω από την εξουσία της εκκλησίας και τοποθετεί την παράδοση μαζί με την Αγία Γραφή ως τον υπέρτατο κανόνα της πίστης.

`ΣΚΕΨΗ: Τι μας λέει αυτή η μελέτη για το πόσο πολύτιμη και σημαντική είναι η γνώση της Βιβλικής αλήθειας σε αντίθεση με τις ανθρώπινες παραδόσεις;`