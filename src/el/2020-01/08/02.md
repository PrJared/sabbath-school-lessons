---
title:  Τεσσερα Ζωα
date:  16/02/2020
---

`Διαβάστε Δανιήλ 7. Ποιο είναι το κεντρικό σημείο και σε τι αναφέρεται το όραμα;`

Κάθε ζώο που εμφανίζεται στον Δανιήλ αντιστοιχεί με ένα τμήμα του αγάλματος που παρουσιάστηκε στον Ναβουχοδονόσορ, αλλά τώρα δίνονται περισσότερες λεπτομέρειες για το κάθε βασίλειο. Πολύ ενδιαφέρον είναι το γεγονός ότι όλα τα πλάσματα, που συμβολίζουν ειδωλολατρικά έθνη, είναι ακάθαρτα θηρία. Επίσης, εκτός από το τέταρτο θηρίο, ο Δανιήλ περιγράφει τα ζώα σαν να μοιάζουν με κάποια γνωστά πλάσματα. Έτσι, τα θηρία δεν είναι άσχετα, αυθαίρετα σύμβολα, αφού το καθένα φέρει κάποια χαρακτηριστικά ή σημεία που αντιστοιχούν με κάποια στοιχεία του βασιλείου που αντιπροσωπεύει.

Λιοντάρι: Ένα λιοντάρι είναι η πιο κατάλληλη αναπαράσταση της Βαβυλώνας. Φτερωτά λιοντάρια διακοσμούσαν τοίχους παλατιών και άλλα έργα της βαβυλωνιακής τέχνης. Στο λιοντάρι που απεικονίζεται στο όραμα αποσπώνται τελικά τα φτερά, στέκεται όρθιο σαν άνθρωπος και λαμβάνει ανθρώπινη καρδιά. Αυτή η διαδικασία συμβολίζει την παρακμή της Βαβυλωνιακής Αυτοκρατορίας κάτω από την εξουσία των τελευταίων βασιλέων της.

Αρκούδα: Η αρκούδα αντιπροσωπεύει την Μηδοπερσική Αυτοκρατορία. Το γεγονός ότι σηκώνεται από τη μία μεριά δείχνει την ανωτερότητα των Περσών έναντι των Μήδων. Τα τρία πλευρά μεταξύ των δοντιών της αντιπροσωπεύουν τις τρεις κυριότερες κατακτήσεις της Μηδοπερσικής Αυτοκρατορίας: Λυδία, Βαβυλώνα και Αίγυπτο.

Λεοπάρδαλη: Η γρήγορη λεοπάρδαλη αντιπροσωπεύει την Ελληνική Αυτοκρατορία που ίδρυσε ο Μέγας Αλέξανδρος. Οι τέσσερις πτέρυγες κάνουν το θηρίο αυτό ακόμη πιο γρήγορο, μια κατάλληλη αναπαράσταση του Αλέξανδρου, ο οποίος σε λίγα χρόνια έφερε όλο τον γνωστό κόσμο υπό την κυριαρχία του.

Το φοβερό και τρομερό ζώο: Ενώ τα προηγούμενα θηρία μοιάζουν με τα ζώα που προαναφέραμε, αυτό είναι μια διαφορετική οντότητα. Δηλαδή, τα πρώτα πλάσματα απεικονίζονται "σαν" λιοντάρι ή "σαν" αρκούδα, αλλά αυτό δεν απεικονίζεται σαν κάτι. Αυτό το θηρίο με τα πολλά κέρατα φαίνεται επίσης πολύ πιο σκληρό και αρπακτικό από τα προηγούμενα. Ως εκ τούτου, είναι η κατάλληλη αναπαράσταση της ειδωλολατρικής Ρώμης, η οποία κατέλαβε, κυβερνούσε, και καταπατούσε τον κόσμο με τα σιδερένια πόδια της.

`ΣΚΕΨΗ: Όλα αυτά τα χιλιάδες χρόνια ιστορίας της ανθρωπότητας έχουν έρθει και περάσει, όπως ακριβώς προειπώθηκε. Τι παρηγοριά αντλούμε γνωρίζοντας ότι πάνω από όλες τις κραυγές, τις αναταραχές, και την χαοτική κατάσταση που κατά καιρούς υπάρχει, είναι ο Θεός Αυτός που κυβερνά; Τι μας διδάσκει αυτό για την αξιοπιστία της Αγίας Γραφής;`