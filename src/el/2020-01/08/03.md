---
title:  Το Μικρο Κερας
date:  17/02/2020
---

`Διαβάστε Δαν. 7:7,8,19-25. Ποιο είναι το μικρό κέρας που εγείρεται απευθείας από το τέταρτο θηρίο και παραμένει μέρος αυτού;`

Είδαμε ότι το άγριο ζώο με τα δέκα κέρατα που κυβερνά τον κόσμο με τη μεγαλύτερη σκληρότητα αντιπροσωπεύει την ειδωλολατρική Ρώμη. Τώρα θα εξετάσουμε το μικρό κέρας και τη δύναμη που αυτό εκπροσωπεί. Όπως απεικονίζεται στο όραμα, το τέταρτο ζώο έχει δέκα κέρατα, εκ των οποίων τα τρία ξεριζώθηκαν για να ανοίξουν δρόμο σε ένα μικρό κέρας. Αυτό το κέρας έχει ανθρώπινα μάτια και λέει «πράγματα μεγάλα» (Δαν. 7:8). Είναι σαφές ότι το μικρό κέρας αναδύεται από την οντότητα που αντιπροσωπεύει το τρομερό ζώο, το οποίο είναι η ειδωλολατρική Ρώμη. Κατά κάποιον τρόπο, επεκτείνει ή συνεχίζει κάποια χαρακτηριστικά της παγανιστικής Ρώμης. Είναι ένα μεταγενέστερο στάδιο της ίδιας δύναμης.

Ο Δανιήλ βλέπει το μικρό κέρας να κάνει πόλεμο εναντίον των αγίων. Ο άγγελος εξηγεί ότι είναι βασιλιάς που θα εκτελέσει τρεις παράνομες ενέργειες: (1) θα μιλήσει με πομπώδη λόγια εναντίον του Υψίστου, (2) θα κατατρέξει τους αγίους του Υψίστου, (3) θα προχωρήσει σε αλλαγή καιρών και νόμου. Και ως αποτέλεσμα, οι άγιοι θα πέσουν στα χέρια του. Στη συνέχεια, ο άγγελος προσδιορίζει το χρονικό πλαίσιο των δραστηριοτήτων του μικρού κέρατος: «μέχρι καιρού και καιρών και ημίσεως καιρού». Σε αυτήν την περίπτωση της προφητικής γλώσσας, ο όρος “καιρός” σημαίνει έτος, και έτσι η λέξη “καιρών” σημαίνει έτη σε διπλή μορφή: - δύο έτη. Πρόκειται, λοιπόν, για μια περίοδο τριάμισι προφητικών χρόνων, η οποία, σύμφωνα με τον κανόνα ημέρας-έτους, καλύπτει το διάστημα των 1.260 ετών. Κατά τη διάρκεια αυτής της περιόδου, το μικρό κέρας θα επιτεθεί κατά του Θεού, θα κατατρέξει τους αγίους και θα επιχειρήσει να αλλάξει τον νόμο του Θεού.

`Διαβάστε Β’Θεσ. 2:1-12. Τι ομοιότητες υπάρχουν μεταξύ του ανθρώπου της ανομίας και του μικρού κέρατος; Ποια δύναμη πιστεύουμε ότι μιλάει και γιατί; Ποια είναι η μοναδική δύναμη που προέκυψε από την ειδωλολατρική Ρώμη, παραμένει μέρος της Ρώμης, εκτείνεται από την εποχή εκείνη μέχρι το τέλος του κόσμου, και συνεπώς εξακολουθεί να υπάρχει και σήμερα;`