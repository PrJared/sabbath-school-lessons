---
title:  Οι Αγιοι Του Υψιστου
date:  20/02/2020
---

`Τι συμβαίνει στο λαό του Θεού σύμφωνα με τα ακόλουθα εδάφια; Δαν. 7:18,21,22,25,27.`

Οι «άγιοι του Υψίστου» είναι μία ονομασία του λαού του Θεού. Δέχονται επίθεση από την εξουσία που αντιπροσωπεύει το μικρό κέρας. Επειδή επιμένουν να παραμείνουν πιστοί στο Λόγο του Θεού, διώκονται κατά την εποχή της παπικής κυριαρχίας. Οι Χριστιανοί κατατρέχθηκαν και κατά τη διάρκεια της ειδωλολατρικής Ρωμαϊκής Αυτοκρατορίας (το τέταρτο θηρίο), αλλά ο διωγμός που αναφέρεται στο Δαν. 7:25 γίνεται από το μικρό κέρας, το οποίο εμφανίζεται μόνο μετά το τέλος της ειδωλολατρικής Ρώμης.

Ωστόσο, ο λαός του Θεού δεν θα καταπιέζεται για πάντα από κάποια παγκόσμια δύναμη. Η βασιλεία του Θεού θα αντικαταστήσει τα βασίλεια του κόσμου. Είναι ενδιαφέρον ότι σύμφωνα με το όραμα στον Υιό του ανθρώπου «εδόθη η εξουσία, και η δόξα, και η βασιλεία» (Δαν. 7:14). Αλλά στην ερμηνεία που δίνει ο άγγελος, οι «άγιοι» είναι που λαμβάνουν τη βασιλεία (Δαν. 7:18). Δεν υπάρχει καμία αντίφαση εδώ, επειδή ο Υιός του ανθρώπου σχετίζεται με τον Θεό και την ανθρωπότητα, η νίκη Του είναι η νίκη αυτών που αντιπροσωπεύει.

Όταν ο αρχιερέας ρώτησε τον Ιησού αν είναι ο Μεσσίας - ο Υιός του Θεού, Εκείνος αναφερόμενος στον Ψαλμό 110:1 και στο Δαν. 7:13,14 απάντησε: «Εγώ είμαι, και θέλετε ιδεί τον Υιόν του ανθρώπου καθήμενον εκ δεξιών της δυνάμεως, και ερχόμενον μετά των νεφελών του ουρανού» (Μάρκ. 14:62). Επομένως, ο Ιησούς είναι αυτός που μας εκπροσωπεί στο ουράνιο δικαστήριο. Έχει ήδη νικήσει τις δυνάμεις του σκότους και μοιράζεται το θρίαμβό Του με αυτούς που έρχονται κοντά Του. Επομένως, δεν υπάρχει λόγος να φοβόμαστε. Όπως ο απόστολος Παύλος δηλώνει τόσο εύστοχα: «Αλλ’ εις πάντα ταύτα υπερνικώμεν διά του αγαπήσαντος ημάς. Επειδή είμαι πεπεισμένος ότι ούτε θάνατος ούτε ζωή, ούτε άγγελοι, ούτε αρχαί, ούτε δυνάμεις, ούτε παρόντα ούτε μέλλοντα, ούτε ύψωμα ούτε βάθος, ούτε άλλη τις κτίσις, θέλει δυνηθή να χωρίση ημάς από της αγάπης του Θεού, της εν Χριστώ Ιησού τω Κυρίω ημών.» (Ρωμ. 8:37-39).

`ΣΚΕΨΗ: Προσέξτε με πόση ακρίβεια το όραμα του Δανιήλ δείχνει την πορεία της ιστορίας χιλιάδες χρόνια πριν. Πώς αυτό μας βοηθά να εμπιστευόμαστε όλες τις υποσχέσεις του Θεού για το μέλλον;`