---
title:  Η Τελικη Εξεταση
date:  09/01/2020
---

`Διαβάστε Δαν. 1:17-21. Ποιο είναι το μυστικό της επιτυχίας των τεσσάρων νέων; (δείτε επίσης Ιώβ 38:36, Παρ. 2:6, Ιακ. 1:5)`

Μετά από τρία χρόνια εκπαίδευσης στο «Βαβυλωνιακό Πανεπιστήμιο», οι τέσσερις Ισραηλίτες παρουσιάζονται ενώπιον του βασιλιά για την τελική εξέταση. Δεν είναι μόνο υγιέστεροι από τους άλλους νέους, αλλά και τους ξεπερνούν σε γνώση και σοφία. Έτσι, περνούν αμέσως στην υπηρεσία του βασιλιά. Δεν πρέπει να ξεχνάμε ότι αυτή η «γνώση και σοφία», χωρίς αμφιβολία, σχετίζεται αρκετά με την ειδωλολατρία. Ωστόσο, την διδάσκονται ούτως ή άλλως, και προφανώς τη μαθαίνουν καλά, παρότι δεν την αποδέχονται.

Ο Ναβουχοδονόσορ μπορεί να πιστεύει ότι ένα τέτοιο αποτέλεσμα οφείλεται στη διατροφή του παλατιού και στο πρόγραμμα εκπαίδευσης που ακολούθησαν οι τέσσερις νέοι. Ωστόσο, ο Δανιήλ και οι σύντροφοί του γνωρίζουν, και η αφήγηση στην Αγία Γραφή δείχνει ξεκάθαρα, ότι η ιδιαίτερη επίδοσή τους δεν οφείλεται στο σύστημα της Βαβυλώνας, αλλά προέρχεται από τον Θεό. Τι δυνατό παράδειγμα για το τι μπορεί να κάνει ο Θεός σε όσους Τον εμπιστεύονται! Δεν πρέπει να φοβόμαστε τη συντριπτική δύναμη των μέσων ενημέρωσης, των κυβερνήσεων, και άλλων θεσμών που απειλούν να καταστρέψουν την ταυτότητά μας ως παιδιά του Θεού. Καθώς θέτουμε την εμπιστοσύνη μας στον Κύριο, μπορούμε να είμαστε βέβαιοι ότι μπορεί να μας στηρίξει σε δύσκολες στιγμές και να μας διατηρήσει ακέραιους  ενάντια σε όλες τις αντιξοότητες. Το μυστικό είναι να κάνουμε τις σωστές επιλογές όταν αντιμετωπίζουμε προκλήσεις στην πίστη μας.

Διαβάζοντας το Δαν. 1, μαθαίνουμε κάποια πολύ σημαντικά διδάγματα για τον Θεό: (1) Ο Θεός ελέγχει την ιστορία. (2) Ο Θεός δίνει σοφία ώστε να μπορούμε να ζήσουμε στο εχθρικό περιβάλλον του πολιτισμού και της κοινωνίας μας. (3) Ο Θεός τιμά εκείνους που Τον εμπιστεύονται μέσω της πίστης τους και του τρόπου ζωής τους.

Το κεφάλαιο ολοκληρώνεται υπογραμμίζοντας ότι «διέμενεν ο Δανιήλ ούτως έως του πρώτου έτους Κύρου του βασιλέως» (Δαν. 1:21). Η αναφορά αυτή είναι σημαντική. Ο Κύρος είναι ο βασιλιάς που επιλέχθηκε από τον Θεό να ελευθερώσει το λαό Ιούδα και να επιτρέψει την επιστροφή του στην Ιερουσαλήμ. Αν και το κεφάλαιο ξεκινά με την ήττα και την εξορία του λαού του Θεού, καταλήγει με ένα φως ελπίδας για την επιστροφή στην πατρώα γη. Αυτός είναι ο Θεός μας! Ακόμη και μέσα στις πιο δύσκολες στιγμές της ζωής μας, ανοίγει πάντα ένα παράθυρο ελπίδας, ώστε να δούμε τη δόξα και τη χαρά που βρίσκονται πέρα από τον πόνο και τη θλίψη.