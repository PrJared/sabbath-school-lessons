---
title:  Περαιτερω Μελετη
date:  10/01/2020
---

«Φαινομενικά ο Δανιήλ και οι σύντροφοι του στα νιάτα τους στη Βαβυλώνα είχαν περισσότερο ευνοηθεί από την τύχη από ό,τι ο Ιωσήφ στα πρώτα χρόνια της ζωής του στην Αίγυπτο.  Και όμως, οι πειρασμοί του χαρακτήρα τους οποίους υφίσταντο, δύσκολα λογίζονται λιγότερο δριμείς.  Από τη συγκριτική απλότητα των ιουδαϊκών σπιτιών τους, οι βασιλικής καταγωγής αυτοί νέοι μεταφέρθηκαν στη μεγαλοπρεπέστερη από όλες τις πόλεις, στην αυλή των σπουδαιότερων μοναρχών της γης και είχαν επιλεχθεί για να εκπαιδευτούν για ιδιαίτερη υπηρεσία του βασιλιά.  Μεγάλοι πειρασμοί τους περιέβαλλαν στην πολυτελή και διεφθαρμένη εκείνη αυλή.

Το γεγονός ότι οι λατρευτές του Κυρίου έγιναν αιχμάλωτοι της Βαβυλώνας, το ότι τα σκεύη του οίκου του Θεού είχαν τοποθετηθεί στο ναό των βαβυλωνιακών θεών, το ότι αυτός ο βασιλιάς του Ισραήλ είχε γίνει δέσμιος των Βαβυλωνίων, τονιζόταν με κομπασμό από τους νικητές σαν απόδειξη ότι η δική τους θρησκεία και οι συνήθειες ήταν ανώτερες από τη θρησκεία και τις συνήθειες των Εβραίων.  Κάτω από αυτές τις συνθήκες, με τις ταπεινώσεις ακριβώς που υπέστησαν οι Ισραηλίτες εξαιτίας της απομάκρυνσής τους από τις εντολές Του, ο Θεός απέδειξε στη Βαβυλώνα την υπεροχή Του, τον ιερό χαρακτήρα των απαιτήσεών Του και το βέβαιο αποτέλεσμα της υπακοής. Και αυτό το απέδειξε με το μοναδικό δυνατό τρόπο, μέσω εκείνων που εξακολουθούσαν να διατηρούν την αφοσίωσή τους.» Ε. Χουάιτ, ΕΚ., σ. 44,45

**Ερωτησεις για συζητηση**

`1. Συζητήστε για τις διάφορες πολιτισμικές και κοινωνικές προκλήσεις που αντιμετωπίζετε ως Χριστιανοί. Ποιες είναι και πώς μπορεί η εκκλησία ως σύνολο να μάθει να αποκρίνεται σε αυτές;`

`2. Σκεφτείτε πόσο εύκολο θα ήταν ο Δανιήλ και οι φίλοι του να έχουν συμβιβάσει την πίστη τους. Εξάλλου, οι Βαβυλώνιοι ήταν οι κατακτητές. Το εβραϊκό έθνος είχε ηττηθεί. Η ήττα του Ισραήλ δεν θα μπορούσε να ήταν η μεγαλύτερη «απόδειξη» ότι οι Βαβυλώνιοι «θεοί» ήταν ανώτεροι από τον Θεό του Ισραήλ, και έτσι ο Δανιήλ και οι σύντροφοί του να αποδεχθούν αυτό το γεγονός; Σε αυτήν την περίπτωση, ποιες σημαντικές Βιβλικές αλήθειες μπορούσαν να τους στηρίξουν; (δείτε Ιερ. 5:19, Ιερ. 7:22-34.) Τι μας λέει η περίπτωση αυτή για το πόσο σημαντικό είναι να γνωρίζουμε την Αγία Γραφή και να κατανοούμε την «παρούσα αλήθεια»;`

`3. Γιατί η αφοσίωση μας στον Θεό είναι τόσο σημαντική, όχι μόνο για εμάς, αλλά και για εκείνους στους οποίους θέλουμε να δώσουμε τη μαρτυρία μας;`