---
title:  Πιστη Υπο Πιεση
date:  06/01/2020
---

`Διαβάστε Δανιήλ 1. Τι πιέσεις ασκήθηκαν στους νέους προκειμένου να προσαρμοστούν στην καινούργια τους ζωή;`

Κατά την άφιξή τους στη Βαβυλώνα, αυτοί οι τέσσερις νέοι έχουν να αντιμετωπίσουν μια σοβαρή πρόκληση στην πίστη και τις πεποιθήσεις τους: επιλέγονται να υποβληθούν σε ειδική εκπαίδευση για να υπηρετήσουν τον βασιλιά. Οι αρχαίοι ηγεμόνες στρατολογούσαν συχνά ορισμένους από τους καλύτερους αιχμαλώτους τους για να υπηρετήσουν στο βασιλικό παλάτι, και ως εκ τούτου οι αιχμάλωτοι θα έπρεπε πλέον να στρέψουν την πίστη τους στον βασιλιά και στους θεούς της αυτοκρατορίας στην οποία ήταν υποδουλωμένοι. Η όλη διαδικασία προοριζόταν να πραγματοποιήσει κάποιο είδος προσηλυτισμού και κατήχησης που θα οδηγούσε σε αλλαγή της κοσμοθεωρίας τους. Στο πλαίσιο αυτής της διαδικασίας άλλαξαν τα ονόματά τους. Ένα νέο όνομα σηματοδοτεί αλλαγή κυριότητας και μια καινούρια αρχή. Έτσι, με τη μετονομασία των αιχμαλώτων, οι Βαβυλώνιοι σκόπευαν να ασκήσουν πάνω τους εξουσία και να τους αναγκάσουν να αφομοιώσουν τις αξίες και τον πολιτισμό τους. Τα αρχικά τους ονόματα, τα οποία σχετίζονταν με τον Θεό του Ισραήλ, αντικαθίστανται με ονόματα που τιμούν ξένες θεότητες. Επιπλέον, ο Ναβουχοδονόσορ αποφασίζει ότι οι νέοι θα πρέπει να γευματίζουν στο τραπέζι του. Αυτό είχε μεγάλη σημασία στην αρχαιότητα. Σήμαινε αμέριστη υπακοή στον βασιλιά και αντικατόπτριζε την εξάρτηση από αυτόν. Και καθώς τα γεύματα συνήθως προσφέρονταν θεότητες της αυτοκρατορίας, η κατανάλωσή τους είχε επίσης βαθιά θρησκευτική σημασία. Προφανώς σήμαινε αποδοχή και συμμετοχή στο λατρευτικό σύστημα του βασιλιά.

Έτσι, ο Δανιήλ και οι σύντροφοί του βρίσκονται σε δύσκολη κατάσταση. Για να παραμείνουν πιστοί στον Θεό και να επιβιώσουν, χρειάζονται ένα θαύμα. Η κατάσταση γίνεται ακόμη πιο περίπλοκη καθώς η αρχιτεκτονική ομορφιά των ναών της Βαβυλώνας, οι κρεμαστοί κήποι και ο ποταμός Ευφράτης που διέσχιζε την πόλη, μετέδιδαν μια εικόνα ανυπέρβλητης δύναμης και δόξας. Έτσι, στον Δανιήλ και στους φίλους του προσφέρεται η ευκαιρία να απολαύσουν τα οφέλη και την ευημερία αυτού του συστήματος και να προαχθούν σε μία καλή θέση. Από Ιουδαίοι αιχμάλωτοι μπορούν να γίνουν αξιωματούχοι του βασιλιά. Θα συμβιβάσουν τις αρχές τους διαβαίνοντας τον εύκολο δρόμο προς τη δόξα;

`ΣΚΕΨΗ: Με ποιο σκεπτικό θα μπορούσαν αυτοί οι νέοι να συμβιβάσουν την πίστη τους; Με ποιους τρόπους αντιμετωπίζουμε τώρα παρόμοιες, αν και μικρότερες, προκλήσεις;`