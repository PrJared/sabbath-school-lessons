---
title:  Αμεμπτος Και Σοφος
date:  08/01/2020
---

Ο Δανιήλ και οι σύντροφοί του επιλέγονται για βασιλική υπηρεσία, επειδή ταιριάζουν στο προφίλ που όρισε ο Ναβουχοδονόσορ. Σύμφωνα με τον βασιλιά, οι αξιωματούχοι του παλατιού δεν πρέπει να έχουν «μηδένα μώμον» και να είναι «ωραίοι την όψιν» (Δαν. 1:4). Επίσης, είναι ενδιαφέρον το ότι τόσο οι θυσίες όσο και τα άτομα που υπηρετούσαν στο ναό δεν έπρεπε να έχουν «μώμο» (Λευιτ. 22:17-25, Λευιτ. 21:16-24). Ο βασιλιάς της Βαβυλώνας φαίνεται να συγκρίνει τον εαυτό του με τον Θεό του Ισραήλ, καθώς απαιτεί τα άτομα που υπηρετούν στο παλάτι του να έχουν παρόμοια προσόντα. Από την άλλη πλευρά, τα προσόντα αυτά μπορεί να υποδηλώνουν ότι ο Δανιήλ και οι φίλοι του ήταν ζωντανές θυσίες για τον Θεό, καθώς αντιμετώπιζαν τις προκλήσεις της Βαβυλωνιακής Αυτοκρατορίας.

`Διαβάστε Γαλ. 2:19,20, Ματθ. 16:24-26 και Β’Κορ. 4:17. Πώς μπορούμε να μείνουμε πιστοί, ανεξάρτητα από τους πειρασμούς που αντιμετωπίζουμε;`

Ο Θεός τιμά την εμπιστοσύνη των τεσσάρων Εβραίων αιχμαλώτων και στο τέλος της δεκαήμερης δοκιμαστικής περιόδου φαίνονται πιο υγιείς από τους άλλους νέους που έτρωγαν από το βασιλικό τραπέζι. Έτσι, ο Θεός δίνει στους τέσσερις δούλους Του «γνώσιν και σύνεσιν εις πάσαν μάθησιν και σοφίαν», και κάνει τον Δανιήλ, μόνο, «νοήμονα εις πάσαν όρασιν και ενύπνιον» (Δαν. 1:17). Αυτό το χάρισμα θα διαδραματίσει σημαντικό ρόλο στην προφητική υπηρεσία του Δανιήλ.

Όπως ακριβώς ο τίμησε ο Θεός την πίστη των δούλων του στο ανάκτορο της Βαβυλώνας, έτσι δίνει και σε εμάς σοφία καθώς αντιμετωπίζουμε τις προκλήσεις του κόσμου. Από την εμπειρία του Δανιήλ και των συντρόφων του, μαθαίνουμε ότι είναι πράγματι δυνατό να παραμείνουμε αμέτοχοι στις διεφθαρμένες συνήθειες της κοινωνίας μας. Επίσης, καταλαβαίνουμε ότι δεν χρειάζεται να απομονωθούμε από την κοινωνία και την πολιτιστική της ζωή για να υπηρετήσουμε τον Θεό. Ο Δανιήλ και οι σύντροφοί του όχι μόνο ζουν σε έναν εσφαλμένο πολιτισμό βασισμένο σε ψεύδη και μύθους, αλλά εκπαιδεύονται σε αυτά τα ψέματα, τα λάθη και τους μύθους. Και παρόλα αυτά, παραμένουν πιστοί.

`ΣΚΕΨΗ: Ανεξάρτητα από το πού ζούμε, αντιμετωπίζουμε την πρόκληση να παραμείνουμε πιστοί μέσα σε μία κοινωνία που οι επιρροές της αντιβαίνουν στην πίστη μας. Προσδιορίστε τις αρνητικές επιρροές που δέχεστε από την κοινωνία στην οποία ζείτε, και αναρωτηθείτε: Κατά πόσο τις αψηφώ;`