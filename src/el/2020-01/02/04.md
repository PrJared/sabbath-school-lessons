---
title:  Σταθερη Αποφαση
date:  07/01/2020
---

`Διαβάστε Δαν. 1:7-20. Οι δύο παράγοντες που εμφανίζονται εδώ είναι η ελεύθερη βούληση του Δανιήλ και η επέμβαση του Θεού. Ποια σημαντική αρχή υπάρχει στην περικοπή αυτή;`

Φαίνεται ότι οι τέσσερις Ιουδαίοι αιχμάλωτοι δεν αρνούνται να πάρουν τα ονόματα που τους έδωσαν οι Βαβυλώνιοι. Πιθανότατα δεν μπορούν να κάνουν κάτι για αυτό, εκτός από το να χρησιμοποιούν τα εβραϊκά τους ονόματα όταν μιλούν μεταξύ τους. Αλλά όσον αφορά το φαγητό και το κρασί στο τραπέζι του βασιλιά, σίγουρα είναι στη δική τους εξουσία να το καταναλώσουν ή όχι. Έτσι, η ελεύθερη επιλογή των τεσσάρων ανδρών είναι πολύ σημαντική.

Ωστόσο, εφόσον ένας αξιωματούχος μπορεί να αλλάξει τα ονόματά τους, μπορεί επίσης να αλλάξει και τα γεύματα. Υπάρχουν δύο πιθανοί λόγοι για τους οποίους οι τέσσερις νέοι δεν θέλουν να φάνε από το βασιλικό τραπέζι.

Πρώτον, τα γεύματα του βασιλιά μπορεί να περιέχουν ακάθαρτα κρέατα (Λευιτ. 11). Δεύτερον, τα τρόφιμα προσφέρονται πρώτα στο είδωλο του θεού και στη συνέχεια δίνονται στον βασιλιά για κατανάλωση. Έτσι, ο Δανιήλ εκδηλώνει μεγάλο θάρρος όταν ξεκαθαρίζει, χωρίς να καταφύγει σε κάποιο τέχνασμα ή εξαπάτηση, ότι το αίτημά του έχει θρησκευτικό κίνητρο, ότι δηλαδή το φαγητό στο παλάτι θα μολύνει τον ίδιο και τους φίλους του (Δαν. 1:8).

Καθώς εξετάζουμε την αλληλεπίδραση μεταξύ του Δανιήλ και του αξιωματούχου της Βαβυλώνας, ξεχωρίζουν μερικά σημαντικά σημεία. Πρώτον, ο Δανιήλ αντιλαμβάνεται τη δύσκολη θέση του αξιωματούχου, για αυτό προτείνει μία δοκιμή. Δέκα ημέρες διαφορετικής διατροφής θα πρέπει να αρκούν για να αποδείξουν τα οφέλη της και να αποβάλουν έτσι τους φόβους του αξιωματούχου. Δεύτερον, η βεβαιότητα του Δανιήλ ότι το αποτέλεσμα θα ήταν θετικό σε τόσο σύντομο χρονικό διάστημα πηγάζει από την απόλυτη εμπιστοσύνη του στον Θεό. Τρίτον, η προτίμηση μιας διατροφής λαχανικών και νερού μας στρέφει στην τροφή που ο Θεός έδωσε στην ανθρωπότητα κατά τη δημιουργία (Γεν. 1:29), γεγονός που ίσως επηρεάζει και την επιλογή του Δανιήλ. Εξάλλου, ποια τροφή θα μπορούσε να είναι καλύτερη από εκείνη που αρχικά ο Θεός έδωσε στον άνθρωπο;

`ΣΚΕΨΗ: Τι είναι τόσο σημαντικό στην ελεύθερη επιλογή του Δανιήλ που ανοίγει το δρόμο στον Θεό να ενεργήσει; (Δαν. 1:9) Τι συμπεράσματα μπορούμε βγάλουμε για τη σημασία των επιλογών μας; Πώς θα πρέπει η εμπιστοσύνη μας στον Θεό να επηρεάζει τις επιλογές μας;`