---
title:  Η Κυριαρχια Του Θεου
date:  05/01/2020
---

Εκ πρώτης όψεως, το βιβλίο του Δανιήλ ξεκινά με ένα δυσάρεστο γεγονός ήττας. Ο λαός του Ιούδα αιχμαλωτίστηκε από τον Ναβουχοδονόσορ και τα σκεύη του ναού μεταφέρθηκαν από την Ιερουσαλήμ στη γη Σενναάρ. Η Σενναάρ αναφέρεται στη Γένεση 11:2 ως το μέρος στο οποίο χτίστηκε ο πύργος της Βαβέλ, και συμβολίζει την ανοιχτή πρόκληση και επανάσταση που έγινε προς τον Θεό. Αλλά ακόμα κι αν οι οικοδόμοι της Βαβέλ απέτυχαν στην προσπάθειά τους να φτάσουν στους ουρανούς, φαινομενικά δίνονταν η εντύπωση ότι ο Ναβουχοδονόσορ και οι θεοί του - που βρίσκονταν στη γη Σενναάρ - είχαν υπερισχύσει της διαθήκης του Θεού με το Ισραήλ.

Τα πρώτα εδάφια του Δανιήλ καθιστούν σαφές ότι η ήττα της Ιερουσαλήμ δεν οφείλεται στην δύναμη του βασιλιά της Βαβυλώνας, αλλά επειδή «παρέδωκε Κύριος εις την χείρα αυτού (του Ναβουχοδονόσορ) τον Ιωακείμ, βασιλέα του Ιούδα» (Δαν. 1:2). Πολύ νωρίτερα, ο Θεός είχε αναγγείλει ότι αν ο λαός Του Τον ξεχνούσε και παρέβαινε τη διαθήκη, θα τους έστελνε αιχμάλωτους σε ξένη χώρα. Έτσι, ο Δανιήλ γνωρίζει ότι πίσω και πέρα από τη στρατιωτική δύναμη της Βαβυλώνας, ο Θεός του ουρανού είναι Αυτός που ορίζει την πορεία της ιστορίας. H ξεκάθαρη άποψη της κυριαρχίας του Θεού είναι αυτή που στηρίζει τους τέσσερις αυτούς νέους και τους δίνει δύναμη και θάρρος να αντιμετωπίσουν τον πειρασμό και την πίεση που ασκεί η Βαβυλωνιακή Αυτοκρατορία.

`Διαβάστε Β’Βασ. 21:10-16, Β’Βασ. 24:18-20, και Ιερ. 3:13. Γιατί ο Θεός παραδίδει τον λαό Ιούδα και την Ιερουσαλήμ στα χέρια των Βαβυλωνίων;`

Καθώς ερχόμαστε αντιμέτωποι με τις προκλήσεις του 21ου αιώνα, πρέπει να ανακτήσουμε την σωστή αντίληψη για τον Θεό, όπως αντικατοπτρίζεται τόσο έντονα στο βιβλίο του Δανιήλ. Ο Θεός τον Οποίο υπηρετούμε όχι μόνο καθοδηγεί τις δυνάμεις της ιστορίας μέσω της κυριαρχίας Του, αλλά και παρεμβαίνει με έλεος στη ζωή του λαού Του και τους παρέχει κρίσιμη βοήθεια σε περιόδους ανάγκης. Και όπως θα δούμε αργότερα, αυτό που έκανε ο Θεός για τους Εβραίους αιχμαλώτους θα κάνει και για το λαό Του στο τέλος του κόσμου, ανεξάρτητα από τις διάφορες επιθέσεις που θα εξαπολυθούν εναντίον τους.

`ΣΚΕΨΗ: Ποιες είναι μερικές από τις προκλήσεις που αντιμετωπίζει η πίστη σας τώρα, είτε από εξωτερικούς παράγοντες, είτε μέσα από την εκκλησία, είτε από προσωπικές ατέλειες του χαρακτήρα σας; Πώς μπορείτε να στηρίζεστε στη δύναμη του Θεού για να μπορέσετε να ξεπεράσετε ό,τι εμπόδιο εμφανίζεται μπροστά σας;`