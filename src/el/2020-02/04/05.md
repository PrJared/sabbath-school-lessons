---
title:  Αιτια
date:  22/04/2020
---

`Διαβάστε Β’ Κορ. 10:5,6, Παρ. 1:7 και 9:10. Γιατί η υπακοή στον Χριστό ακόμη και στις σκέψεις μας είναι τόσο σημαντική; Γιατί ο φόβος του Κυρίου είναι η αρχή της σοφίας;`

Ο Θεός μας έδωσε την ικανότητα της σκέψης και της λογικής. Κάθε ανθρώπινη δραστηριότητα και κάθε θεολογική συζήτηση δείχνει την ικανότητά μας να σκεφτόμαστε και να βγάζουμε συμπεράσματα. Η πίστη μας δεν είναι παράλογη. Στο ξεκίνημα ωστόσο του 18ου αιώνα, στην εποχή του Διαφωτισμού, η ανθρώπινη λογική απέκτησε έναν νέο και κυρίαρχο ρόλο, ιδιαίτερα στην Δυτική κοινωνία, που απομακρύνθηκε πολύ από την ικανότητα της σκέψης και της κατάληξης σωστών συμπερασμάτων. Σε αντίθεση με την ιδέα ότι όλη η γνώση μας βασίζεται σε εμπειρίες, σύμφωνα με μία άλλη άποψη, η ανθρώπινη λογική είναι η κύρια πηγή της γνώσης. Η άποψη αυτή που είναι γνωστή ως ορθολογισμός, ισχυρίζεται ότι η αλήθεια δεν έχει να κάνει με τις αισθήσεις αλλά είναι διανοητική και προέρχεται από τη λογική. Με άλλα λόγια, υπάρχει απόλυτη αλήθεια και με τη λογική μας μπορούμε να την αντιληφθούμε. Σύμφωνα μ’ αυτήν την άποψη, η ανθρώπινη λογική είναι η δοκιμή και ο κανόνας της αλήθειας. Έτσι, η λογική έγινε η νέα εξουσία στην οποία καλούνταν να υποταχθούν όλοι, μαζί και η εκκλησία, και ακόμη χειρότερα, η Αγία Γραφή – ο Λόγος του Θεού. Οτιδήποτε δεν μπορούσε να εξηγηθεί με την ανθρώπινη λογική απορριπτόταν και αμφισβητούταν. Αυτή η στάση επηρέασε μεγάλο μέρος της Αγίας Γραφής. Όλα τα θαύματα και οι υπερφυσικές ενέργειες του Θεού, όπως η ανάσταση του Ιησού, η γέννησή Του από την παρθένο, η εξαήμερη Δημιουργία, και πολλά άλλα, δεν θεωρούνται πραγματικά και αξιόπιστα γεγονότα.

Η αλήθεια είναι ότι πρέπει να θυμόμαστε το γεγονός ότι ακόμη και η λογική μας έχει επηρεαστεί από την αμαρτία και πρέπει να τεθεί υπό την κυριαρχία του Χριστού. Ο νους των ανθρώπων έχει σκοτισθεί, ενώ έχουν αποξενωθεί από τον Θεό (Εφεσ. 4:18). Είναι απαραίτητο να διαφωτιστούμε από τον Λόγο του Θεού. Επιπλέον, το γεγονός ότι ο Θεός είναι ο Δημιουργός μας, δείχνει ότι η ανθρώπινη λογική δεν λειτουργεί ανεξάρτητα ή αυτόνομα από τον Θεό. Απεναντίας, «Αρχή σοφίας φόβος Κυρίου» (Παρ. 9:10, συγκρίνετε με Παρ. 1:7). Μόνο όταν δεχτούμε τον Γραπτό Λόγο του Θεού ως κυρίαρχο στη ζωή μας, και θελήσουμε να ακολουθήσουμε αυτά που λέει η Αγία Γραφή, θα σκεφτόμαστε σωστά.

`ΣΚΕΨΗ: Πριν από αιώνες, ο Αμερικανός Πρόεδρος Thomas Jefferson έκανε τη δική του έκδοση της Καινής Διαθήκης, αφαιρώντας όλα εκείνα που κατά τη γνώμη του αντιτίθονταν στη λογική. Έτσι αφαίρεσε όλα τα θαύματα του Ιησού καθώς και την ανάστασή Του. Πώς μπορούμε να δούμε μέσα από αυτό τα όρια της ανθρώπινης λογικής για την κατανόηση της αλήθειας;`