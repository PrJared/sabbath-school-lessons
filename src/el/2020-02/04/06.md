---
title:  Η Αγια Γραφη
date:  23/04/2020
---

Το Άγιο Πνεύμα που ενέπνευσε και φανέρωσε το περιεχόμενο της Αγίας Γραφής στους ανθρώπους, δεν πρόκειται να μας απομακρύνει από τον Λόγο του Θεού ή να μας φέρει σε αντιπαράθεση μ’ αυτόν. Για τους Αντβεντιστές της Εβδόμης Ημέρας, η Αγία Γραφή έχει μεγαλύτερη εξουσία από την ανθρώπινη παράδοση, τις εμπειρίες, τη λογική και τον πολιτισμό. Η Αγία Γραφή είναι ο μοναδικός κανόνας για να εξετάζουμε τα πάντα.

`Διαβάστε Ιωάν. 5:46,47 και 7:38. Τι πίστευε ο Ιησούς Χριστός για την Αγία Γραφή ως προς την κατανόηση των πνευματικών ζητημάτων; Πώς μας βεβαιώνει η Αγία Γραφή ότι ο Ιησούς είναι ο αληθινός Μεσσίας;`

Ορισμένοι ισχυρίζονται ότι έχουν λάβει ειδικές «αποκαλύψεις» και οδηγίες από το Άγιο Πνεύμα, οι οποίες όμως αντιτίθενται στο ξεκάθαρο μήνυμα της Αγίας Γραφής. Γι’ αυτούς το Άγιο Πνεύμα έχει μεγαλύτερη εξουσία από τον Λόγο του Θεού. Όποιος ακυρώνει τον γραπτό και εμπνευσμένο Λόγο του Θεού και αποφεύγει το ξεκάθαρο μήνυμά του βαδίζει σε επικίνδυνα μονοπάτια και δεν οδηγείται από το Πνεύμα του Θεού. Η Αγία Γραφή είναι η πνευματική μας προστασία. Είναι η μοναδική αξιόπιστη πηγή για πίστη και έργα.

«Μέσα από τη Γραφή το Άγιο Πνεύμα μιλάει στη διάνοια και εντυπώνει την αλήθεια στην καρδιά. Έτσι, αποκαλύπτει την πλάνη και την αποβάλλει από την ψυχή. Με το Πνεύμα της αλήθειας το οποίο ενεργεί μέσω του λόγου του Θεού, ο Χριστός καθυποτάσσει τον εκλεκτό λαό Του στον Εαυτό Του.» Ε. Χουάιτ, Ζ.Χ. σ. 645.

Το Άγιο Πνεύμα δεν αντικαθιστά τον Λόγο του Θεού. Απεναντίας, συνεργάζεται μ’ αυτόν και μέσω αυτού μας ελκύει στον Χριστό. Έτσι, η Αγία Γραφή είναι ο μοναδικός κανόνας για την αυθεντική Βιβλική πνευματικότητα. Στην Αγία Γραφή βρίσκουμε ξεκάθαρα δόγματα (δείτε Α’ Τιμ. 4:6), και ως Λόγος του Θεού, είναι αξιόπιστη και αξίζει πλήρη αποδοχή. Δεν είναι στη δικαιοδοσία μας να κρίνουμε τα Γραπτά. Ο Λόγος του Θεού, απεναντίας, έχει το δικαίωμα και την εξουσία να κρίνει εμάς και τις σκέψεις μας. Άλλωστε πρόκειται για τον Γραπτό Λόγο του Ίδιου του Θεού.

`ΣΚΕΨΗ: Γιατί η Αγία Γραφή είναι ασφαλέστερος οδηγός για τα πνευματικά ζητήματα από ότι οι υποκειμενικές εντυπώσεις; Ποια είναι τα αποτελέσματα όταν δεν δεχόμαστε την Αγία Γραφή ως τον κανόνα για να δοκιμάσουμε τις διδασκαλίες και τις πνευματικές μας εμπειρίες; Γιατί θα επικρατούσε χάος και πλάνη εάν οι προσωπικές αποκαλύψεις είχαν τον τελευταίο λόγο στα πνευματικά ζητήματα;`