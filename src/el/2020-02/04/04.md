---
title:  Πολιτισμος
date:  21/04/2020
---

Όλοι ανήκουμε και είμαστε μέρος ενός συγκεκριμένου πολιτισμού ή πολιτισμών. Όλοι επηρεαζόμαστε και διαμορφωνόμαστε από τον πολιτισμό, κανείς δεν μπορεί να ξεφύγει. Σκεφτείτε για παράδειγμα το πόσο είχε διαφθαρεί ο λαός Ισραήλ από τους γύρω πολιτισμούς. Τι μας κάνει να νομίζουμε ότι εμείς σήμερα διαφέρουμε; Ο Λόγος του Θεού δόθηκε σε έναν συγκεκριμένο πολιτισμό, χωρίς όμως αυτό να σημαίνει ότι περιορίζεται σ’ αυτόν. Ενώ οι πολιτισμικοί παράγοντες, αναπόφευκτα, επηρεάζουν τον τρόπο που κατανοούμε την Αγία Γραφή, δεν πρέπει να παραμερίσουμε το γεγονός ότι η Αγία Γραφή είναι πάνω από εθνικότητες, αυτοκρατορίες, και κοινωνικές θέσεις. Αυτός είναι ένας από τους λόγους που η Αγία Γραφή υπερβαίνει κάθε πολιτισμό και μπορεί να μεταμορφώσει και να διορθώσει τα αμαρτωλά στοιχεία που βρίσκουμε σε κάθε κοινωνία.

`Διαβάστε Α’Ιωάν. 2:15-17. Τι εννοεί ο Ιωάννης με το ότι δεν πρέπει να αγαπάμε τα πράγματα αυτού του κόσμου; Πώς είναι δυνατόν να ζούμε στον κόσμο χωρίς να έχουμε κοσμική νοοτροπία;`

Ο πολιτισμός, όπως και οι άλλες όψεις της δημιουργίας του Θεού, έχει επηρεαστεί από την αμαρτία. Συνεπώς, βρίσκεται υπό την κρίση του Θεού. Είναι αλήθεια πως κάποια σημεία του πολιτισμού συμβαδίζουν με την πίστη μας, ωστόσο πρέπει να είμαστε προσεκτικοί και να μπορούμε να τα ξεχωρίζουμε. Ιδανικά, η Βιβλική πίστη πρέπει να δημιουργήσει μια άλλη κουλτούρα που θα είναι πιστή στον Λόγο του Θεού. Εάν μέσα μας δεν έχουμε βάσεις που προέρχονται από επάνω, σύντομα θα ενδώσουμε σ’ αυτά που μας περιβάλλουν. Η Ε. Χουάιτ αναφέρει, «Οι ακόλουθοι του Χριστού καλούνται να ξεχωρίζουν από τον κόσμο ως προς τις αρχές και τα ενδιαφέροντα, χωρίς όμως να απομονώνονται από τον κόσμο. Ο Σωτήρας συνεχώς αναμιγνύονταν με ανθρώπους, όχι για να τους ενθαρρύνει σε κάτι που δεν ήταν σύμφωνο με το θέλημα του Θεού, αλλά για να τους εξυψώσει και να τους εξευγενίσει.» Counsels to Parents, Teachers, and Students Regarding Christian Education, σ. 323.

`ΣΚΕΨΗ: Ποια στοιχεία του πολιτισμού σας, έρχονται σε αντίθεση με την Βιβλική πίστη; Πώς μένουμε σταθεροί απέναντι στα στοιχεία που απειλούν να διαβρώσουν την πίστη μας;`