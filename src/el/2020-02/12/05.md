---
title:  Αποφασιστικοτητα Και Υπομονη
date:  17/06/2020
---

`Διαβάστε Γαλ. 6:9. Αν και ο Παύλος εδώ μας προτρέπει στο να επιμένουμε να κάνουμε το καλό στους άλλους, το ίδιο είναι απαραίτητο και όταν έχουμε να αντιμετωπίσουμε δύσκολα ερωτήματα. Γιατί η αποφασιστικότητα και η υπομονή είναι απαραίτητες αρετές για την επίλυση προβλημάτων;`

Τα πραγματικά κατορθώματα απαιτούν επιμονή. Εκείνο το οποίο επιτυγχάνουμε εύκολα, συνήθως το παίρνουμε επιπόλαια. Οι δυσκολίες στην Αγία Γραφή μάς δίνουν την ευκαιρία να βάλουμε το μυαλό μας να δουλέψει, ενώ η αποφασιστικότητα και η επιμονή με την οποία προσπαθούμε να βρούμε τη λύση, δείχνει πόσο σημαντικό είναι το ζήτημα για εμάς. Κάθε στιγμή που περνάμε για να μελετήσουμε τον Λόγο του Θεού προσπαθώντας να ανακαλύψουμε περισσότερα για τη σημασία και το μήνυμά του, είναι ποιοτική. Πιθανόν η εμπειρία της προσεκτικής μελέτης των Γραφών, ακόμη και για μεγάλο διάστημα για μία απάντηση, να είναι για εμάς μεγαλύτερη ευλογία από ότι η λύση του προβλήματος που κάποια στιγμή θα βρούμε. Ούτως ή άλλως, το να βρούμε τη λύση ενός δύσκολου προβλήματος είναι για εμάς πολύτιμο.

Το γεγονός ότι δεν μπορούμε να λύσουμε γρήγορα μία δυσκολία δεν σημαίνει ότι είναι και άλυτη. Είναι απίστευτο πόσο συχνά παραβλέπουμε αυτό το γεγονός. Πολλοί, όταν έρχονται αντιμέτωποι με μια δυσκολία στην Αγία Γραφή και δεν βρίσκουν λύση, καταλήγουν αμέσως στο συμπέρασμα ότι δεν υπάρχει λύση. Κάποιοι μάλιστα αρχίζουν να αμφισβητούν την αξιοπιστία της Αγίας Γραφής. Δεν πρέπει όμως να ξεχνάμε ότι ίσως και να υπάρχει εύκολα λύση ακόμη και αν με την περιορισμένη ανθρώπινη μας σοφία δεν μπορούμε να την δούμε. Τι θα λέγαμε για έναν μαθητή που προσπαθεί να λύσει ένα μαθηματικό πρόβλημα, και επειδή δεν τα καταφέρνει ισχυρίζεται ότι το πρόβλημα δεν έχει λύση; Το ίδιο ισχύει και με εμάς στην μελέτη της Αγίας Γραφής. Όταν κάποιες δυσκολίες αψηφούν ακόμη και τις δυνατότερες προσπάθειές μας να τις λύσουμε, ας τις παραμερίσουμε προσωρινά και ας εφαρμόσουμε εκείνα που ο Θεός μάς έδειξε ξεκάθαρα. Ορισμένες φορές η πνευματική διορατικότητα έρχεται όταν είμαστε πρόθυμοι να ακολουθήσουμε αυτά που ο Θεός μάς έχει ήδη πει να κάνουμε. Ας μελετάμε λοιπόν την Αγία Γραφή με επιμονή και υπομονή. Άλλωστε, η υπομονή είναι μία αρετή που θα έχουν οι πιστοί στους έσχατους καιρούς (δείτε Αποκ. 14:12).

`ΣΚΕΨΗ: Τι μπορούμε να μάθουμε από ανθρώπους που μελέτησαν προσεκτικά και υπομονετικά, δύσκολα κείμενα της Αγίας Γραφής; Πώς μπορούμε να ενθαρρύνουμε και άλλους να μην παρατήσουν την έρευνά τους για την αλήθεια; Γιατί δεν πρέπει να μας φοβίζουν τα δύσκολα κείμενα της Αγίας Γραφής;`