---
title:  Πιθανοι Λογοι Για Προφανεις Αντιφασεις
date:  14/06/2020
---

`Διαβάστε Β’ Τιμ. 2:10-15. Ο Παύλος παρακινεί τον Τιμόθεο να είναι επιμελής και να ορθοτομεί τον λόγο της αληθείας. Τι μήνυμα μπορούμε να πάρουμε όλοι από εδώ;`

Κάθε ειλικρινής μελετητής της Αγίας Γραφής οφείλει να ομολογήσει ότι υπάρχουν σημεία στην Αγία Γραφή που είναι δύσκολο να κατανοηθούν. Αυτό δεν πρέπει να μας ανησυχεί. Για την ακρίβεια, οι δυσκολίες αυτές είναι αναμενόμενες. Άλλωστε, είμαστε θνητοί άνθρωποι με ελαττώματα και κανείς δεν μπορεί να τα καταλαβαίνει όλα, πόσο μάλλον τα πράγματα του Θεού. Επομένως, όταν οι αμαθείς θνητοί προσπαθούν να κατανοήσουν τη σοφία του αιώνιου Θεού, είναι βέβαιο ότι θα υπάρξουν κάποιες δυσκολίες. Φυσικά, οι δυσκολίες στην κατανόηση των Βιβλικών διδασκαλιών δεν αποδεικνύουν με κανέναν τρόπο ότι η Αγία Γραφή δεν είναι αληθινή.

Εκείνοι που απορρίπτουν την θεοπνευστία της Βιβλικής διδασκαλίας, πολλές φορές ισχυρίζονται ότι τα δυσνόητα αυτά σημεία είναι λάθη και αντιφάσεις. Επειδή αντιμετωπίζουν την Αγία Γραφή σαν ένα κοινό ανθρώπινο βιβλίο, περιμένουν να βρουν ατέλειες και λάθη. Εξαιτίας αυτής της λογικής, δεν προσπαθούν να βρουν μία εξήγηση λαμβάνοντας υπόψη την ενότητα και την αξιοπιστία της που έρχεται ως αποτέλεσμα της Θεϊκής έμπνευσης. Εκείνοι που αμφισβητούν τις πρώτες σελίδες της Αγίας Γραφής, την Δημιουργία, είναι σχεδόν βέβαιο ότι θα αμφισβητήσουν και τα υπόλοιπα γεγονότα που αναφέρονται σ’ αυτήν. Ορισμένες διαφορές στην Αγία Γραφή μπορεί να οφείλονται σε μικρά λάθη που έγιναν κατά την αντιγραφή ή την μετάφραση. Η Ε. Χουάιτ αναφέρει σχετικά μ’ αυτό, «Ορισμένοι, μας κοιτάζουν σοβαρά και λένε, “Δεν νομίζετε ότι μπορεί να έχουν γίνει λάθη κατά την αντιγραφή ή την μετάφραση;” Αυτά είναι όλα πιθανά, και όποιος είναι τόσο στενόμυαλος και σκοντάψει σ’ αυτήν την πιθανότητα, είναι έτοιμος να σκοντάψει στα μυστήρια του Θεόπνευστου Λόγου, επειδή ο ασθενικός τους νους δεν μπορεί να δει τους σκοπούς του Θεού. Όντως, θα σκοντάψουν εξίσου εύκολα σε ξεκάθαρα γεγονότα που ο πιο απλός άνθρωπος αποδέχεται, διακρίνοντας το Θεϊκό, και για τον οποίο η έκφραση του Θεού είναι απλή και όμορφη, γεμάτη ουσία. Ακόμη και όλα τα λάθη δεν θα προκαλέσουν ανησυχία σε μια ψυχή, ούτε θα την κάνουν να σκοντάψει, όπως δεν δημιουργούνται δυσκολίες από την απλούστερη αποκεκαλυμμένη αλήθεια.» Selected Messages, βιβλ. 1, σ. 16

`ΣΚΕΨΗ: Γιατί είναι σημαντικό να προσεγγίζουμε την Αγία Γραφή με πνεύμα υποταγής και ταπεινότητας;`