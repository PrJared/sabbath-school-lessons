---
title:  Αντιμετωπιστε Τις Δυσκολιες Με Προσευχη
date:  18/06/2020
---

`Διαβάστε Πράξ. 17:11, 8:35 και 15:15,16. Τι έκαναν οι απόστολοι και τα πρώτα μέλη της εκκλησίας όταν αντιμετώπιζαν δύσκολα ερωτήματα; Γιατί η Αγία Γραφή εξακολουθεί να είναι η καλύτερη πηγή για την ερμηνεία της;`

Η καλύτερη λύση για τις δυσκολίες που εμφανίζονται στην Αγία Γραφή, βρίσκεται στην ίδια την Αγία Γραφή. Τα προβλήματα που εμφανίζονται είναι καλύτερα να αντιμετωπιστούν μελετώντας όλη την Αγία Γραφή και όχι απομονώνοντας την περικοπή ή το εδάφιο. Πρέπει να χρησιμοποιήσουμε την Αγία Γραφή για να μας βοηθήσει να την κατανοήσουμε. Το να εξορύξουμε τις σπουδαίες αλήθειες που εμπεριέχονται σ’ αυτήν είναι από τα πιο σημαντικά πράγματα που μπορούμε να κάνουμε. Εάν δεν κατανοείται ένα απόσπασμα της Αγίας Γραφής, προσπαθήστε να βρείτε φως από άλλες Βιβλικές περικοπές που αναφέρονται στο ίδιο θέμα. Να προσπαθείτε πάντα να βρείτε ξεκάθαρες δηλώσεις της Γραφής για να ρίξετε φως σε αποσπάσματα που δεν είναι τόσο ξεκάθαρα. Επίσης, είναι ιδιαίτερα σημαντικό να μην θολώνουμε ξεκάθαρες δηλώσεις της Αγίας Γραφής, με δυσνόητες περικοπές. Αντί να χρησιμοποιούμε εξωβιβλικές πηγές, την φιλοσοφία ή την επιστήμη, για να ερμηνεύσουμε την Αγία Γραφή, οφείλουμε να αφήσουμε την ίδια την Γραφή να ξεδιπλώσει το μήνυμά της σε εμάς.

Λέγεται, πως στα γόνατα βλέπουμε τις δυσκολίες από διαφορετική οπτική. Γιατί, στην προσευχή αναγνωρίζουμε την ανάγκη μας για Θεϊκή βοήθεια στην ερμηνεία και την κατανόηση των Γραφών. Με την προσευχή αναζητούμε την φώτιση του Αγίου Πνεύματος που ενέπνευσε και τους Βιβλικούς συγγραφείς.

Με την προσευχή, τα κίνητρά μας ξεδιπλώνονται και μπορούμε να πούμε στον Θεό γιατί θέλουμε να καταλάβουμε αυτά που διαβάσαμε. Με την προσευχή ζητάμε από τον Θεό να ανοίξει τα μάτια μας και να μας δώσει πρόθυμο πνεύμα να ακολουθήσουμε και να εφαρμόσουμε την αλήθεια Του. (Αυτό είναι σημαντικό!) Όταν ο Θεός μάς οδηγεί με το Πνεύμα Του, σε απάντηση της προσευχής μας, δεν αντιφάσκει μ’ αυτά που έχει αποκαλύψει στην Αγία Γραφή. Ο Θεός θα είναι πάντα σε αρμονία με την Αγία Γραφή και χτίζει πάνω σ’ αυτά που ενέπνευσε τους Βιβλικούς συγγραφείς να μεταφέρουν σε εμάς.

`ΣΚΕΨΗ: Πώς η προσευχή μάς βοηθάει να έχουμε τον σωστό τρόπο σκέψης για να κατανοήσουμε και να υπακούσουμε τον Λόγο του Θεού;`