---
title:  Η Δημιουργια Στην Αρχαια Λογοτεχνια
date:  25/05/2020
---

Οι αρχαιολόγοι ανακάλυψαν κείμενα από την αρχαία Αίγυπτο και την Ανατολή με ιστορίες για τη δημιουργία και τον κατακλυσμό. Αυτό έκανε πολλούς να αναρωτηθούν εάν η αναφορά της Γένεσης είναι επηρεασμένη από αυτούς τους πολιτισμούς ή εάν βασίζεται σε κάποιους από αυτούς. Είναι όμως έτσι;

`Διαβάστε Γεν. 1-2:4 και στη συνέχεια διαβάστε τα σχόλια των ειδικών πάνω στο Atra-Hasis: «Όταν οι θεοί, στη θέση του ανθρώπου/Έκαναν το έργο, σήκωναν τα βάρη,/ Τα βάρη των θεών ήταν πολύ μεγάλα,/ Το έργο πολύ δύσκολο, τα προβλήματα πολλά/… «Ας φέρει απογόνους η θεά της μήτρας, /Και ο άνθρωπος να σηκώσει τα βάρη των θεών!»… Ο Geshtu-e, ένας θεός με νοημοσύνη, / Σφαγιάστηκε στην σύναξή τους./ Ο Nintu έκανε πηλό/ Με τη σάρκα και το αίμα του…» Stephanie Dalley, Myths from Mesopotamia: Creation, the Flood, Gilgamesh, and Others, σ. 9,14,15. Τι διαφορές βλέπετε;`

Παρότι υπάρχουν κάποιες ομοιότητες ανάμεσα στις δύο ιστορίες, όπως το ότι οι πρώτοι άνθρωποι δημιουργήθηκαν από πηλό, οι διαφορές είναι εντονότερες.

(1) Στο Atra-Hasis, ο άνθρωπος εργάζεται για τους θεούς προκειμένου οι θεοί να ξεκουραστούν. Στη Γένεση, ο Θεός δημιουργεί τη γη και όλα σ’ αυτήν, για τους ανθρώπους, τον κολοφώνα της δημιουργίας, και στη συνέχεια αναπαύεται μαζί τους. Στη Γένεση, οι άνθρωποι τοποθετούνται σε έναν κήπο και καλούνται να έχουν επικοινωνία με τον Θεό και να φροντίσουν τη δημιουργία Του – κάτι που δεν βλέπουμε πουθενά στο Atra-Hasis.

(2) Στο Atra-Hasis, ένας μικρότερος θεός θανατώνεται και με το αίμα του φτιάχνεται πηλός για να δημιουργηθούν επτά άνδρες και γυναίκες. Στη Γένεση, πρώτα έχουμε τη δημιουργία του Αδάμ από τον Θεό, ο Οποίος του δίνει ζωή φυσώντας στους μυκτήρες του, και στη συνέχεια τη δημιουργία της γυναίκας για να είναι «βοηθός» του άνδρα. Ο Θεός δεν δημιούργησε τον Αδάμ και την Εύα από το αίμα ενός σφαγιασμένου θεού.

(3) Δεν υπάρχει καμία ένδειξη διαμάχης ή βίας στην αναφορά της Γένεσης όπως βλέπουμε στην ιστορία του Atra-Hasis.

Στην αναφορά της Αγίας Γραφής βλέπουμε τον Παντοδύναμο Θεό να δίνει σκοπό στον άνθρωπο σε έναν τέλειο κόσμο. Αυτή η ριζική διαφορά οδήγησε πολλούς σχολιαστές να συμπεράνουν ότι οι δύο αυτές αναφορές είναι πολύ διαφορετικές.

`ΣΚΕΨΗ: Ορισμένοι υποστηρίζουν ότι, με το πέρασμα των χρόνων, οι ιστορίες της δημιουργίας και του κατακλυσμού μεταδίδονταν από στόμα σε στόμα (γι’ αυτό και υπάρχουν κάποιες ομοιότητες), αλλά με τον καιρό διαστρεβλώνονταν. Σε αντίθεση, ο Μωυσής, υπό την έμπνευση του Αγίου Πνεύματος, αποκάλυψε τι πραγματικά συνέβη. Γιατί αυτή η εξήγηση είναι πιο λογική, όσον αφορά τις ομοιότητες που υπάρχουν, στο ότι ο Μωυσής εμπνεύστηκε από τις ειδωλολατρικές ιστορίες;`