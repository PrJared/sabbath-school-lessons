---
title:  Η Αγια Γραφη Ως Ο Κυριαρχος Κανονας
date:  26/04/2020
---

Από το ξεκίνημά τους, οι Αντβεντιστές της Εβδόμης Ημέρας θεωρούνται ως οι Χριστιανοί που πιστεύουν στην Αγία Γραφή. Ως εκκλησία αναγνωρίζουμε την Αγία Γραφή ως τον απόλυτο κανόνα. Η Αγία Γραφή μόνο είναι ο κυρίαρχος κανόνας της θεολογίας μας και η απόλυτη εξουσία για τη ζωή και τα δόγματα. Οι άλλες πηγές, όπως οι θρησκευτικές εμπειρίες, η ανθρώπινη λογική, ή η παράδοση, είναι υποδεέστερες της Αγίας Γραφής. Η αρχή, «η Αγία Γραφή μόνο» έχει ως σκοπό την προφύλαξη της εξουσίας της Γραφής από την εκκλησία και τις ερμηνείες της. Μ’ αυτόν τον τρόπο αποκλείεται η πιθανότητα να δίνεται ερμηνεία της Αγίας Γραφής προερχόμενη πέρα από αυτήν.

`Διαβάστε Α’ Κορ. 4:1-6, ιδιαίτερα το εδ. 6, όπου ο Παύλος λέει ότι δεν πρέπει να ξεφεύγουμε «υπέρ ό,τι είναι γεγραμμένον». Γιατί αυτό το σημείο είναι ιδιαίτερα σημαντικό για την πίστη μας;`

Το να μη ξεφεύγουμε πέρα από ό,τι είναι γραμμένο δεν σημαίνει ότι πρέπει να απορρίψουμε σκέψεις από άλλα πεδία μελέτης, όπως την Βιβλική αρχαιολογία ή ιστορία. Και από άλλα πεδία μπορούμε να βρούμε φως σχετικό με τις Βιβλικές περικοπές και το υπόβαθρο των πνευματικών κειμένων, και να μπορέσουμε έτσι να καταλάβουμε καλύτερα τα Βιβλικά εδάφια. Ούτε σημαίνει ότι πρέπει να αποκλείσουμε τη βοήθεια άλλων πηγών όπως τα λεξικά, άλλα βιβλία και σχολιαστικά. Ωστόσο, για την ορθή ερμηνεία της Αγίας Γραφής, τα κείμενα της Γραφής έχουν προτεραιότητα σε σχέση με άλλες πηγές και δευτερεύουσες βοήθειες. Οι άλλες απόψεις πρέπει να εκτιμούνται προσεκτικά από την πλευρά της Αγίας Γραφής στο σύνολο της.

Σύμφωνα με την αρχή η Αγία Γραφή μόνο, στην περίπτωση κάποιας διένεξης πάνω στην ερμηνεία της πίστης μας, η Αγία Γραφή έχει την απόλυτη εξουσία που ξεπερνά και κρίνει όλες τις άλλες πηγές και την εκκλησιαστική παράδοση. Δεν πρέπει να υπερβαίνουμε ή να εναντιωνόμαστε σ’ αυτά που είναι γραμμένα στην Αγία Γραφή. Ο αληθινός Χριστιανισμός και η πειστική διακήρυξη του ευαγγελίου βασίζονται στην σταθερή αφοσίωση στην εξουσία της Γραφής.

«Η Αγία Γραφή μόνο είναι ο πραγματικός κυρίαρχος όλων των γραπτών και δογμάτων στη γη.» Martin Luther, Luther’s Works, τομ. 32.

`ΣΚΕΨΗ: Διαβάστε Πράξ. 17:10-11. Τι μας λένε αυτά τα εδάφια όσον αφορά τα πρωτεία της Αγίας Γραφής;`