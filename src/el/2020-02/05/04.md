---
title:  Η Σαφηνεια Της Αγιας Γραφης
date:  28/04/2020
---

Οποιαδήποτε προσφυγή στην Αγία Γραφή μόνο, δεν είναι λογική εάν το εδάφιο της Γραφής δεν έχει ξεκάθαρη σημασία.

`Διαβάστε Ματθ. 21:42, 12:3,5, 19:4, 22:31, Μάρκ. 12:10,26, Λουκ. 6:3, Ματθ. 24:15 και Μάρκ. 13:14. Τι δείχνει ο Ιησούς με τις επαναλαμβανόμενες αναφορές στη Γραφή όσον αφορά την σαφήνεια του μηνύματος;`

Η βιβλική μαρτυρία είναι ξεκάθαρη: η Αγία Γραφή είναι αρκετά σαφής σ’ αυτά που διδάσκει. Είναι τόσο ξεκάθαρη που μπορεί να γίνει κατανοητή τόσο από παιδιά όσο και από ενήλικες, ιδιαίτερα ως προς τις θεμελιώδεις διδασκαλίες της. Επιπλέον, υπάρχουν απεριόριστες ευκαιρίες η γνώση και η κατανόησή μας να αυξηθούν. Δεν είναι απαραίτητο να έχουμε εκκλησιαστική γνώση για να μπορέσουμε να κατανοήσουμε το μήνυμα της Αγίας Γραφής για εμάς. Οι βασικές της διδασκαλίες μπορούν να γίνουν αντιληπτές από όλους τους πιστούς. Η κατανόησή της δεν περιορίζεται σε μερικούς, όπως στους κληρικούς, αντιθέτως, όλοι οι πιστοί θεωρούνται ιερείς. Συνεπώς, η Αγία Γραφή μάς ενθαρρύνει να την μελετούμε επειδή θα μπορέσουμε να κατανοήσουμε το μήνυμα του Θεού για εμάς. Ορθώς έχει επισημανθεί ότι, «το συνεπές παράδειγμα των Βιβλικών συγγραφέων δείχνει ότι οι Γραφές πρέπει να ερμηνεύονται με την απλή, κυριολεκτική τους έννοια, εκτός εάν υπάρχει ξεκάθαρη και προφανής πρόθεση… Δεν χρειάζεται να αφαιρέσουμε το “κέλυφος” της κυριολεκτικής έννοιας για να φτάσουμε στον “πυρήνα” μιας μυστικιστικής, κρυμμένης, αλληγορικής έννοιας που μόνο ο μυημένος μπορεί να ξεσκεπάσει.» Handbook of Seventh-day Adventist Theology, σ. 65. Η καθαρότητα της Αγίας Γραφής στη γλώσσα, στις έννοιες, και στις λέξεις, δείχνει πως υπάρχει απόλυτη αλήθεια όπως ήταν στην πρόθεση των Βιβλικών συγγραφέων, αντί υποκειμενικών, ανεξέλεγκτων και πολλαπλών εννοιών των Βιβλικών εδαφίων. Αυτό δεν σημαίνει ότι δεν θα έρθουμε αντιμέτωποι με περικοπές ή εδάφια που δεν θα μπορούμε να κατανοήσουμε πλήρως. Άλλωστε πρόκειται για τον Λόγο του Θεού και εμείς είμαστε αμαρτωλοί, έκπτωτοι άνθρωποι. Ο Λόγος του Θεού είναι σαφής σ’ αυτά που χρειάζεται να ξέρουμε και να κατανοήσουμε, ιδιαίτερα σε ό,τι έχει να κάνει με το θέμα της σωτηρίας.

`ΣΚΕΨΗ: Θυμηθείτε περιπτώσεις όπου στην αρχή δεν είχατε καταλάβει κάποια εδάφια και αργότερα τα κατανοήσατε. Τι διδαχθήκατε από την εμπειρία σας αυτή που θα βοηθήσει και άλλους που παιδεύονται με κάτι παρόμοιο;`