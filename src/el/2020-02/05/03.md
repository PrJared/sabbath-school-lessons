---
title:  Η Ενοτητα Της Αγιας Γραφης
date:  27/04/2020
---

Η Αγία Γραφή αναφέρει ότι, «Όλη η γραφή είναι θεόπνευστος» (Β’ Τιμ. 3:16) και ότι «ουδεμία προφητεία της γραφής, γίνεται εξ ιδίας του προφητεύοντος διασαφήσεως. Διότι δεν ήλθε ποτέ προφητεία εκ θελήματος ανθρώπου, αλλ' υπό του Πνεύματος του Αγίου κινούμενοι ελάλησαν οι άγιοι άνθρωποι του Θεού» (Β’ Πέτρ. 1:20,21). Με τον Θεό ως συγγραφέα της Αγίας Γραφής, βλέπουμε τη θεμελιώδη ενότητα και αρμονία μεταξύ των διαφόρων μερών της Γραφής σε σχέση με τα σημαντικά ζητήματα που διδάσκει.

`Διαβάστε Τίτον 1:9 και Β’ Τιμ. 1:13. Γιατί η ενότητα της Αγίας Γραφής είναι σημαντική για τα πιστεύω μας;`

Λόγω της ενότητας που τη διακατέχει, μία ενότητα που οφείλεται στη Θεϊκή έμπνευση, η Αγία Γραφή μπορεί να αυτοερμηνευθεί. Εάν η Αγία Γραφή δεν είχε μία γενική ενότητα στις διδασκαλίες της δεν θα υπήρχε αρμονία στα δόγματα. Χωρίς την ενότητα της Αγίας Γραφής, η εκκλησία δεν θα είχε τα μέσα για να διακρίνει την αλήθεια από την πλάνη και να αποβάλλει την αίρεση. Δεν θα υπήρχαν βάσεις για την εφαρμογή πειθαρχικών μέτρων ή την διόρθωση παρεκκλίσεων από την αλήθεια του Θεού. Η Αγία Γραφή θα έχανε την πειστική και απελευθερωτική της δύναμη. Ο Ιησούς και οι Βιβλικοί συγγραφείς, ωστόσο, αναγνωρίζουν την ενότητα της Γραφής που βασίζεται στη Θεϊκή της προέλευση. Αυτό φαίνεται από την συνήθειά τους να αναφέρονται σε διάφορα βιβλία της Παλαιάς Διαθήκης αποδίδοντάς τους την ίδια βαρύτητα (Ρωμ. 3:10-18, εδώ ο Παύλος κάνει αναφορές στο Εκκλ. 7:20, Ψαλμ. 14:2,3, 5:9, 10:7 και Ησ. 59:7,8.

Οι Βιβλικοί συγγραφείς έβλεπαν την Γραφή ως ένα ενιαίο, αδιαχώριστο σύνολο όπου σημαντικά θέματα αναπτύσσονται εκτενέστερα. Δεν υπάρχει καμία ασυμφωνία μεταξύ της Παλαιάς και της Καινής Διαθήκης. Η Καινή Διαθήκη δεν περιέχει κάποιο νέο ευαγγέλιο ή νέα θρησκεία. Η Παλαιά Διαθήκη εκτυλίσσεται στην Καινή, και η Καινή Διαθήκη οικοδομείται πάνω στην Παλαιά. Έτσι, οι δύο Διαθήκες έχουν μια αμοιβαία σχέση ρίχνοντας φως η μία στην άλλη. Η ενότητα της Γραφής δείχνει ότι πρέπει να λαμβάνουμε υπόψη όλη την Αγία Γραφή όταν εξετάζουμε ένα βιβλικό θέμα και να μη στηρίζουμε τις διδασκαλίες μας σε μεμονωμένες δηλώσεις.

`ΣΚΕΨΗ: Τι πρέπει να κάνουμε όταν ερχόμαστε αντιμέτωποι με εδάφια ή ιδέες της Αγίας Γραφής που μοιάζει να έρχονται σε αντίθεση μεταξύ τους; Τι μπορούμε να κάνουμε για να τα διαλευκάνουμε;`