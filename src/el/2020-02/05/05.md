---
title:  Οι Γραφες Αυτοερμηνευονται
date:  29/04/2020
---

Επειδή υπάρχει μία βαθύτερη ενότητα στα Γραπτά, η Αγία Γραφή μπορεί να αυτοερμηνευθεί. Χωρίς αυτήν την ενότητα, η Αγία Γραφή δεν θα μπορούσε να είναι το φως που αποκαλύπτει την ερμηνεία της, μιας και μία περικοπή της ερμηνεύει άλλες και γίνεται το κλειδί για την κατανόηση σχετικών περικοπών.

`Διαβάστε Λουκ. 24:27,44,45. Πώς χρησιμοποιούσε ο Ιησούς την Γραφή για να εξηγήσει το Ποιος είναι; Τι μαθαίνουμε από το παράδειγμά Του για το πώς και εμείς μπορούμε να χρησιμοποιούμε την Αγία Γραφή; `

Το γεγονός ότι η Αγία Γραφή αυτοερμηνεύεται είναι πολύ σημαντικό. Μ’ αυτόν τον τρόπο δεν συνδέουμε αδιακρίτως κείμενα για να αποδείξουμε την άποψή μας. Απεναντίας, εξετάζουμε με προσοχή το περιεχόμενο κάθε κειμένου. Πέρα από το άμεσο περιεχόμενο πριν και μετά της περικοπής που εξετάζουμε, καλό είναι να λάβουμε υπόψη τα περιεχόμενα του βιβλίου στο οποίο βρίσκεται η περικοπή μας. Επιπλέον, ο Παύλος δήλωσε για την Αγία Γραφή, «Διότι όσα προεγράφησαν, διά την διδασκαλίαν ημών προεγράφησαν» (Ρωμ. 15:4), γι’ αυτό και πρέπει να εξετάζουμε όλες τις περικοπές της Γραφής όσον αφορά ένα συγκεκριμένο θέμα.

«Η Γραφή είναι ο ίδιος ο ερμηνευτής της. Τα γραπτά της πρέπει να αντιπαραβάλλονται με τα γραπτά της. Ο μελετητής πρέπει να μάθει να θεωρεί το λόγο σαν σύνολο και να διακρίνει την κατά μέρος σχετικότητά του. Πρέπει να αποκτήσει τη γνώση του μεγάλου κεντρικού της θέματος, του αρχικού σχεδίου του Θεού για τον κόσμο, της εμφάνισης της μεγάλης διαμάχης και του έργου της απολύτρωσης.» Ε. Χουάιτ, Ε. σ. 177,178.

Όταν συγκρίνουμε τα Γραπτά με τα Γραπτά, είναι σημαντικό να μελετάμε εξονυχιστικά την Αγία Γραφή. Εφόσον είναι δυνατόν, καλό είναι να το κάνουμε στην αρχική γλώσσα συγγραφής, ή έστω με μία καλή μετάφραση που μένει πιστή στην απόδοση του Εβραϊκού και Ελληνικού κειμένου. Αν και η γνώση της αρχικής γλώσσας δεν είναι απαραίτητη για την κατανόηση της Αγίας Γραφής, σίγουρα βοηθάει. Όπως και να έχει, ο Λόγος του Θεού πρέπει να μελετάται με πίστη και προσευχή, με ταπεινοφροσύνη και υποταγή, και τότε σίγουρα θα έχουμε αποτελέσματα.

`ΣΚΕΨΗ: Σκεφτείτε κάποιο δόγμα, όπως η κατάσταση των νεκρών, που αν μείνουμε σε συγκεκριμένες μόνο περικοπές ή αγνοήσουμε άλλες, θα βγάλουμε λάθος συμπεράσματα. Πόσο σημαντικό είναι να δούμε τι λέει όλη η Αγία Γραφή για ένα θέμα προκειμένου να καταλάβουμε τι πραγματικά μας διδάσκει πάνω σ’ αυτό;`