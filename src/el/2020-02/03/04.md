---
title:  Ο Ιησους Και Ολοκληρη Η Αγια Γραφη
date:  14/04/2020
---

`Διαβάστε Λουκ. 24:13-35, 44,45. Πώς χρησιμοποιεί ο Ιησούς τις Γραφές για να διδάξει στους μαθητές Του το μήνυμα του ευαγγελίου;`

Μετά τον θάνατο του Χριστού, οι ακόλουθοί Του ήταν μπερδεμένοι και είχαν αμφιβολίες. Πώς συνέβη αυτό; Γιατί συνέβη; Στο κεφάλαιο αυτό του Λουκά βλέπουμε τον Ιησού να εμφανίζεται δύο φορές στους μαθητές, την πρώτη στους δύο μαθητές που πήγαιναν στην Εμμαούς, και τη δεύτερη στους υπόλοιπους μαθητές. Σε δύο ξεχωριστές περιπτώσεις, ο Ιησούς εξηγεί την εκπλήρωση των προφητειών της Παλαιάς Διαθήκης: «Και αρχίσας από Μωϋσέως και από πάντων των προφητών, διηρμήνευεν εις αυτούς τα περί εαυτού γεγραμμένα εν πάσαις ταις γραφαίς» (Λουκ. 24:27). Και στο Λουκ. 24:44,45, λέει, «Ούτοι είναι οι λόγοι… ότι πρέπει να πληρωθώσι πάντα τα γεγραμμένα εν τω νόμω του Μωϋσέως και προφήταις και ψαλμοίς περί εμού». Και τότε ο Ιησούς, «διήνοιξεν αυτών τον νούν, διά να καταλάβωσι τας γραφάς».

Προσέξτε τη συγκεκριμένη αναφορά στο Λουκ. 24:27, «εν πάσαις ταις γραφαίς». Και αυτή τονίζεται ξανά με τη φράση, «πάντα τα γεγραμμένα εν τω νόμω του Μωϋσέως και προφήταις και ψαλμοίς περί εμού» (Λουκ. 24:44). Εδώ φαίνεται ξεκάθαρα πως ο Ιησούς, ο Ενσαρκωμένος Λόγος (Ιωάν. 1:1-3,14), βασιζόταν στην εξουσία των Γραφών για να εξηγήσει πως όλα όσα συνέβησαν είχαν λεχθεί εκατοντάδες χρόνια πριν. Ο Ιησούς με το παράδειγμά Του προσπαθεί να διδάξει τους μαθητές. Όπως Εκείνος αναφέρθηκε σε όλη τη Γραφή, έτσι θέλει και οι μαθητές Του καθώς διαδίδουν το μήνυμα του Ευαγγελίου σε όλον τον κόσμο να χρησιμοποιούν όλη τη Γραφή ώστε οι νέοι προσήλυτοι να λάβουν γνώση και δύναμη. Αξιοσημείωτο είναι επίσης πως στο Ματθ. 28:18-20 ο Ιησούς λέει στους μαθητές Του (τότε και σήμερα) ότι, «Εδόθη εις εμέ πάσα εξουσία εν ουρανώ και επί γης.» Η εξουσία όμως αυτή στηρίζεται στον Πατέρα, στον Υιό, και στο Άγιο Πνεύμα, καθώς λέει, «Πορευθέντες λοιπόν μαθητεύσατε πάντα τα έθνη, βαπτίζοντες αυτούς εις το όνομα του Πατρός και του Υιού και του Αγίου Πνεύματος». Και στη συνέχεια ακολουθεί η εξής σημαντική δήλωση, «διδάσκοντες αυτούς να φυλάττωσι πάντα όσα παρήγγειλα εις εσάς». Τι δίδαξε και παρήγγειλε ο Ιησούς; Οι διδασκαλίες Του βασίζονται σε ολόκληρη την Αγία Γραφή. Ήρθε κατά την προφητική εξουσία του Λόγου, και με την εκπλήρωση των προφητειών της Γραφής υποτάχθηκε στον Πατέρα Του.

`ΣΚΕΨΗ: Εφόσον ο Ιησούς δεχόταν όλη τη Γραφή, γιατί και εμείς πρέπει να κάνουμε το ίδιο; Πώς μπορούμε να δεχτούμε την εξουσία της Γραφής, ακόμη και στα σημεία που μπορεί να μην βρίσκουν εφαρμογή στην εποχή μας;`