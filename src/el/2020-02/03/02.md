---
title:  Ειναι Γεγραμμενον
date:  12/04/2020
---

Η βάπτιση του Ιησού από τον Ιωάννη τον Βαπτιστή σηματοδότησε το ξεκίνημα της διακονίας του Σωτήρα. Στη συνέχεια οδηγήθηκε από το Άγιο Πνεύμα στην έρημο της Ιουδαίας, όπου στην πιο αδύναμη σωματική Του κατάσταση δοκιμάστηκε από τον Σατανά.

`Διαβάστε Ματθ. 4:1-11. Πώς αντιμετώπισε ο Ιησούς τους πειρασμούς του Σατανά στην έρημο; Τι μαθαίνουμε για την Αγία Γραφή από αυτήν την αναφορά;`

Στον πειρασμό για την όρεξη, ο Ιησούς απάντησε, «Είναι γεγραμμένον, “Με άρτον μόνον δεν θέλει ζήσει ο άνθρωπος, αλλά με πάντα λόγον εξερχόμενον διά στόματος Θεού”» (Ματθ. 4:4). Ο Ιησούς δείχνει στο ζωντανό Λόγο και στην απόλυτη, Θεϊκή πηγή. Με αυτόν τον τρόπο επιβεβαιώνει την εξουσία της Γραφής. Στον πειρασμό με τα επίγεια βασίλεια και τις τιμές, ο Ιησούς απαντά, «είναι γεγραμμένον, “Κύριον τον Θεόν σου θέλεις προσκυνήσει, και αυτόν μόνον θέλεις λατρεύσει”» (Ματθ. 4:10, Λουκ. 4:8). Ο Χριστός μας θυμίζει ότι η αληθινή λατρεία εστιάζει στον Θεό και σε κανένα άλλον, και ότι η υποταγή στο Λόγο Του είναι η αληθινή λατρεία. Τέλος, στον πειρασμό σχετικά με την αγάπη για επίδειξη και αλαζονεία, ο Ιησούς απάντησε, «πάλιν είναι γεγραμμένον, “Δεν θέλεις πειράσει Κύριον τον Θεόν σου.”» (Ματθ. 4:7, Λουκ. 4:12).

Και στους τρεις πειρασμούς, ο Ιησούς απάντησε με το «είναι γεγραμμένον». Ο Ιησούς στηρίχθηκε στον Λόγο του Θεού για να αντιμετωπίσει τις επιθέσεις και τις πλάνες του Σατανά. Αυτό είναι ένα σημαντικό μάθημα για όλους εμάς: η Αγία Γραφή, και μόνο αυτή, είναι ο απόλυτος κανόνας και το θεμέλιο της πίστης μας. Η Αγία Γραφή, και μόνο, ήταν η μέθοδος που ακολουθούσε ο Ιησούς για να αντιμετωπίσει τις επιθέσεις του αντιπάλου. Ο Ιησούς είναι Θεός, παρόλα αυτά στη μάχη Του με τον Σατανά υποτάχθηκε ολοκληρωτικά στον Λόγο του Θεού. Δεν χρησιμοποίησε κάποια άποψη, ούτε κάποιο περίτεχνο επιχείρημα. Δεν είπε λόγια προσωπικής έχθρας, απεναντίας, τον αντιμετώπισε με τα απλά και συγχρόνως βαθυστόχαστα λόγια της Αγίας Γραφής. Για τον Χριστό, η Αγία Γραφή έχει την μεγαλύτερη εξουσία και δύναμη. Έτσι, η διακονία Του ξεκινά με ένα σίγουρο θεμέλιο και συνεχίζει οικοδομημένη στην αξιοπιστία της Αγίας Γραφής.

`ΣΚΕΨΗ: Πώς μπορούμε να στηριζόμαστε και να υποτασσόμαστε στο Λόγο του Θεού;`