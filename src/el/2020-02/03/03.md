---
title:  Ο Ιησους Και Ο Νομος
date:  13/04/2020
---

`Διαβάστε Ματθ. 5:17-20, 22:29, 23:2,3. Τι λέει ο Ιησούς σ’ αυτές τις περικοπές;`

Ο Ιησούς δίδαξε τους μαθητές Του να υπακούν στον Λόγο του Θεού και στον Νόμο. Πουθενά δεν φαίνεται να αμφισβητεί την εξουσία ή την αρμοδιότητα της Αγίας Γραφής. Απεναντίας, συνεχώς αναφερόταν σ’ αυτήν ως πηγή Θεϊκής εξουσίας. Και στους Σαδδουκαίους είπε, «Πλανάσθε, μη γνωρίζοντες τας γραφάς μηδέ την δύναμιν του Θεού» (Ματθ. 22:29). Ο Ιησούς είπε ότι η μερική διανοητική γνώση της Αγίας Γραφής και των διδασκαλιών της δεν ήταν αρκετή για να γνωρίσει κανείς την αλήθεια, και ακόμη περισσότερο για να γνωρίσει κανείς τον Κύριο που είναι η αλήθεια.

`Διαβάστε Ματθ. 22:37-40. Ποια ήταν η άποψη του Ιησού για τον νόμο του Μωυσή;`

Στην απάντησή Του προς τον νομικό, ο Ιησούς αναφέρθηκε συνοπτικά στις Δέκα Εντολές που δόθηκαν στον Μωυσή 1500 χρόνια πριν. Οφείλουμε να αναγνωρίσουμε το πώς ο Ιησούς εστίασε στον νόμο της Παλαιάς Διαθήκης και πόσο τον εξύψωσε. Πολλοί Χριστιανοί λανθασμένα συμπεραίνουν ότι σ’ αυτό το σημείο ο Ιησούς έδωσε μία νέα εντολή και ότι ο νόμος της Παλαιάς Διαθήκης αντικαταστάθηκε από το ευαγγέλιο της Καινής Διαθήκης. Το γεγονός όμως είναι ότι η διδασκαλία του Ιησού βασίζεται στον νόμο της Παλαιάς Διαθήκης. Ο Χριστός αποκάλυψε και φανέρωσε τον νόμο έτσι ώστε, «Εν ταύταις ταις δύο εντολαίς» (συνοψίζοντας τον Δεκάλογο, οι τέσσερις πρώτες εστιάζουν στη σχέση ανθρώπου-Θεού και οι έξι τελευταίες στη σχέση μεταξύ των ανθρώπων), «όλος ο νόμος και οι προφήται κρέμανται» (Ματθ. 22:40). Έτσι, ο Ιησούς εξύψωσε όλη την Παλαιά Διαθήκη μιας και η φράση «ο νόμος και οι προφήται» παραπέμπει στα τρία τμήματα που χωρίζεται η Παλαιά Διαθήκη, στον νόμο, στους προφήτες, και στα γραπτά.

«Παρουσίασε τη Γραφή ως αναμφισβήτητη αυθεντία, το ίδιο πρέπει να κάνουμε κι εμείς. Πρέπει να παρουσιάσουμε τη Γραφή ως το Λόγο του άπειρου Θεού, το τέλος κάθε αντιλογίας και το θεμέλιο όλης της πίστης.» Ε. Χουάιτ, Λ.Ζ. σ. 18.

`ΣΚΕΨΗ: Ποιες άλλες ανταγωνιστικές πηγές εξουσίας (οικογένεια, φιλοσοφία, κουλτούρα) μπορεί να σας εμποδίσουν να υποταχθείτε στον Λόγο του Θεού;`