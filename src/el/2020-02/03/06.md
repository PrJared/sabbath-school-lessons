---
title:  Οι Αποστολοι Και Η Αγια Γραφη
date:  16/04/2020
---

Οι συγγραφείς της Καινής Διαθήκης προσέγγιζαν την Αγία Γραφή όπως και ο Ιησούς. Όσον αφορά τα δόγματα, την ηθική, και την εκπλήρωση των προφητειών, η Παλαιά Διαθήκη ήταν γι’ αυτούς ο αυθεντικός Λόγος του Θεού. Δεν βρίσκουμε πουθενά να είπαν ή να έκαναν κάτι που να προκαλεί την αυθεντία ή την εξουσία οποιουδήποτε μέρους της Αγίας Γραφής.

**Τι βλέπουμε στα παρακάτω εδάφια για το πώς οι απόστολοι κατανοούσαν την εξουσία του Λόγου του Θεού;**

`Πράξ. 4:24-26`

`Πράξ. 13:32-36`

`Ρωμ. 9:17`

`Γαλ. 3:8`

Προσέξτε σ’ αυτά τα αποσπάσματα πόσο στενά σχετίζονται τα Γραπτά με τη φωνή του Ίδιου του Θεού. Στις Πράξ. 4, λίγο πριν την πλήρωσή τους με Άγιο Πνεύμα, οι μαθητές δοξάζουν τον Θεό για την απελευθέρωση του Πέτρου και του Ιωάννη. Υψώνουν τις φωνές τους σε δοξολογία, αναγνωρίζοντας τον Θεό ως Δημιουργό που μίλησε μέσω του δούλου Του Δαβίδ. Έτσι, τα λόγια του Δαβίδ στην πραγματικότητα είναι τα λόγια του Θεού. Στις Πράξ. 13:32-36 ο Παύλος αναφέρεται σε λόγια του Δαβίδ, αλλά αυτή τη φορά τα αποδίδει κατευθείαν στον Θεό. Στη Ρωμ. 9:17 ενώ θα περίμενε κανείς, συντακτικά, ο Θεός να είναι το υποκείμενο, ο Παύλος χρησιμοποιεί τον όρο «Γραφή» και λέει: «Διότι η γραφή λέγει προς τον Φαραώ» που αλλιώς θα μπορούσε να ειπωθεί, «Ο Θεός λέγει προς τον Φαραώ». Στη Γαλ. 3:8 για μία ακόμη φορά στη θέση του υποκειμένου συναντάμε τον όρο «Γραφή» αντί του Θεού, δείχνοντας έτσι πόσο άμεσα συνδεδεμένα είναι ο Λόγος του Θεού με τον Ίδιο τον Θεό. Για την ακρίβεια, οι συγγραφείς της Καινής Διαθήκης βασίζονται στην Παλαιά Διαθήκη ως τον Λόγο του Θεού. Υπάρχουν εκατοντάδες αναφορές της Καινής Διαθήκης στην Παλαιά Διαθήκη. Κάποιος σχολιαστής μάλιστα σύνταξε μία λίστα με 2688 συγκεκριμένες αναφορές, 400 από τον Ησαΐα, 370 από τους Ψαλμούς, 220 από την Έξοδο και διάφορες άλλες. Εάν θα προσθέταμε στη λίστα αυτή τους υπαινιγμούς, τα θέματα και τα μοτίβα, ο αριθμός θα αυξάνονταν σημαντικά. Τα βιβλία είναι γεμάτα αναφορές στις προφητείες της Παλαιάς Διαθήκης που πολλές φορές εισάγονται με τη φράση, «είναι γεγραμμένον» (Ματθ. 2:5, Μάρκ. 1:2, 7:6, Λουκ. 2:23, 3:4, Ρωμ. 3:4, 8:36, 9:33, Α’ Κορ. 1:19, Γαλ. 4:27, Α’ Πέτρ. 1:16). Όλα αυτά επιβεβαιώνουν ότι τα Γραπτά της Παλαιάς Διαθήκης είναι το θεμέλιο των διδασκαλιών του Ιησού και των αποστόλων.

`ΣΚΕΨΗ: Πώς αυτά τα παραδείγματα μάς δείχνουν πόσο επικίνδυνες είναι οι απόψεις που αποδυναμώνουν την εμπιστοσύνη μας στην αυθεντία των Γραπτών;`