---
title:  Κατανοωντας Τις Γραφες
date:  10/05/2020
---

`Διαβάστε Β’ Τιμ. 3:16,17. Για ποιον λόγο μάς δόθηκε η Αγία Γραφή;`

Η Αγία Γραφή καταγράφει το έργο του Θεού μέσα στην ιστορία, το σχέδιό Του για τη σωτηρία της έκπτωτης ανθρωπότητας, και μας δείχνει τον δρόμο της δικαιοσύνης. Ο Κύριος επέλεξε να τα γνωστοποιήσει όλα αυτά με ανθρώπινη γλώσσα. Φανέρωσε τις σκέψεις και τις ιδέες Του μέσα από ανθρώπινες λέξεις. Όταν ο Θεός ελευθέρωσε το λαό Ισραήλ από την Αίγυπτο, τους επέλεξε για να μεταφέρουν το μήνυμά Του σε όλους τους ανθρώπους. Τους επέτρεψε να μεταφέρουν τον Λόγο Του μέσα από τη γλώσσα τους, τα Εβραϊκά (και μερικές περικοπές στα Αραμαϊκά, μία γλώσσα που σχετίζεται με τα Εβραϊκά).

Με την άνοδο του Ελληνικού πολιτισμού ανοίχτηκε μία νέα ευκαιρία και η Καινή Διαθήκη γράφτηκε στα Ελληνικά, τη γλώσσα που μιλούσε ο τότε γνωστός κόσμος. (Για την ακρίβεια, βρέθηκε και μετάφραση της Παλαιάς Διαθήκης στα Ελληνικά.) Σ’ αυτή τη γλώσσα, οι απόστολοι και η πρώτη εκκλησία, μετέδωσαν με ιεραποστολικό ζήλο το μήνυμα παντού. Αργότερα, ο απόστολος Ιωάννης «εμαρτύρησε τον λόγον του Θεού, και την μαρτυρίαν του Ιησού Χριστού, και όσα είδε» (Αποκ. 1:2). Μ’ αυτόν τον τρόπο, η Αγία Γραφή δείχνει ότι υπάρχει συνέχεια του εμπνευσμένου μάρτυρα και της μαρτυρίας από τον πρώτο συγγραφέα μέχρι και τον τελευταίο.

`Διαβάστε Δευτ. 32:46,47. Γιατί ήταν τόσο σημαντικό για τον λαό Ισραήλ να υπακούσει «πάντας τους λόγους του νόμου τούτου»; (Δευτ. 32:46) Πώς ο Λόγος του Θεού μακροημερεύει τη ζωή μας; Τι μπορεί να σημαίνει αυτό στην εποχή μας;`

Ορισμένοι δεν έχουν απλώς την Αγία Γραφή μεταφρασμένη στη μητρική τους γλώσσα, αλλά και το προνόμιο να έχουν και διάφορες μεταφράσεις της στη γλώσσα τους. Άλλοι μπορεί να έχουν μόνο μία μετάφραση. Όποια κι αν είναι η περίπτωσή μας, το σημαντικό είναι να εκτιμούμε τον Λόγο του Θεού και να υπακούμε στις διδασκαλίες του.

`ΣΚΕΨΗ: Γιατί ποτέ δεν είναι μάταιο (Δευτ. 32:47) το να υπακούμε στον Λόγο του Θεού και να τον διδάσκουμε στα παιδιά μας;`