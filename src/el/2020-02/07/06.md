---
title:  Τα Βιβλια Και Το Μηνυμα Τους
date:  14/05/2020
---

Οι μεγαλύτερες ενότητες της Αγίας Γραφής είναι τα βιβλία της. Τα βιβλία αυτά γράφτηκαν για διαφορετικούς σκοπούς και σε διαφορετικά πλαίσια. Κάποια περιέχουν προφητικά μηνύματα, και άλλα είναι συλλογές, όπως οι Ψαλμοί. Υπάρχουν ιστορικά βιβλία όπως το Α’ και Β’ Βασιλέων και επιστολές προς τις διάφορες εκκλησίες, όπως αυτές που έγραψε ο απ. Παύλος. Καθώς προσπαθούμε να καταλάβουμε το νόημα και το μήνυμα των βιβλίων, σημαντικό είναι να ξεκινήσουμε με τη συγγραφή και τη σύνθεσή τους. Τα περισσότερα βιβλία της Αγίας Γραφής αναφέρουν τους συγγραφείς τους. Τα πρώτα πέντε βιβλία της Παλαιάς Διαθήκης έχουν ως συγγραφέα τον Μωυσή (Ναυή 8:31,32, Α’Βασ. 2:3, Β’Βασ. 14:6, 21:8, Έσδ. 6:18, Νεεμ. 13:1, Δαν. 9:11-13, Μαλ. 4:4). Αυτό μάλιστα επιβεβαιώνεται και από τον Ιησού (Μάρκ. 12:26, Ιωάν. 5:46,47, Ιωάν. 7:19) και τους Αποστόλους (Πράξ. 3:22, Ρωμ. 10:5). Σε άλλες περιπτώσεις οι συγγραφείς των βιβλίων δεν κατανομάζονται. (Για παράδειγμα οι συγγραφείς των βιβλίων Εσθήρ και Ρουθ, καθώς και οι συγγραφείς ιστορικών βιβλίων όπως των Σαμουήλ και των Χρονικών, δεν ταυτοποιούνται.)

`Διαβάστε Γέν. 15:1-5, 22:17,18. Γιατί είναι σημαντικό το ότι ο Μωυσής έγραψε το βιβλίο της Γένεσης;`

Η Έξοδος μέχρι και το Δευτερονόμιο γράφτηκαν από τον Μωυσή μετά την έξοδο. Αλλά η Γένεση, επειδή είναι το βιβλίο που θέτει τα θεμέλια της ιστορίας των ενεργειών του Θεού από την Δημιουργία μέχρι την Πατριαρχική περίοδο, το λογικό είναι να γράφτηκε πριν την Έξοδο.

«Καθώς κυλούσαν τα χρόνια και περιπλανιόταν με τα κοπάδια του σε ερημικούς τόπους, συλλογιζόμενος την καταθλιπτική κατάσταση του λαού του, ξανάφερνε στη σκέψη του πώς ο Θεός είχε συμπεριφερθεί προς τους πατέρες του και επίσης τις υποσχέσεις που ήταν το κληροδότημα του εκλεκτού έθνους, και νύχτα-μέρα προσευχόταν για τον Ισραήλ. Ουράνιοι άγγελοι έριχναν γύρω του φως, και ενώ ήταν στο μέρος αυτό, εμπνευσμένος από το Πνεύμα το Άγιο έγραψε το βιβλίο της Γένεσης» Ε. Χουάιτ, Π.Π. σ. 229.

Στο βιβλίο της Γένεσης δεν διαβάζουμε μόνο για την προέλευσή μας, αλλά και για το σχέδιο της σωτηρίας, τα μέσα που ο Θεός χρησιμοποιεί για τη λύτρωση της έκπτωτης ανθρωπότητας. Το σχέδιο αυτό γίνεται ακόμη πιο εμφανές στην διαθήκη που κάνει ο Θεός με τον Αβραάμ όπου περιλαμβάνεται η υπόσχεσή Του να τον κάνει μεγάλο έθνος και οι απόγονοι του να φτάσουν «ως τα άστρα του ουρανού, και ως την άμμον την παρά το χείλος της θαλάσσης» (Γέν. 22:17).

`ΣΚΕΨΗ: Ποιες άλλες σπουδαίες αλήθειες βλέπουμε στο βιβλίο της Γένεσης που δεν βλέπουμε πουθενά αλλού; Τι μας δείχνει αυτό για το πόσο σημαντικός είναι ο Λόγος του Θεού στην πίστη μας;`