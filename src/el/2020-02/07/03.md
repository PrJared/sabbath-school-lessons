---
title:  Οι Λεξεις Και Η Σημασια Τους
date:  11/05/2020
---

Σε κάθε γλώσσα υπάρχουν λέξεις με πλούσιο και βαθύ νόημα που δεν γίνεται να αποδοθούν μονολεκτικά σε μία άλλη γλώσσα. Αυτές οι λέξεις απαιτούν ευρύτερη μελέτη της χρήσης τους στην Αγία Γραφή για να γίνει κατανοητή η έννοιά τους.

`Διαβάστε Α’ Βασ. 3:6, Ψαλμ. 57:3, 66:20, 143:8 και Μιχ. 7:20. Πώς εκτείνονται το έλεος και η καλοσύνη του Θεού στα πλάσματά Του;`

Η Εβραϊκή λέξη chesed (έλεος) είναι μία από τις πλουσιότερες και βαθυστόχαστες λέξεις της Παλαιάς Διαθήκης. Περιγράφει την αγάπη του Θεού, την καλοσύνη, το έλεος, και τη σχέση διαθήκης προς τον λαό Του. Σ’ αυτά τα αποσπάσματα, βλέπουμε να δείχνει «μέγα έλεος (chesed) προς τον δούλον σου Δαβίδ… και εφύλαξας εις αυτόν το μέγα τούτο έλεος (chesed)» (Α’Βασ. 3:6). «Ο Θεός θέλει εξαποστείλει το έλεος (chesed) αυτού και την αλήθειαν αυτού» (Ψαλμ. 57:3). Όσον αφορά το Ισραήλ, ο Θεός θα «εκτελέσει αλήθειαν εις τον Ιακώβ, έλεος (chesed) εις τον Αβραάμ» (Μιχ. 7:20). Ολόκληρα βιβλία γράφτηκαν για την λέξη chesed, όπου οι σχολιαστές επιχείρησαν να αποτυπώσουν το βάθος του ελέους και της αγάπης του Θεού προς εμάς.

`Διαβάστε Αρ. 6:24-26, Ιώβ 3:26, Ψαλμ. 29:11, Ησ. 9:6 και 32:17. Σε ποια «ειρήνη» αναφέρονται οι παραπάνω περικοπές;`

Η Εβραϊκή λέξη shalom συχνά μεταφράζεται ως ειρήνη. Η έννοια όμως της λέξης είναι βαθύτερη και ευρύτερη. Μπορεί να μεταφραστεί και ως «ολότητα, πληρότητα, και ευεξία.» Η χάρη και η ευλογία του Θεού μάς διατηρούν σε μία κατάσταση shalom, και αυτό είναι δώρο από τον Θεό (Αρ. 6/ς' 24-26). Από την άλλη, ο Ιώβ μέσα στις θλίψεις του δεν ήταν σε κατάσταση ηρεμίας, στερούταν shalom. Σ’ αυτόν τον ταραχώδη κόσμο, είναι ευλογία που έχουμε το Σάββατο και η επικοινωνία μας με τον Θεό μάς προσφέρει την απόλυτη ειρήνη και την πληρότητα που η ζωή μας επιθυμεί.

`ΣΚΕΨΗ: Ανεξάρτητα από το ποια γλώσσα μιλάμε και διαβάζουμε, ακόμη και όταν δεν γνωρίζουμε την αρχική σημασία των λέξεων, πώς μπορούμε να βιώσουμε την έννοιά τους;`