---
title:  Εδαφια Και Πλαισια
date:  13/05/2020
---

Οι λέξεις στην Αγία Γραφή εμφανίζονται πάντα μέσα σε κάποια συγκεκριμένα πλαίσια. Κάθε λέξη έχει τη δική της θέση σε μία πρόταση και γι’ αυτό πρώτα πρέπει να γίνει κατανοητή σ’ αυτά τα πλαίσια. Στη συνέχεια υπάρχει το ευρύτερο πλαίσιο όλης της ενότητας στην οποία βρίσκεται η πρόταση. Η ενότητα αυτή μπορεί να περιλαμβάνει ένα κεφάλαιο ή μία σειρά κεφαλαίων. Είναι σημαντικό να κατανοήσουμε το πλαίσιο των λέξεων και των προτάσεων για να μη βγάλουμε λάθος συμπεράσματα.

`Συγκρίνετε Γέν. 1:27 με 2:7. Στη συνέχεια διαβάστε Γέν. 2:15-23. Πώς κατανοούμε από αυτές τις περικοπές και τα πλαίσια τη σημασία της λέξης «αδάμ», την Εβραϊκή λέξη για τον άνθρωπο;`

Όπως έχουμε ήδη δει, η επανάληψη του όρου bara στη Γέν. 1:27 δίνει έμφαση στη δημιουργία του ανθρώπου. Εδώ βλέπουμε ότι ο άνθρωπος ορίζεται σ' αυτό το εδάφιο ως «άρσεν και θήλυ». Αυτό σημαίνει ότι ο Εβραϊκός όρος «αδάμ» στην περικοπή αυτή, είναι μία γενική αναφορά στην ανθρωπότητα. Ωστόσο, στη Γέν. 2:7, ο ίδιος όρος, «αδάμ», χρησιμοποιείται στη δημιουργία του Αδάμ από χώμα. Σε αυτό το σημείο γίνεται αναφορά μόνο στον άνδρα Αδάμ, καθώς η δημιουργία της Εύας γίνεται αργότερα και εντελώς διαφορετικά. Έτσι, σε κάθε περικοπή, ακόμη και μεταξύ δύο κεφαλαίων, βλέπουμε ότι ο όρος «αδάμ» στην μία περίπτωση αναφέρεται στην «ανθρωπότητα» (Γέν. 1:27) και στην άλλη στον άνδρα Αδάμ (Γέν. 2:7). Το ότι ο Αδάμ ήταν πρόσωπο επιβεβαιώνεται και αργότερα στις γενεαλογίες (Γέν. 5:1-5, Α’Χρον. 1:1, Λουκ. 3:38) και με την αναφορά στον Ιησού που έγινε ο «δεύτερος Αδάμ» (Ρωμ. 5:12-14). Όπως ο όρος Αδάμ εμφανίζεται σε ένα συγκεκριμένο πλαίσιο, έτσι τα πλαίσια της δημιουργίας του Αδάμ και της Εύας βρίσκονται στην ευρήτερη αναφορά στη Δημιουργία, στη Γέν. 1:και 2. Αυτό εννοούμε όταν λέμε μεγαλύτερη ενότητα. Η ενότητα παρέχει στον ερμηνευτή επιπλέον θέματα, ιδέες, και αναπτύξεις. Στη Γέν. 2:4-25 βρίσκουμε την δεύτερη αναφορά στη δημιουργία, όπου η έμφαση δίνεται σε άλλο σημείο. Παρόλα αυτά, και στις δύο αναφορές βλέπουμε την προέλευση της ανθρωπότητας.

`ΣΚΕΨΗ: Όπως βλέπουμε ο άνδρας και η γυναίκα δημιουργήθηκαν απευθείας από τον Θεό. Πώς αυτό δείχνει την ανοησία της κοσμικής σοφίας (Α’Κορ. 1:20) που διδάσκει ότι η προέλευσή μας ήταν τυχαία;`