---
title:  Επαναληψη Προτυπα Λεξεων Και Νοημα
date:  12/05/2020
---

Στον Εβραϊκό τρόπο σκέψης υπάρχουν διάφοροι τρόποι έκφρασης που ενισχύουν  την έννοια και τονίζουν τη σπουδαιότητα του νοήματος. Σε αντίθεση με τις Ευρωπαϊκές γλώσσες, η Εβραϊκή δεν έχει σημεία στίξης, επομένως η δομή της γλώσσας αναπτύσσεται με άλλον τρόπο για να αποδοθούν αυτές οι ιδέες.

`Διαβάστε Γεν. 1:26,27 και Ησ. 6:1-3. Ποιες λέξεις επαναλαμβάνονται σ’ αυτά τα κείμενα; Πώς οι επαναλαμβανόμενες αυτές λέξεις τονίζονται από διαφορετικές έννοιες που εισάγονται μέσω της επανάληψης;`

Ένας από τους τρόπους που χρησιμοποιούσε ο Εβραίος συγγραφέας για να τονίσει κάποιο συγκεκριμένο χαρακτηριστικό του Θεού ήταν να το επαναλάβει τρεις φορές. Κατά την αναφορά της Δημιουργίας, όταν το δημιουργικό έργο του Θεού έφτανε στο απόγειό του, το κείμενο τονίζει τη μοναδική σημασία της δημιουργημένης ανθρωπότητας. Ο όρος bara, «δημιουργώ», απευθύνεται μόνο στον Θεό. Αυτό δείχνει πως μόνο ο Θεός έχει τη δυνατότητα να δημιουργήσει χωρίς να έχει προϋπάρχουσα ύλη. Το κείμενο εδώ περιγράφει τη δημιουργία του ανθρώπου: «Και εποίησεν ο Θεός τον άνθρωπον κατ' εικόνα εαυτού• κατ' εικόνα Θεού εποίησεν αυτόν• άρσεν και θήλυ εποίησεν αυτούς» (Γεν. 1:27). Προσέξτε την τριπλή επανάληψη του ρήματος «εποίησεν». Ο Μωυσής τόνισε μ’ αυτόν τον τρόπο ότι οι άνθρωποι δημιουργήθηκαν από τον Θεό και ότι είναι δημιουργημένοι κατ’ εικόνα Του. Αυτές τις αλήθειες είναι που ήθελε να τονίσει. Στο όραμα και στην κλήση του Ησαΐα, τα Σεραφείμ επαναλαμβάνουν, «Άγιος, άγιος, άγιος ο Κύριος των δυνάμεων» (Ησ. 6:3). Η έμφαση δίνεται στην αγιότητα ενός θαυμαστού Θεού του Οποίου η παρουσία γεμίζει τον ναό. Επίσης, βλέπουμε την αγιοσύνη μέσα από τα λόγια του Ησαΐα καθώς στέκεται στην παρουσία του Παντοδύναμου: «Ω τάλας εγώ διότι εχάθην» (Ησ. 6:5). Ακόμη και ένας προφήτης όπως ο Ησαΐας, όταν ήρθε αντιμέτωπος με την αγιοσύνη και τον χαρακτήρα του Θεού, αποτραβήχτηκε μπροστά στην αναξιότητά του. Επομένως, ακόμη και εδώ, πολύ πριν εκθέσει ο απ. Παύλος την αμαρτωλή κατάσταση της ανθρωπότητας και την ανάγκη για Σωτήρα (Ρωμ. 1-3), βλέπουμε να παρουσιάζεται στην Αγία Γραφή η έκπτωτη φύση του ανθρώπου, ακόμη κι ενός “καλού” ανθρώπου όπως ήταν ο Ησαΐας. Στο Δαν. 3, επαναλαμβάνεται (με μερικές διαφοροποιήσεις) η φράση, «την εικόνα την χρυσήν, την οποίαν έστησε Ναβουχοδονόσορ ο βασιλεύς» (Δαν. 3:1,2,3,5,7,12,14,15,18). Η φράση αυτή, με τις διαφοροποιήσεις της, επαναλαμβάνεται 10 φορές στο κεφάλαιο για να αντιπαραβάλλει την κίνηση του Ναβουχοδονόσορ να αψηφήσει την εικόνα που του αποκάλυψε ο Θεός μέσω του Δανιήλ (Δαν. 2:31-45). Εδώ τονίζεται η τάση του ανθρώπου να κάνει ο Ίδιος τον δικό του θεό για λατρεία, αντίθετα από τον αληθινό Θεό, τον Μόνο άξιο λατρείας.