---
title:  Η Αμαρτωλη Και Εκπτωτη Φυση Μας
date:  06/05/2020
---

`Διαβάστε Ιωάν. 9:39-41 και 12:42,43. Τι εμπόδιζε αυτούς τους ανθρώπους να αποδεχτούν την αλήθεια του Βιβλικού μηνύματος; Τι προειδοποιήσεις μπορούμε να βρούμε σε αυτά τα περιστατικά;`

Πολύ εύκολα κοιτάμε περιφρονητικά τους θρησκευτικούς ηγέτες που απέρριψαν τον Ιησού παρά τις ισχυρές ενδείξεις που είχαν. Ωστόσο, καλό είναι να προσέξουμε μην κάνουμε κι εμείς το ίδιο με τον Λόγο Του. Αναμφίβολα, η αμαρτία έχει αλλοιώσει και ραγίσει τη σχέση μας με τον Θεό. Επηρεάζει όλη την ανθρώπινή μας ύπαρξη και την ικανότητά μας να ερμηνεύσουμε την Αγία Γραφή. Η αμαρτία δεν καταλαμβάνει απλώς τη σκέψη μας, αλλά την έχει διαφθείρει τόσο πολύ που ο νους μας παραμένει κλειστός μπροστά στις Θεϊκές αλήθειες.  Η υπερηφάνεια, η αυταπάτη, η αμφιβολία, απομάκρυνση και η ανυπακοή είναι χαρακτηριστικά της διαφθοράς που εντοπίζονται στη σκέψη μας:

Ο υπερήφανος εξυψώνει τον εαυτό του πάνω από τον Θεό και τον Λόγο Του. Και αυτό επειδή η υπερηφάνεια τον κάνει να εστιάσει περισσότερο στην ανθρώπινη λογική και να την θέσει ως τον απόλυτο κριτή της αλήθειας, ακόμη και των αληθειών της Αγίας Γραφής. Αυτή η συμπεριφορά “μειώνει” την Θεϊκή εξουσία της Γραφής. Ορισμένοι έχουν την τάση να ακούν μόνο τις απόψεις που βρίσκουν ελκυστικές, και ας έρχονται σε αντίθεση με το αποκεκαλυμμένο θέλημα του Θεού. Ο Θεός μάς προειδοποίησε ενάντια στον κίνδυνο της αυταπάτης (Αποκ. 3:17). Επιπλέον, η αμαρτία τρέφει την αμφιβολία, η οποία μας κάνει να δυσπιστούμε στον Λόγο του Θεού. Όταν κάποιος αμφιβάλει, η ερμηνεία που θα δώσει στο Βιβλικό κείμενο δεν θα οδηγήσει στη βεβαιότητα. Απεναντίας, εκείνος που αμφιβάλλει, κάθεται και κρίνει τι είναι αποδεκτό και τι όχι στην Αγία Γραφή, κάτι το οποίο είναι πολύ επικίνδυνο.

Αντιθέτως, πρέπει να προσεγγίζουμε με πίστη την Αγία Γραφή και υποταγή και όχι με επικριτικό πνεύμα και αμφιβολία. Η υπερηφάνεια, η αυταπάτη, και η αμφιβολία, μας απομακρύνουν από τον Θεό και την Αγία Γραφή, γεγονός που σίγουρα θα μας οδηγήσει στην ανυπακοή, δηλαδή την απροθυμία να ακολουθήσουμε το αποκεκαλυμμένο θέλημα του Θεού.

`ΣΚΕΨΗ: Βρεθήκατε ποτέ να αγωνίζεστε ενάντια στις πεποιθήσεις σας διαβάζοντας την Αγία Γραφή – να βλέπετε δηλαδή ξεκάθαρα ότι πρέπει να κάνετε κάτι και εσείς να θέλετε να κάνετε κάτι άλλο; Τι συνέβη, και τι μάθατε από την εμπειρία σας;`