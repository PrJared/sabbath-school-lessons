---
title:  Προϋποθεσεις
date:  03/05/2020
---

`Διαβάστε Λουκ. 24:36-45. Τι είναι αυτό που εμπόδισε τους μαθητές, οι οποίοι ήταν γνώστες των Γραφών, να δουν την αληθινή ερμηνεία του Λόγου του Θεού, ακόμη και όταν τα προλεγόμενα γεγονότα εκπληρώθηκαν μπροστά τους;`

Όλοι όσοι διαβάζουν την Αγία Γραφή έχουν κάποιο συγκεκριμένο παρελθόν, κάποια προσωπική εμπειρία που αναπόφευκτα επηρεάζει τη διαδικασία της ερμηνείας. Ακόμη και οι μαθητές είχαν τις δικές τους συγκεκριμένες απόψεις για τον Μεσσία και το έργο του, οι οποίες στηρίζονταν στις προσδοκίες της εποχής τους. Οι ισχυρές πεποιθήσεις τους, τους εμπόδιζαν να έχουν μία ξεκάθαρη κατανόηση του Βιβλικού κειμένου και γι’ αυτό συχνά παρερμήνευαν τον Ιησού και τα γεγονότα που πλαισίωναν τη ζωή, τον θάνατο και την ανάστασή Του. Όλοι πιστεύουμε κάποια πράγματα για τον κόσμο, την πραγματικότητα, τον Θεό κτλ, τα οποία θεωρούμε ως προϋπόθεση ή αποδεχόμαστε – συνειδητά ή υποσυνείδητα – όταν ερμηνεύουμε την Αγία Γραφή. Κανένας δεν προσεγγίζει τα Βιβλικά εδάφια με κενό μυαλό. Για παράδειγμα, αν κάποιος καθώς μελετά την Αγία Γραφή αποκλείει κάθε υπερφυσική ενέργεια του Θεού, δεν θα την δεχτεί ως μία αληθινή και αξιόπιστη αναφορά του τι έκανε ο Θεός ανά τους αιώνες, αλλά θα την ερμηνεύσει πολύ διαφορετικά σε σχέση με εκείνον που αποδέχεται την ύπαρξη του υπερφυσικού. Οι ερμηνευτές της Αγίας Γραφής δεν μπορούν να αφαιρέσουν εντελώς το παρελθόν τους, τις εμπειρίες τους, τις απόψεις και τις αντιλήψεις τους. Η απόλυτη ουδετερότητα ή η αντικειμενικότητα δεν μπορεί να επιτευχθεί. Η Βιβλική μελέτη και ο θεολογικός αντικατοπτρισμός γίνονται πάντοτε ενάντια στο υπόβαθρο των προϋποθέσεων για τη φύση του κόσμου και του Θεού. Τα καλά νέα είναι ότι το Άγιο Πνεύμα μπορεί να διευρύνει τους ορίζοντες και να διορθώσει τις περιορισμένες απόψεις και προϋποθέσεις όταν μελετάμε την Αγία Γραφή με ανοικτό μυαλό και ειλικρινή καρδιά. Η Αγία Γραφή επανειλημμένα μας βεβαιώνει ότι άνθρωποι με διαφορετικά υπόβαθρα μπόρεσαν να κατανοήσουν τον Λόγο του Θεού και ότι το Άγιο Πνεύμα οδηγεί «εις πάσαν την αλήθειαν» (Ιωάν. 16:13).

`ΣΚΕΨΗ: Ποιες είναι οι δικές σας προϋποθέσεις για τον κόσμο; Πώς μπορείτε να τις παραδώσετε όλες στον Λόγο του Θεού και να Τον αφήσετε να αναμορφώσει τις απόψεις σας ώστε να είναι εναρμονισμένες με τις διδασκαλίες της Αγίας Γραφής;`