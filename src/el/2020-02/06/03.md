---
title:  Μεταφραση Και Αποδοση
date:  04/05/2020
---

Η Αγία Γραφή γράφτηκε σε αρχαίες γλώσσες: η Παλαιά Διαθήκη ήταν κατά κύριο λόγο γραμμένη στα Εβραϊκά, με μερικά μόνο μέρη γραμμένα στα Αραμαϊκά, ενώ η Καινή Διαθήκη γράφτηκε στα αρχαία Ελληνικά. Στην πλειοψηφία τους, οι άνθρωποι σήμερα δεν γνωρίζουν αυτές τις αρχαίες γλώσσες, γι’ αυτό και η Αγία Γραφή πρέπει να είναι μεταφρασμένη σε διάφορες σύγχρονες γλώσσες. Αλλά, όπως γνωρίζει κάθε καλός μεταφραστής, κάθε μετάφραση περιλαμβάνει ένα είδος ερμηνείας. Κάποιες λέξεις σε ορισμένες γλώσσες δεν έχουν την ακριβή ερμηνεία που έχουν σε άλλες γλώσσες. Η τέχνη και η ικανότητα της προσεκτικής μετάφρασης και στη συνέχεια της ερμηνείας των κειμένων, ονομάζεται «ερμηνευτική - απόδοση».

`Διαβάστε Α’Κορ. 12:10, 14:26, Ιωάν. 1:41, 9:7, Πράξ. 9:36 και Λουκ. 24:27. Σε όλες αυτές τις περικοπές βλέπουμε την ιδέα της μετάφρασης και της ερμηνείας. Στο Λουκ. 24:27 ο Ιησούς χρειάστηκε να εξηγήσει τη σημασία των Γραφών στους μαθητές. Τι μας δείχνει αυτό για τη σημασία της ερμηνείας;`

Το ρήμα, ερμηνεύω, από το οποίο προέρχεται ο όρος ερμηνευτική, προέρχεται από τον Έλληνα θεό Ερμή. Ο Ερμής, ήταν ο αγγελιοφόρος των θεών και υπεύθυνος να μεταφέρει και να μεταφράζει τα θεϊκά μηνύματα στους ανθρώπους. Το σημαντικό όσον αφορά την ερμηνευτική είναι ότι εφόσον δεν διαβάζουμε την αρχική γλώσσα στην οποία γράφτηκε το κείμενο, εξαρτόμαστε από τις μεταφράσεις. Ευτυχώς, οι περισσότερες μεταφράσεις έγιναν πιστά και μεταφέρουν σωστά την απαραίτητη έννοια. Δεν είναι λοιπόν απαραίτητο να ξέρουμε την αρχική γλώσσα για να κατανοήσουμε τις σημαντικές αλήθειες που φανερώνονται στη Γραφή, όσο χρήσιμη κι αν είναι η γλωσσολογική γνώση. Παρόλα αυτά, όπως είδαμε στο Λουκ. 24:27, ακόμη και με μία καλή μετάφραση, η σωστή κατανόηση των κειμένων εξακολουθεί να είναι σημαντική. Αυτός είναι ο κύριος σκοπός της ερμηνευτικής: να μεταφέρει με ακρίβεια το νόημα των Βιβλικών εδαφίων και να μας βοηθήσει στο να ξέρουμε πώς να εφαρμόσουμε τις διδασκαλίες του κειμένου στη ζωή μας σήμερα. Όπως βλέπουμε από την παραπάνω περικοπή στο Λουκά, αυτό έκανε και ο Ιησούς στους ακολούθους Του. Φανταστείτε πώς θα ήταν να είχαμε τον Ιησού να ερμηνεύει τα Βιβλικά εδάφια για εμάς!

`ΣΚΕΨΗ: Πολλοί άνθρωποι έχουν πρόσβαση στις διάφορες μεταφράσεις, άλλοι όμως δεν έχουν αυτό το προνόμιο. Όποια κι αν είναι η μετάφραση που έχετε, γιατί είναι σημαντικό να μελετάτε την Αγία Γραφή με προσευχή και να υπακούτε στις διδασκαλίες της;`