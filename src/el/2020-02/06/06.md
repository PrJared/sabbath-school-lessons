---
title:  Γιατι Η Ερμηνεια Ειναι Σημαντικη
date:  07/05/2020
---

`Διαβάστε Νεεμ. 8:1-3,8. Γιατί η ξεκάθαρη κατανόηση της Αγίας Γραφής είναι σημαντική, όχι μόνο για εμάς μεμονωμένα αλλά και ως εκκλησία;`

Το πιο σημαντικό θέμα της Αγίας Γραφής είναι αυτό της σωτηρίας και το πώς σωζόμαστε. Άλλωστε ποιο το όφελος, όπως είπε και ο Ιησούς, εάν κερδίσουμε όλον τον κόσμο και χάσουμε την ψυχή μας; (Ματθ. 16:26.) Για να ξέρουμε όμως τι διδάσκει η Αγία Γραφή για τη σωτηρία χρειαζόμαστε σωστή ερμηνεία. Εάν ερμηνεύσουμε λανθασμένα την Αγία Γραφή, πιθανόν να καταλήξουμε σε λάθος συμπεράσματα, όχι μόνο για τη σωτηρία, αλλά και για ό,τι άλλο μας διδάσκει. Για την ακρίβεια, ακόμη και στους αποστολικούς χρόνους υπήρχαν θεολογικά λάθη στην εκκλησία, εξαιτίας λανθασμένων ερμηνειών της Γραφής.

`Διαβάστε Β’ Πέτρ. 3:15,16. Πόσο σημαντική είναι η σωστή μελέτη της Αγίας Γραφής;`

Εάν θέλουμε να ζούμε σύμφωνα με την Αγία Γραφή και μόνο την Γραφή – και να μην έχουμε άλλες πηγές εξουσίας όπως η παράδοση, ή οι διδασκαλίες και οι ερμηνείες της εκκλησίας – τότε το θέμα της σωστής ερμηνείας της είναι σημαντικό, επειδή έχουμε μόνο την Αγία Γραφή να μας πει τι να πιστέψουμε και πώς να ζήσουμε. Το θέμα της ερμηνείας της Αγίας Γραφής είναι ζωτικής σημασίας για τη θεολογική υγεία της εκκλησίας. Εάν δεν ερμηνεύουμε σωστά την Αγία Γραφή δεν θα υπάρχει ενότητα στις διδασκαλίες και στα δόγματα, και συνεπώς δεν θα υπάρχει ενότητα στην εκκλησία και στην αποστολή μας. Η κακή θεολογία οδηγεί σε ατελή και διαστρεβλωμένη αποστολή. Άλλωστε εάν έχουμε ένα μήνυμα να δώσουμε στον κόσμο και έχουμε σύγχυση όσον αφορά τη σημασία του, πόσο αποτελεσματική θα είναι η μαρτυρία μας σε εκείνους που πρέπει να το ακούσουν;

`ΣΚΕΨΗ: Διαβάστε το μήνυμα της τριπλής αγγελίας στην Αποκ. 14:6-12. Ποια είναι τα θεολογικά ζητήματα εδώ, και γιατί η σωστή κατανόησή τους είναι σημαντική για την αποστολή μας;`