---
title:  Η Αγια Γραφη Και Ο Πολιτισμος
date:  05/05/2020
---

`Διαβάστε Πράξ. 17:16-32. Στις Πράξ. 17, ο Παύλος προσπάθησε να μεταφέρει το μήνυμα του ευαγγελίου μέσα σε ένα νέο πλαίσιο, την φιλοσοφία του Ελληνικού πολιτισμού. Πώς τα διαφορετικά πολιτισμικά υπόβαθρα επηρεάζουν τον τρόπο που εκτιμούμε τη σημασία διαφόρων ιδεών;`

Για την κατανόηση ορισμένων Βιβλικών περικοπών είναι απαραίτητη μερική γνώση του πολιτισμού της Ανατολής. «Για παράδειγμα, σύμφωνα με τον Εβραϊκό πολιτισμό, κάποιος μπορεί να είχε ευθύνη για κάτι που, αν και δεν έκανε, επέτρεψε να γίνει. Γι’ αυτό οι συγγραφείς της Αγίας Γραφής απέδιδαν στον Θεό πράγματα που στον Δυτικό κόσμο θα λέγαμε ότι επέτρεψε να γίνουν ή δεν τα εμπόδισε να γίνουν, όπως για παράδειγμα η σκλήρυνση της καρδιάς του Φαραώ.» - «Methods of Bible Study,» section 4.p.

Ο πολιτισμός θέτει επίσης κάποια σημαντικά ερμηνευτικά ερωτήματα. Εξαρτάται η Αγία Γραφή από τον πολιτισμό; Και αν είναι έτσι, έχει να κάνει μόνο με τον πολιτισμό στον οποίο γράφτηκε; Ή μήπως το Θεϊκό μήνυμα που δόθηκε σε εκείνον τον συγκεκριμένο πολιτισμό περνά τα όρια του και απευθύνεται σ’ όλους τους ανθρώπους, σ’ όλες τις εποχές; Τι γίνεται όταν η πολιτισμική εμπειρία κάποιου προσώπου γίνεται η βάση για τον τρόπο που εμείς ερμηνεύουμε την Αγία Γραφή; Στις Πράξ. 17:26, ο απόστολος Παύλος δίνει μία ενδιαφέρουσα οπτική σε μία πραγματικότητα που οι άνθρωποι συχνά παραβλέπουν όταν διαβάζουν αυτό το κείμενο. Δηλώνει ότι ο Θεός «έκαμεν εξ ενός αίματος παν έθνος ανθρώπων». Παρά τις πολιτισμικές διαφορές, στην Αγία Γραφή βλέπουμε ότι υπάρχει ένας κοινός δεσμός που ενώνει όλους τους ανθρώπους, και αυτό επειδή ο Θεός είναι ο Δημιουργός όλων. Η αμαρτωλή μας φύση και η ανάγκη μας για σωτηρία δεν περιορίζεται σε έναν πολιτισμό. Όλοι χρειαζόμαστε την σωτηρία που μας προσφέρεται μέσω της θυσίας και της ανάστασης του Ιησού Χριστού. Παρότι ο Θεός μίλησε σε συγκεκριμένες γενιές, είδε ότι και οι μελλοντικές γενιές μελετώντας τον Λόγο Του θα καταλάβαιναν αυτές τις αλήθειες που ξεπερνούν τις τοπικές και περιορισμένες καταστάσεις στις οποίες γράφτηκαν τα Βιβλικά κείμενα. Σκεφτείτε για παράδειγμα την Άλγεβρα. Επινοήθηκε για πρώτη φορά τον 9ομ.Χ. αιώνα στη Βαγδάτη. Τι σημαίνει αυτό; Οι αλήθειες και οι αρχές της Άλγεβρας περιορίζονται σε εκείνον τον τόπο και την εποχή; Και φυσικά όχι. Η ίδια αρχή εφαρμόζεται και με τις αλήθειες του Λόγου του Θεού. Αν και η Αγία Γραφή γράφτηκε πριν από χρόνια σε πολιτισμούς πολύ διαφορετικούς από τους δικούς μας, οι αλήθειες που εμπεριέχει σχετίζονται το ίδιο με εμάς όπως ήταν και με τους ανθρώπους της εποχής εκείνης.