---
title:  Εν Αρχη
date:  17/05/2020
---

`Διαβάστε Γεν. 1:1. Ποιες βαθιές αλήθειες βρίσκουμε εδώ;`

Η Αγία Γραφή ξεκινά με τις πιο μεγαλειώδεις και βαθυστόχαστες λέξεις, λέξεις που είναι απλές και συγχρόνως τόσο βαθιές μέσα από προσεκτική μελέτη. Για την ακρίβεια, τα μεγαλύτερα ερωτήματα της φιλοσοφίας όσον αφορά το ποιοι είμαστε, τον λόγο της ύπαρξής μας, και το πώς βρεθήκαμε εδώ, απαντώνται από αυτήν την πρώτη πρόταση της Αγίας Γραφής.

Υπάρχουμε επειδή ο Θεός μάς δημιούργησε κάποια συγκεκριμένη στιγμή στο παρελθόν. Δεν εξελιχθήκαμε από το τίποτα, ούτε η ύπαρξή μας οφείλεται στην τύχη χωρίς να υπάρχει κάποιος σκοπός και κάποια συγκεκριμένη κατεύθυνση, όπως η επιστήμη μάς διδάσκει. Η θεωρία της εξέλιξης, του Δαρβίνου, έρχεται σε απόλυτη αντίθεση με την Αγία Γραφή, και οι προσπάθειες ορισμένων να την εναρμονίσουν κάνουν τους Χριστιανούς να δείχνουν ανόητοι.

Δημιουργηθήκαμε από τον Θεό κάποια συγκεκριμένη στιγμή, «εν αρχή». Αυτό προϋποθέτει ότι ο Θεός υπήρχε πριν από αυτήν την αρχή. Ο Θεός υπήρχε πριν τη δημιουργία του χρόνου, του ημερήσιου κύκλου της εσπέρας και της αυγής, των μηνών και των ετών, τα οποία καθορίζονται από τη σχέση της γης με τον ήλιο και το φεγγάρι. Αυτή η απόλυτη αρχή υποστηρίζεται και από άλλες περικοπές της Αγίας Γραφής, οι οποίες επιβεβαιώνουν τη φύση και τα μέσα του δημιουργικού έργου του Θεού (Ιωάν. 1:1-3).

`Διαβάστε Ιωάν. 1:1-3 και Εβρ. 1:1,2. Ποιος έκανε τα πάντα; Τι σημαίνει για εσάς το γεγονός ότι Αυτός ήταν που πέθανε στο σταυρό;`

Η Αγία Γραφή διδάσκει ότι ο Ιησούς επιτέλεσε τη δημιουργία. Διαβάζουμε, «Πάντα δι' αυτού έγειναν▪ και χωρίς αυτού δεν έγεινεν ουδέ έν, το οποίον έγεινεν» (Ιωάν. 1:3). Ο Ιησούς, «έκαμε και τους αιώνας» (Εβρ. 1:1,2). Και εφόσον τα πάντα έχουν εξαρχής την προέλευσή τους από τον Ιησού, μπορούμε να ελπίζουμε ότι και στο τέλος Αυτός θα ολοκληρώσει το έργο που ξεκίνησε, επειδή είναι «το Α και το Ω», «ο πρώτος και ο έσχατος» (Αποκ. 1:8, 22:13).

`ΣΚΕΨΗ: Γιατί είναι σημαντικό το να ξέρετε ότι έχετε δημιουργηθεί από τον Θεό; Ας υποθέσουμε ότι δεν το πιστεύατε αυτό. Πόσο διαφορετικά θα βλέπατε τον εαυτό σας και τους άλλους, και γιατί;`