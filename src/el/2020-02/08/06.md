---
title:  Η Δημιουργια Η Πτωση Και Ο Σταυρος
date:  21/05/2020
---

Η Αγία Γραφή συνδέει τη Δημιουργία, την Πτώση, τον αναμενόμενο Μεσσία, και την τελική απολύτρωση. Αυτά τα σπουδαία γεγονότα γίνονται η βάση της σωτηρίας για την ανθρωπότητα.

`Διαβάστε Γεν. 1:31, 2:15-17 και Γεν. 3:1-7. Τι συνέβη στην τέλεια δημιουργία του Θεού;`

Ο Θεός χαρακτήρισε την δημιουργία Του ως «καλά λίαν» (Γεν. 1:31. «Η δημιουργία είχε τώρα ολοκληρωθεί… Ο εδεμικός κήπος άκμαζε στη γη. Ο Αδάμ και η Εύα πλησίαζαν ελεύθερα στο δένδρο της ζωής. Καμιά κηλίδα αμαρτίας ή σκιά θανάτου δεν αμαύρωναν την όμορφη πλάση.» Ε. Χουάιτ, Π.Π. σ. 16. Ο Θεός προειδοποίησε τον Αδάμ και την Εύα πως εάν έτρωγαν από το απαγορευμένο δέντρο θα πέθαιναν (Γεν. 2:15-17). Το φίδι ξεκίνησε διάλογο με μία ερώτηση και στη συνέχεια αντέκρουσε ξεκάθαρα τα λόγια του Θεού, «Δεν θέλετε βεβαίως αποθάνει» (Γεν. 3:4). Ο Σατανάς υποσχέθηκε στην Εύα γνώση και ότι θα γινόταν όμοια με τον Θεό. Προφανώς, τον πίστεψε.

`Πώς ο Παύλος επιβεβαιώνει τη δήλωση του Θεού στη Γεν. 2:15-17; Διαβάστε Ρωμ. 5:12 και 6:23. Πώς αυτές οι διδασκαλίες σχετίζονται με τον θεϊστικό εξελικτισμό (ή θεωρητική εξέλιξη);`

Στην Αγία Γραφή βλέπουμε μεταγενέστερους συγγραφείς να επιβεβαιώνουν προγενέστερες Βιβλικές δηλώσεις και να παρέχουν επιπρόσθετες πληροφορίες. Στη Ρωμ. 5-8, ο Παύλος γράφει για την αμαρτία και την ομορφιά της σωτηρίας: «Διά τούτο καθώς δι' ενός ανθρώπου η αμαρτία εισήλθεν εις τον κόσμον, και διά της αμαρτίας ο θάνατος, και ούτω διήλθεν ο θάνατος εις πάντας ανθρώπους» (Ρωμ. 5:12). Σύμφωνα όμως με την θεωρία της εξέλιξης, ο θάνατος υπήρχε εκατομμύρια χρόνια πριν την ανθρωπότητα. Αυτή η άποψη έχει σοβαρές επιπτώσεις στην Βιβλική διδασκαλία για την προέλευση της αμαρτίας, τον θάνατο του Χριστού στο Σταυρό, και το σχέδιο της σωτηρίας. Εάν ο θάνατος δεν σχετίζεται με την αμαρτία, τότε ο μισθός της αμαρτίας δεν είναι θάνατος (Ρωμ. 6:23), και ο Χριστός δεν είχε κανένα λόγο να πεθάνει για τις αμαρτίες μας. Επομένως, η Δημιουργία, η Πτώση, και ο Σταυρός, είναι αναπόσπαστα συνδεδεμένα. Ο πρώτος Αδάμ συνδέεται με τον έσχατο Αδάμ (Α’Κορ. 15:45,47). Η πίστη στην εξέλιξη, θεωρία του Δαρβίνου, ακόμη και εάν συμπεριλάβουμε τον Θεό, καταστρέφει την βάση του Χριστιανισμού.