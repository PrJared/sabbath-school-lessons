---
title:  Το Σαββατο Και Η Δημιουργια
date:  19/05/2020
---

Σήμερα, η έβδομη ημέρα-το Σάββατο δέχεται έντονη επίθεση από την κοσμική κοινωνία και τις θρησκευτικές κοινότητες. Αυτό φαίνεται από τα εργασιακά ωράρια των παγκόσμιων επιχειρήσεων, από την προσπάθεια να αλλάξει το εβδομαδιαίο ημερολόγιο πολλών Ευρωπαϊκών κρατών δηλώνοντας την Δευτέρα ως πρώτη μέρα και την Κυριακή ως έβδομη, και από την πρόσφατη παπική εγκύκλιο για την κλιματική αλλαγή που αποκαλεί την έβδομη ημέρα-το Σάββατο ως «Ιουδαϊκό Σάββατο», και ο κόσμος ενθαρρύνεται να έχει μία μέρα ανάπαυσης για την ελάφρυνση της παγκόσμιας υπερθέρμανσης (Pope Francis, Laudato Si, Vatican City: Vatican Press, 2015, σ.172,173).

`Διαβάστε Γεν. 2:1-3, Έξ. 20:8-11, Μάρκ. 2:27 και Αποκ. 14:7. Πώς συνδέεται η εβδομάδα της Δημιουργίας με την τέταρτη εντολή; Πώς σχετίζονται με το μήνυμα της τριπλής αγγελίας;`

Η Αγία Γραφή λέει, «Και είχε συντετελεσμένα ο Θεός εν τη ημέρα τη εβδόμη τα έργα αυτού» (Γεν. 2:2). Πολλοί εστιάζουν στα έργα του Θεού κατά την εξαήμερη Δημιουργία, αλλά αμελούν να αναγνωρίσουν ότι το δημιουργικό Του έργο δεν τελείωσε την έκτη μέρα. Το έργο Του τελείωσε όταν δημιούργησε την ημέρα του Σαββάτου. Γι’ αυτό ο Ιησούς μπορούσε να πει, «Το σάββατον έγεινε διά τον άνθρωπον, ουχί ο άνθρωπος διά το σάββατον» (Μάρκ. 2:27). Ο Ιησούς μπορούσε να κάνει αυτήν τη δήλωση επειδή Εκείνος δημιούργησε το Σάββατο και το έθεσε αιώνιο σημείο και σφραγίδα της διαθήκης του Θεού με τον λαό Του. Το Σάββατο δεν είναι μόνο για τους Εβραίους, αλλά για όλους τους ανθρώπους. Στην Γένεση βλέπουμε τρία πράγματα που έκανε ο Ιησούς την ημέρα του Σαββάτου. Πρώτον, «ανεπαύθη» (Γεν. 2:2), δείχνοντας μέσα από το παράδειγμά Του την επιθυμία Του να αναπαυθεί μαζί μας. Δεύτερον, «ευλόγησεν» την έβδομη ημέρα (Γεν. 2:3). Στην εξιστόρηση της Δημιουργίας ευλογούνται τα ζώα (Γεν. 1:22), ο Αδάμ και η Εύα (Γεν. 1:28), και μόνο η έβδομη ημέρα. Τρίτον, «ηγίασεν αυτήν» (Γεν. 2:3). Καμία άλλη μέρα δεν έχει αυτούς τους τρεις προσδιορισμούς. Αυτές οι τρεις ενέργειες επαναλαμβάνονται στην τέταρτη εντολή, την οποία ο Θεός έγραψε με το χέρι Του και θέτει τη Δημιουργία ως θεμέλιο του Σαββάτου (Έξ. 20:11).

`ΣΚΕΨΗ: Στην Αποκ. 14:7 και Έξ. 20:11 η εντολή του Σαββάτου φαίνεται να είναι η βάση για λατρεία του Δημιουργού. Πώς αυτός ο άμεσος συσχετισμός με το Σάββατο συνδέεται με τα γεγονότα των εσχάτων ημερών;`