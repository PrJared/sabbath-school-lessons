---
title:  Η Δημιουργια Και Ο Γαμος
date:  20/05/2020
---

Την τελευταία δεκαετία έχουμε δει μεγάλες αλλαγές στον τρόπο που η κοινωνία και οι κυβερνήσεις ορίζουν τον γάμο. Πολλά έθνη του κόσμου έχουν εγκρίνει τους γάμους μεταξύ ατόμων του ιδίου φύλου, ανατρέποντας προηγούμενους νόμους που προστάτευαν την οικογενειακή δομή που ξεκινά με έναν άνδρα και μία γυναίκα. Αυτή είναι μία πρωτοφανής, από πολλές απόψεις, εξέλιξη και θέτει πολλά ερωτήματα για τον γάμο, τη σχέση εκκλησίας και κράτους, και την ιερότητα του γάμου και της οικογένειας όπως ορίζεται στην Αγία Γραφή.

`Διαβάστε Γεν. 1:26-28 και 2:18,21-24. Τι μας διδάσκουν τα εδάφια ως το ιδανικό του Θεού για τον γάμο;`

Την έκτη μέρα, η Δημιουργία ολοκληρώνεται με την δημιουργία του ανθρώπου. Στη Γεν. 1:26 βλέπουμε για πρώτη φορά να γίνεται χρήση πληθυντικού αριθμού για τον Θεό, «Ας κάμωμεν άνθρωπον κατ' εικόνα ημών». Όλα τα μέλη της Αγίας Τριάδας, με σχέση αγάπης μεταξύ τους, θεσπίζουν για τον άνθρωπο τη σχέση του γάμου.

«Και εποίησεν ο Θεός τον άνθρωπον κατ' εικόνα εαυτού• κατ' εικόνα Θεού εποίησεν αυτόν• άρσεν και θήλυ εποίησεν αυτούς» (Γεν. 1:27). Ο Αδάμ δηλώνει, «Τούτο είναι τώρα οστούν εκ των οστέων μου, και σαρξ εκ της σαρκός μου» (Γεν. 2:23) και ο Αδάμ την ονομάζει «ανδρίς». Ο γάμος προστάζει ότι «θέλει αφήσει ο άνθρωπος τον πατέρα αυτού και την μητέρα αυτού, και θέλει προσκολληθή εις την γυναίκα αυτού• και θέλουσιν είσθαι οι δύο εις σάρκα μίαν» (Γεν. 2:24).

Στην Αγία Γραφή φαίνεται ξεκάθαρα ότι η σχέση αυτή είναι μεταξύ ενός άνδρα και μίας γυναίκας, οι οποίοι προέρχονται από τον πατέρα και τη μητέρα τους, επίσης έναν άνδρα και μία γυναίκα. Η έννοια αυτή διαλευκάνεται στις οδηγίες που δίνονται στους πρωτόπλαστους: «και ευλόγησεν αυτούς ο Θεός• και είπε προς αυτούς ο Θεός, Αυξάνεσθε και πληθύνεσθε, και γεμίσατε την γην, και κυριεύσατε αυτήν, και εξουσιάζετε επί των ιχθύων της θαλάσσης, και επί των πετεινών του ουρανού, και επί παντός ζώου κινουμένου επί της γης» (Γεν. 1:28). Στην πέμπτη εντολή, τα παιδιά (οι απόγονοι) καλούνται να τιμούν τον πατέρα και την μητέρα τους (Έξ. 20:12). Αυτό επιτυγχάνεται μόνο όταν το ζευγάρι αποτελείται από ετερόφυλα άτομα.

`ΣΚΕΨΗ: Διαβάστε τα λόγια του Ιησού στο Ματθ. 19:3-6. Τι μας διδάσκουν για την φύση και την αγιότητα του γάμου; Υπό το φως των λόγων του Ιησού, χωρίς να ξεχνάμε την αγάπη του Θεού για όλους τους ανθρώπους και το γεγονός ότι όλοι είμαστε αμαρτωλοί, πώς μπορούμε να έχουμε μία σταθερή και πιστή θέση στις Βιβλικές αρχές για τον γάμο;`