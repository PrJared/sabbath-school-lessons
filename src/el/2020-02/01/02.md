---
title:  Ο Ζωντανος Λογος Του Θεου
date:  29/03/2020
---

Τα πιο σημαντικά λόγια κάποιου συνήθως είναι τα τελευταία του. Ο Μωυσής, ο συγγραφέας των πρώτων πέντε θεμελιωδών βιβλίων της Αγίας Γραφής, πριν τον θάνατό του λέει έναν ύμνο στον λαό (Δευτ. 31:30 – 32:43).

`Διαβάστε Δευτ. 32:45-47. Πώς περιγράφει ο Μωυσής τον Λόγο του Θεού και τη δύναμή του στη ζωή των Εβραίων λίγο πριν την είσοδό τους στη γη της Επαγγελίας;`

Στα τελευταία λόγια του Μωυσή βρίσκεται μία έντονη προτροπή. Τονίζει στον λαό πόσο σημαντικό είναι να παραμείνουν πιστοί στον Θεό και να κάνουν το θέλημά Του στη ζωή τους, βάζοντας τα λόγια Του στην καρδιά τους. Επίσης, καλούνταν να διδάξουν αυτά τα λόγια στα παιδιά τους, μεταδίδοντας έτσι τη διαθήκη του Θεού και το σχέδιο της σωτηρίας από γενιά σε γενιά. Είναι αξιοσημείωτο ότι δεν ήταν στη δικαιοδοσία τους να επιλέξουν το τι θα ακολουθήσουν και τι θα υπακούσουν, αλλά έπρεπε «να προσέχωσιν εις το να εκτελώσι, πάντας τους λόγους του νόμου τούτου» (Δευτ. 32:46). Στο τέλος της ιστορίας του κόσμου, ο Θεός θα έχει έναν λαό που θα παραμείνει πιστός σε όλη την Αγία Γραφή, θα τηρεί δηλαδή τις εντολές του Θεού και θα έχει την πίστη του Ιησού (Αποκ. 12:17). Οι άνθρωποι αυτοί θα παραμείνουν πιστοί στη διδασκαλία της Αγίας Γραφής, όχι μόνο επειδή τους εγγυάται πλήρη ζωή εδώ στη γη, αλλά και αιώνια ζωή στην κατοικία που ο Ιησούς ετοιμάζει για εμάς (Ιωάν. 14:1-3).

`Διαβάστε Ιωάν. 1:1-5,14, 14:6. Τι μας διδάσκουν αυτά τα εδάφια για τον Ιησού και την αιώνια ζωή; Πώς το ότι ο Λόγος έγινε σάρκα σχετίζεται με την αποκάλυψη και την θεοπνευστία των Γραπτών;`

Ο Ιησούς είναι κεντρικό σημείο στο οποίο εστιάζει όλη η Αγία Γραφή. Η ενσάρκωσή Του και η έλευσή Του ως Μεσσίας ήταν η εκπλήρωση των υποσχέσεων της Παλαιάς Διαθήκης. Η ζωή, ο θάνατος, και η ανάστασή Του, εκτός του ότι επιβεβαιώνουν τις Γραφές, μας βεβαιώνουν και για την σπουδαία υπόσχεση της αιώνιας ζωής σε μία νέα δημιουργία.

`ΣΚΕΨΗ: Διαβάστε ξανά Δευτ. 32:47. Πώς είδατε, από προσωπική εμπειρία, ότι η υπακοή στον Λόγο του Θεού δεν είναι μάταιη; Γιατί η πίστη στον Θεό και η υπακοή στον Λόγο Του δεν θα είναι ποτέ μάταιη;`