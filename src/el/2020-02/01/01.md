---
title:  Η Μοναδικοτητα Της Αγιας Γραφης
date:  28/03/2020
---

> <p>Εδαφιο Μνημης</p>
>  «Λύχνος εις τους πόδας μου είναι ο λόγος σου, και φως εις τας τρίβους μου» Ψαλμοί 119:105.

### Για τη μελέτη αυτής της εβδομάδας, διαβάστε
Δευτ. 32:45-47, Γεν. 49:8-12, Ησ.53:3-7, Α’ Κορ. 15:3-5, 51-55, Ρωμ.12/ιβ' 2.

Αποτελούμενη από 66 βιβλία, γραμμένη σε τρεις διαφορετικές ηπείρους (Ασία, Αφρική και Ευρώπη) σε μία περίοδο 1500 χρόνων, και με περισσότερους από 40 συγγραφείς, η Αγία Γραφή είναι μοναδική. Δεν υπάρχει άλλο βιβλίο, ιερό ή θρησκευτικό, όπως η Αγία Γραφή. Και αυτό δεν θα πρέπει να μας εκπλήσσει, γιατί είναι ο Λόγος του Θεού.

Αυτή τη στιγμή υπάρχουν περισσότερα από 24.600 χειρόγραφα της Καινής Διαθήκης γραμμένα τους τέσσερις πρώτους αιώνες μετά Χριστόν. Από τα πρωτότυπα χειρόγραφα του Πλάτωνα έχουμε επτά, από τον Ηρόδοτο οκτώ, ενώ η Ιλιάδα του Ομήρου έχει περίπου 263 αντίγραφα. Συνεπώς, τα στοιχεία για την αξιοπιστία της Καινής Διαθήκης είναι ισχυρά. Η Αγία Γραφή είναι το πρώτο γνωστό βιβλίο που έχει μεταφραστεί, το πρώτο βιβλίο της Δύσης που τυπώθηκε, και το πρώτο βιβλίο που έχει μεταφραστεί σε τόσες πολλές γλώσσες που να μπορεί να αναγνωστεί από το 95% του σημερινού παγκόσμιου πληθυσμού. Η Αγία Γραφή είναι επίσης μοναδική και ως προς το περιεχόμενο και το μήνυμα, εστιάζοντας στις λυτρωτικές ενέργειες του Θεού στην ιστορία. Η ιστορία αυτή είναι αλληλένδετη με την προφητεία, καθώς προλέγει τα μελλοντικά σχέδια του Θεού και την αιώνια βασιλεία Του. Ο Λόγος του Θεού είναι ζωντανός, επειδή το ίδιο Πνεύμα του Θεού που αποτελεί πηγή έμπνευσης των Γραπτών (Β’ Τιμ. 3:16,17) υπόσχεται να μας οδηγήσει σε όλη την αλήθεια καθώς μελετάμε τον Λόγο (Ιωάν. 14:16,17, 15:26, 16:13).