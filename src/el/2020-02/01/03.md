---
title:  Ποιος Εγραψε Την Αγια Γραφη Και Που
date:  30/03/2020
---

Οι ποικίλοι συγγραφείς, οι τοποθεσίες τους, και το υπόβαθρό τους, είναι μία μοναδική μαρτυρία του πώς ο Θεός μεταφέρει τα μηνύματά Του στους ανθρώπους, ασχέτως πολιτισμικών διαφορών.

`Τι μας λένε τα παρακάτω εδάφια για τους συγγραφείς της Αγίας Γραφής και το ιστορικό τους; (Έξ. 2:10, Αμώς 7:14, Ιερ. 1:1-6, Δαν. 6:1-5, Ματθ. 9:9, Φιλιπ. 3:3-6, Αποκ. 1:9).`

Η Αγία Γραφή γράφτηκε από ανθρώπους με διαφορετικά ιστορικά υπόβαθρα και σε διαφορετικές συνθήκες. Ορισμένοι έγραφαν από παλάτια, άλλοι από φυλακές, κάποιοι ήταν στην εξορία, και άλλοι κατά τη διάρκεια ιεραποστολικών ταξιδιών για τη διάδοση του ευαγγελίου. Οι άνδρες αυτοί είχαν διαφορετική εκπαίδευση και ενασχόληση. Κάποιοι, όπως ο Μωυσής, προορίζονταν να γίνουν βασιλείς, ή όπως ο Δανιήλ, να υπηρετήσουν σε υψηλόβαθμες θέσεις. Άλλοι ήταν απλοί βοσκοί. Κάποιοι ήταν πολύ νέοι και άλλοι ηλικιωμένοι. Παρά τις διαφορές, όλοι είχαν κάτι κοινό: κλήθηκαν από τον Θεό και εμπνεύστηκαν από το Άγιο Πνεύμα να γράψουν μηνύματα προς τον λαό Του, ανεξαρτήτου τόπου και εποχής. Επίσης, κάποιοι συγγραφείς ήταν αυτόπτες μάρτυρες των γεγονότων που κατέγραψαν, ενώ άλλοι έκαναν προσωπική έρευνα των γεγονότων ή προσεκτική χρήση των ήδη υπαρχόντων γραπτών (Ναυή 10:13, Λουκ. 1:1-3). Όλα όμως τα σημεία της Αγίας Γραφής είναι εμπνευσμένα (Β’ Τιμ. 3:16). Γι’ αυτόν το λόγο ο Παύλος αναφέρει, «όσα προεγράφησαν, διά την διδασκαλίαν ημών προεγράφησαν, διά να έχωμεν την ελπίδα διά της υπομονής και της παρηγορίας των γραφών» (Ρωμ. 15:4). Ο Θεός που δημιούργησε την ομιλία του ανθρώπου δίνει τη δυνατότητα σε κάποιους επιλεγμένους ανθρώπους να μεταφέρουν τις εμπνευσμένες σκέψεις με αξιόπιστες ανθρώπινες λέξεις.

«Ο Θεός με χαρά μετέφερε την αλήθεια Του στον κόσμο μέσω ανθρώπων, και ο Ίδιος, μέσω του Αγίου Πνεύματος, τους προίκισε και τους κατέστησε ικανούς να κάνουν το έργο Του. Καθοδηγούσε τη σκέψη τους στο τι να πουν και τι να γράψουν. Μπορεί ο θησαυρός να φυλάχτηκε σε επίγεια σκεύη, ωστόσο εξακολουθεί να είναι από τον Ουρανό.» Ε. Χουάιτ, Selected Messages, βιβλίο 1, σ. 26.

`ΣΚΕΨΗ: Τόσοι διαφορετικοί συγγραφείς, σε διαφορετικά πλαίσια, που αποκαλύπτουν τον Ίδιο Θεό. Πώς αυτή η θαυμάσια αλήθεια μάς βοηθά να επιβεβαιώσουμε την φιλαλήθεια του Λόγου του Θεού;`