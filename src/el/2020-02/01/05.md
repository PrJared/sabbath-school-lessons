---
title:  Η Αγια Γραφη Ως Προς Την Ιστορια
date:  01/04/2020
---

Η Αγία Γραφή είναι μοναδική σε σχέση με τα υπόλοιπα «άγια» βιβλία επειδή απαρτίζεται από ιστορία. Αυτό σημαίνει ότι η Αγία Γραφή δεν είναι οι φιλοσοφικές σκέψεις κάποιων ανθρώπων (όπως του Κομφούκιου ή του Βούδα), αλλά σ’ αυτήν καταγράφονται οι ενέργειες του Θεού στην ιστορία όπως αυτές εξελίσσονται προς έναν συγκεκριμένο στόχο. Στην περίπτωση της Αγίας Γραφής οι στόχοι αυτοί είναι, 1) η υπόσχεση του Μεσσία και 2) η Δευτέρα Παρουσία του Ιησού. Η εξέλιξη αυτή είναι μοναδική στην Ιουδαϊκή – Χριστιανική πίστη σε αντίθεση με την κυκλική άποψη των άλλων θρησκειών του κόσμου, από την αρχαία Αίγυπτο μέχρι τις σύγχρονες ανατολίτικες θρησκείες.

`Διαβάστε Α’ Κορ. 15:3-5, 51-55, Ρωμ. 8:11 και Α’ Θεσ. 4:14. Τι μας διδάσκουν αυτά τα εδάφια για την ανάσταση του Χριστού, πέρα από την ιστορικότητα του γεγονότος, για την σημασία του σε εμάς προσωπικά;`

Η μαρτυρία των τεσσάρων Ευαγγελίων και του Παύλου είναι ότι ο Ιησούς θανατώθηκε, τάφηκε, αναστήθηκε σωματικώς από τους νεκρούς, και εμφανίστηκε σε διάφορους ανθρώπους. Αυτό επιβεβαιώθηκε από αυτόπτες μάρτυρες που Τον είδαν να τοποθετείται στον τάφο, και αργότερα είδαν τον τάφο Του κενό. Οι μάρτυρες άγγιξαν τον Ιησού και έφαγαν μαζί Του. Η Μαρία η Μαγδαληνή, η Μαρία η μητέρα του Ιησού, και άλλες γυναίκες, Τον είδαν αναστημένο. Δύο μαθητές μίλησαν μαζί Του στο δρόμο προς Εμμαούς. Ο Ιησούς εμφανίστηκε στους μαθητές και τους ανέθεσε την αποστολή της διάδοσης του Ευαγγελίου. Ο Παύλος αναφέρει πως χωρίς τη μαρτυρία των Γραφών, το κήρυγμα και η πίστη μας είναι μάταια (Α’ Κορ. 15:14). Οι μαθητές δηλώνουν, «όντως ανέστη ο Κύριος» (Λουκ. 24:34).

Ο Χριστός παρουσιάζεται επίσης ως η «απαρχή των κεκοιμημένων» (Α’ Κορ. 15:20). Το ιστορικό γεγονός ότι ο Χριστός αναστήθηκε σωματικώς και εξακολουθεί να ζει μέχρι και σήμερα, αποτελεί εγγύηση για την ανάσταση των νεκρών. Όλοι οι δίκαιοι, «θέλουσι ζωοποιηθή εν τω Χριστώ» (Α’ Κορ. 15:22). Εδώ υποδηλώνεται μία μελλοντική δημιουργία, όπου «όσοι είναι του Χριστού», και Του είναι αφοσιωμένοι, θα αναστηθούν «εν τη παρουσία αυτού» (Α’ Κορ. 15:23), «εν τη εσχάτη σάλπιγγι» (Α’ Κορ. 15:52).

`ΣΚΕΨΗ: Γιατί η υπόσχεση της ανάστασης είναι τόσο καίρια για την πίστη μας, βάση της γνώσης μας ότι οι νεκροί κοιμούνται; Γιατί χωρίς αυτήν, η πίστη μας πράγματι είναι μάταιη;`