---
title:  Η Μεταμορφωτικη Δυναμη Του Λογου
date:  02/04/2020
---

`Διαβάστε Β’ Βασ. 22:3-20. Τι ήταν αυτό που έκανε τον βασιλιά Ιωσία να σκίσει το ένδυμά του; Πώς αυτή η ανακάλυψη δεν άλλαξε μόνο αυτόν αλλά και όλο το έθνος του Ιούδα;`

Το 621 π.Χ., όταν ο Ιωσίας ήταν περίπου 25 ετών, ο Χελκίας ο αρχιερέας ανακάλυψε το «βιβλίον του νόμου», το οποίο πολύ πιθανόν να ήταν τα πέντε πρώτα βιβλία του Μωυσή ή, συγκεκριμένα, το Δευτερονόμιο. Κατά τη διάρκεια της βασιλείας του πατέρα του Αμών, και του πολύ κακού παππού του Μανασσή, ο πάπυρος αυτός είχε χαθεί εξαιτίας της λατρείας του Βάαλ, της Αστάρτης και όλης της στρατιάς του ουρανού (Β’ Βασ. 21:3-9). Καθώς ο Ιωσίας ακούει τους όρους της διαθήκης, σκίζει τα ενδύματά του απελπισμένος, γιατί συνειδητοποιεί πόσο ο ίδιος και ο λαός του απομακρύνθηκαν από τη λατρεία του αληθινού Θεού. Ξεκινά αμέσως το έργο της μεταρρύθμισης σε όλη τη χώρα, καταστρέφοντας τους υψηλούς τόπους και τα είδωλα των ξένων θεών. Τελειώνοντας, μένει μόνο ένα μέρος λατρείας για τον λαό Ιούδα: ο ναός του Θεού στην Ιερουσαλήμ. Η ανακάλυψη του Λόγου του Θεού οδηγεί στην καταδίκη, στην μετάνοια, και στη δύναμη για αλλαγή. Η αλλαγή αυτή ξεκινά με τον Ιωσία και στη συνέχεια εξαπλώνεται σε όλον τον λαό Ιούδα.

`Πώς μας βεβαιώνει η Αγία Γραφή ότι έχει τη δύναμη να αλλάξει τη ζωή μας και να μας δείξει τον δρόμο για τη σωτηρία; Διαβάστε Ιωάν. 16:13, Ιωάν. 17:17, Εβρ. 4:12 και Ρωμ. 12:2. `

Μία από τις ισχυρότερες ενδείξεις της δύναμης της Αγίας Γραφής είναι η αλλαγή που φέρνει στη ζωή ενός ανθρώπου. Είναι ο Λόγος που διαπερνά την ανθρώπινη αμαρτία και εξαθλίωση, φανερώνοντας την πραγματική ανθρώπινη φύση και την ανάγκη μας για Σωτήρα. Ένα μοναδικό βιβλίο όπως η Αγία Γραφή, ιστορικό, προφητικό, και με τη δύναμη να μεταμορφώνει τη ζωή, πρέπει να ερμηνεύεται με μοναδικό τρόπο. Δεν μπορεί να ερμηνευθεί όπως τα άλλα βιβλία, γιατί ο ζωντανός Λόγος του Θεού πρέπει να γίνει κατανοητός υπό το φως του ζωντανού Χριστού που υποσχέθηκε να στείλει το Άγιο Πνεύμα για να μας οδηγήσει σε όλη την αλήθεια (Ιωάν. 16:13). Η Αγία Γραφή, ως η αποκεκαλυμμένη αλήθεια του Θεού, έχει τις δικές της αρχές για ερμηνεία. Οι αρχές αυτές μπορούν να βρεθούν μελετώντας το πώς οι ίδιοι οι συγγραφείς χρησιμοποιούσαν τα Γραπτά και καθοδηγούνταν από αυτά καθώς άφηναν την Αγία Γραφή να ερμηνεύσει τον εαυτό της.