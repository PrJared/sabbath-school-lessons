---
title:  Κατανοωντας Την Αγια Γραφη Με Πιστη
date:  09/04/2020
---

`Διαβάστε Εβρ. 11:3,6. Γιατί η πίστη είναι τόσο σημαντική για την κατανόηση του Θεού και του Λόγου Του; Γιατί είναι αδύνατον να ευαρεστήσει κανείς τον Θεό χωρίς πίστη;`

Η αληθινή εκμάθηση γίνεται στα πλαίσια της πίστης. Είναι η απεριόριστη πίστη του παιδιού προς τους γονείς του που το βοηθά να μάθει νέα πράγματα. Είναι η σχέση εμπιστοσύνης που το οδηγεί να μάθει τις βασικές και θεμελιώδεις πλευρές της ζωής και της αγάπης. Συνεπώς, η γνώση και η κατανόηση ωριμάζουν μέσα από μία σχέση αγάπης και εμπιστοσύνης. Με την ίδια λογική, ένας καλός μουσικός παίζει ένα μουσικό κομμάτι καλά όχι μόνο όταν μαθαίνει το τεχνικό μέρος, αλλά όταν δείχνει αγάπη για τη μουσική, τον συνθέτη και το μουσικό όργανο. Παρομοίως, δεν κατανοούμε σωστά την Αγία Γραφή όταν την προσεγγίζουμε με σκεπτικισμό ή μεθολογική αμφιβολία, αλλά με πνεύμα πίστης και αγάπης. Ο απόστολος Παύλος έγραψε, «Χωρίς δε πίστεως αδύνατον είναι να ευαρεστήση τις εις αυτόν» (Εβρ. 11:6). Συνεπώς, δεν γίνεται να αντιμετωπίσουμε την Αγία Γραφή σαν ένα ανθρώπινο βιβλίο αλλά να την προσεγγίσουμε με πίστη, αναγνωρίζοντας τη Θεϊκή της προέλευση. Οι Χριστιανοί Αντβεντιστές της Εβδόμης Ημέρας αναγνωρίζουμε την υπερφυσική προέλευση της Αγίας Γραφής και σχετικά μ’ αυτό αναφέρουμε στο πρώτο από τα Βασικά Πιστεύω μας, «Η Αγία Γραφή – Παλαιά και Καινή Διαθήκη – είναι ο γραπτός Λόγος του Θεού, δοσμένος με θεία έμπνευση διαμέσου αγίων ανθρώπων του Θεού, οι οποίοι μίλησαν και έγραψαν όπως το Άγιο Πνεύμα τους κατεύθυνε. Στο Λόγο αυτό ο Θεός παρέδωσε στον άνθρωπο τη γνώση, την αναγκαία για τη σωτηρία. Η Αγία Γραφή είναι η αλάνθαστη αποκάλυψη του θελήματός Του. Είναι το πρότυπο του χαρακτήρα, η δοκιμή της πείρας, ο έγκυρος αποκαλυπτής των διδασκαλιών και η αξιόπιστη καταγραφή των πράξεων του Θεού στην ιστορία.» (Ψαλ. 119:105, Παρ. 30:5,6, Ησ. 8:20, Ιωάν. 17:17, Α’Θεσ. 2:13, Β’Τιμ. 3:16,17, Εβρ. 4:12, Β’Πέτρ. 1:20,21)

`ΣΚΕΨΗ: Τι χάνουν οι άνθρωποι που δεν προσεγγίζουν την Αγία Γραφή με πίστη; Γιατί η πίστη αυτή δεν είναι τυφλή; Με άλλα λόγια, τι λόγους έχουμε για αυτήν την πίστη και γιατί είναι απαραίτητη για την κατανόηση των αληθειών της Αγίας Γραφής;`