---
title:  Οι Παραλληλισμοι Μεταξυ Του Χριστου Και Της Γραφης
date:  08/04/2020
---

`Διαβάστε Ιωάν. 1:14, 2:22, 8:31,32 και 17:17. Τι παραλληλισμούς βρίσκετε μεταξύ του Ιησού - του Λόγου του Θεού που ενσαρκώθηκε, και της Αγίας Γραφής - του Γραπτού Λόγου του Θεού;`

Όπως η σύλληψη του Χριστού έγινε με υπερφυσικό τρόπο μέσω του Αγίου Πνεύματος αλλά γεννήθηκε από μία γυναίκα, έτσι και η Αγία Γραφή αν και έχει υπερφυσική προέλευση, ήρθε μέσα από ανθρώπους.

Ο Ιησούς έγινε άνθρωπος και έζησε σε συγκεκριμένη εποχή και τόπο. Δεν σταμάτησε ωστόσο να είναι Θεός, ούτε Τον περιόρισε ιστορικά. Είναι ο μοναδικός Σωτήρας όλων των ανθρώπων του κόσμου, όλων των εποχών (Πράξ. 4:12). Παρομοίως, ο Γραπτός Λόγος του Θεού - η Αγία Γραφή, δόθηκε μία συγκεκριμένη περίοδο σε έναν συγκεκριμένο πολιτισμό. Όπως ο Ιησούς Χριστός, η Αγία Γραφή δεν περιορίζεται χρονικά και τοπικά, αλλά αφορά όλους τους ανθρώπους παγκοσμίως.

Όταν ο Θεός φανερώθηκε, κατέβηκε στο ανθρώπινο επίπεδο. Η ανθρώπινη φύση του Ιησού είχε όλα τα χαρακτηριστικά της ανθρωπότητας μετά από 4000 χρόνια εκφυλισμού. Παρόλα αυτά ήταν αναμάρτητος. Παρομοίως, και η γλώσσα της Αγίας Γραφής είναι ανθρώπινη, δεν είναι κάποια τέλεια υπερφυσική γλώσσα που κανείς δεν μιλά ή δεν κατανοεί. Ενώ όλες οι γλώσσες έχουν περιορισμούς, ο Δημιουργός της ανθρωπότητας και ο Δημιουργός της ανθρώπινης ομιλίας, μπορεί να μεταφέρει απεριόριστα το θέλημά Του στους ανθρώπους με έναν τέλειο και αξιόπιστο τρόπο.

Φυσικά κάθε σύγκριση έχει και κάποια όρια. Ο Ιησούς Χριστός και η Αγία Γραφή δεν είναι πανομοιότυποι. Η Αγία Γραφή δεν είναι η ενσάρκωση του Θεού. Ο Θεός δεν είναι βιβλίο. Ο Θεός μέσω του Ιησού Χριστού έγινε άνθρωπος. Αγαπάμε την Αγία Γραφή επειδή λατρεύουμε τον Σωτήρα που διακηρύττει στις σελίδες της. Η Αγία Γραφή είναι μία μοναδική και αδιαχώριστη ένωση του Θεϊκού και του ανθρώπινου. «Η Γραφή όμως με τις από το Θεό προερχόμενες αλήθειες της εκφραζόμενες στη γλώσσα των ανθρώπων, παρουσιάζει μία συνένωση του θείου και του ανθρώπινου. Μία τέτοια συνένωση υπήρχε στη φύση του Χριστού ο οποίος ήταν ο Υιός του Θεού και Υιός του ανθρώπου. Υπ’ αυτήν την έννοια αληθεύει για τη Γραφή όπως και για το Χριστό ότι ‘‘ο Λόγος έγινε σάρξ και κατώκησε μεταξύ ημών.’’ (Ιωάν. 1:14).» Ε. Χουάιτ, Τ.Π.Σ. σ. iii, iv.

`ΣΚΕΨΗ: Γιατί η Αγία Γραφή πρέπει να έχει θεμελιώδη ρόλο στην πίστη μας; Χωρίς αυτήν πού θα ήμασταν;`