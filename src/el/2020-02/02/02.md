---
title:  Η Θεϊκη Αποκαλυψη Της Αγιας Γραφης
date:  05/04/2020
---

`Διαβάστε Β’ Πέτρ. 1:19-21. Τι πιστεύει ο Πέτρος για την προέλευση του προφητικού μηνύματος της Αγίας Γραφής;`

Η Αγία Γραφή δεν είναι όπως τα άλλα βιβλία. Σύμφωνα με τον απόστολο Πέτρο, οι προφήτες κινήθηκαν από το Άγιο Πνεύμα, και συνεπώς το περιεχόμενο του μηνύματός τους προήλθε από τον Θεό. Δεν ήταν κάτι που επινόησαν οι ίδιοι. Σε αντίθεση με τους σοφιστικούς μύθους (Β’ Πέτρ. 1:16), το προφητικό μήνυμα της Αγίας Γραφής έχει Θεϊκή προέλευση, και γι’ αυτό είναι αξιόπιστο. «Υπό του Πνεύματος του Αγίου κινούμενοι ελάλησαν οι άγιοι άνθρωποι του Θεού» (Β’ Πέτρ. 1:21). Ο Θεός συμμετείχε στην αποκάλυψη γνωστοποιώντας το θέλημά Του σε επιλεγμένους ανθρώπους. Η άμεση προφορική επικοινωνία μεταξύ του Θεού και των συγκεκριμένων ανθρώπων είναι αναπόφευκτο γεγονός των Γραπτών. Γι’ αυτό η Αγία Γραφή έχει ιδιαίτερη, Θεϊκή εξουσία, και οφείλουμε να λάβουμε υπόψη το Θεϊκό στοιχείο καθώς ερμηνεύουμε τα Γραπτά. Από τη στιγμή που ο Άγιος Θεός είναι ο κύριος συγγραφέας, τα βιβλία της Αγίας Γραφής  καλούνται, «αγίαις γραφαίς» (Ρωμ. 1:2, Β’ Τιμ. 3:15). Επίσης δόθηκαν για πρακτικούς σκοπούς. Είναι χρήσιμες «προς διδασκαλίαν, προς έλεγχον, προς επανόρθωσιν, προς εκπαίδευσιν την μετά της δικαιοσύνης▪ διά να ήναι τέλειος ο άνθρωπος του Θεού, ητοιμασμένος εις παν έργον αγαθόν» (Β’ Τιμ. 3:16,17).

Ακόμη, χρειαζόμαστε τη βοήθεια του Αγίου Πνεύματος για να εφαρμόσουμε όσα ο Θεός μάς φανέρωσε στο Λόγο Του. Σύμφωνα με τον απόστολο Πέτρο, η ερμηνεία του θεϊκού αποκεκαλυμμένου Λόγου του Θεού δεν έγκειται στις δικές μας απόψεις. Για να τον κατανοήσουμε σωστά, χρειαζόμαστε τόσο τον ίδιο τον Λόγο του Θεού όσο και το Άγιο Πνεύμα. Στην Αγία Γραφή ακόμη διαβάζουμε, «Βεβαίως Κύριος ο Θεός δεν θέλει κάμει ουδέν, χωρίς να αποκαλύψη το απόκρυφον αυτού εις τους δούλους αυτού τους προφήτας» (Αμώς 3:7). Οι Βιβλικοί όροι που χρησιμοποιούνται για την «αποκάλυψη» εκφράζουν την ιδέα ότι κάτι που ήταν προηγουμένως κρυφό, φανερώθηκε και εκδηλώθηκε. Ως άνθρωποι χρειαζόμαστε αυτήν την αποκάλυψη γιατί ως αμαρτωλοί, και απομακρυσμένοι από τον Θεό εξαιτίας της αμαρτίας, για να μάθουμε το θέλημά Του εξαρτόμαστε από Εκείνον.

`ΣΚΕΨΗ: Ακόμη και όταν δεχόμαστε τη Θεϊκή προέλευση της Αγίας Γραφής, μας είναι δύσκολο να υπακούσουμε σ’ αυτήν. Τι θα συμβεί εάν χάσουμε την εμπιστοσύνη μας ή αμφισβητήσουμε τη Θεϊκή της προέλευση;`