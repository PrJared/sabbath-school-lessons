---
title:  Η Διαδικασια Της Εμπνευσης
date:  06/04/2020
---

Επειδή ο Θεός αποκαλύπτει το θέλημα Του μέσω του προφορικού λόγου, η Θεϊκή αποκάλυψη μπορεί να καταγραφεί. Ωστόσο, όπως έχουμε ήδη δει, η Αγία Γραφή είναι το αποτέλεσμα της αποκεκαλυμμένης αλήθειας του Θεού σε εμάς μέσω του έργου του Αγίου Πνεύματος που μεταφέρει και προφυλάσσει το μήνυμά Του μέσω ανθρώπων. Γι’ αυτό σε όλη την Αγία Γραφή, από τη Γένεση μέχρι και την Αποκάλυψη, παρατηρείται μία θεμελιώδης ενότητα (για παράδειγμα συγκρίνετε Γέν. 3:14,15 με Αποκ. 12:17).

`Διαβάστε Β’ Πέτρ. 1:21, Β’ Τιμ. 3:16 και Δευτ. 18:18. Τι μας λένε αυτά τα εδάφια για την έμπνευση της Αγίας Γραφής;`

Όλη η Αγία Γραφή είναι Θεόπνευστος, ακόμη κι αν κάποια σημεία της δεν έχουν εφαρμογή σήμερα (για παράδειγμα, οι περικοπές για τις εορτές των Ιουδαίων ήταν θεόπνευστες αλλά σήμερα δεν είμαστε υποχρεωμένοι να τις τηρούμε). Ωστόσο, έχουμε την ανάγκη να διδαχθούμε από όλη την Αγία Γραφή, ακόμη και από τα σημεία που δεν είναι τόσο εύκολο να διαβάσουμε και να κατανοήσουμε ή δεν βρίσκουν άμεση εφαρμογή στη δική μας εποχή. Επίσης, πρέπει να έχουμε κατά νου ότι δεν αποκαλύφθηκαν υπερφυσικά ή άμεσα όλα τα σημεία της Αγίας Γραφής. Ορισμένες φορές ο Θεός μετέφερε το μήνυμά Του μέσα από Βιβλικούς συγγραφείς που εξέτασαν προσεκτικά τα πράγματα ή χρησιμοποίησαν άλλα υπάρχοντα έγγραφα (δείτε Ναυή 10:13, Λουκ. 1:1-3).

Ακόμη όμως και σ’ αυτές τις περιπτώσεις υπάρχει Θεοπνευστία γιατί όλη η Αγία Γραφή είναι Θεόπνευστος (Β’ Τιμ. 3:16). Γι’ αυτόν το λόγο ο Παύλος δηλώνει ότι «όσα προεγράφησαν, διά την διδασκαλίαν ημών προεγράφησαν, διά να έχωμεν την ελπίδα διά της υπομονής και της παρηγορίας των γραφών» (Ρωμ. 15:4).

«Η Γραφή παρουσιάζει σαν συγγραφέα της τον Θεό, αλλά είναι γραμμένη από ανθρώπινα χέρια και η διαφορετική τεχνοτροπία των διαφόρων βιβλίων της παρουσιάζει τα χαρακτηριστικά των πολυαρίθμων γραφέων της. Οι αποκαλυπτόμενες σ’ αυτή αλήθειες είναι όλες θεόπνευστες (Β’ Τιμ. 3:16), αποδίδονται όμως με ανθρώπινο λεκτικό.» Ε. Χουάιτ, Τ.Π.Σ. σ. iii.

`ΣΚΕΨΗ: Σήμερα υπάρχουν σχολιαστές της Αγίας Γραφής που αρνούνται τη Θεϊκή συγγραφή πολλών σημείων της αρνούμενοι σημαντικές διδασκαλίες όπως της Δημιουργίας, της Εξόδου και της Ανάστασης. Γιατί είναι σημαντικό το να μην αφήσουμε καθόλου αυτό το περιθώριο; Άλλωστε, τι δικαίωμα έχουμε να κρίνουμε τον Λόγο του Θεού;`