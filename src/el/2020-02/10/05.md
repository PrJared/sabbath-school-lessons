---
title:  Η Ιστορικοτητα Του Ιησου
date:  03/06/2020
---

`Διαβάστε Ματθ. 26:57-67, Ιωάν. 11:45-53, και 18:29-31. Ποιος ήταν ο Καϊάφας και ποιος ο ρόλος του στον θάνατο του Χριστού; Ποιος ήταν ο Πόντιος Πιλάτος και γιατί η απόφασή του ήταν σημαντικότερη από του Συνεδρίου;`

Ο Καϊάφας ήταν αρχιερέας και από τους κύριους υποκινητές για τον θάνατο του Ιησού. Την ύπαρξή του πιστοποιεί και ο Εβραίος ιστορικός Ιώσηφος που έγραφε για λογαριασμό των Ρωμαίων. «Επίσης αποστέρησε από τον Ιωσήφ, τον γνωστό και ως Καϊάφα, την αρχιερατική του θέση και όρισε τον Ιωνάθαν, γιο του Άννα, πρώην αρχιερέα, ως διάδοχό του.» Ιώσηφος, Complete Works, βιβλ. 18, κεφ. 4, σ. 381.

Το 1990, ανακαλύφθηκε ένας οικογενειακός τάφος στη νότια πλευρά της Ιερουσαλήμ όπου βρίσκονταν 12 κουτιά με κόκκαλα. Από τα νομίσματα και τα πήλινα που βρέθηκαν στον τάφο, τοποθετούμαστε χρονικά στον 1ομ.Χ. αιώνα. Στα περισσότερα κουτιά αναφέρεται το όνομα, «Ιωσήφ, υιός του Καϊάφα». Πολλοί λόγιοι πιστεύουν ότι ο τάφος αυτός ανήκει στον Καϊάφα, τον αρχιερέα που είχε άμεση σχέση με τον θάνατο του Ιησού. Το 1961, στο θέατρο της Παράλιου Καισάρειας, βρέθηκε μία επιγραφή που είχε το όνομα του Πόντιου Πιλάτου, του κυβερνήτη της Ιουδαίας την εποχή του αυτοκράτορα Τιβέριου. Έτσι, και στις δύο περιπτώσεις, κάποια από τα άτομα που είχαν βασικό ρόλο στο θάνατο του Χριστού επιβεβαιώνονται από την ιστορία. Ακόμη και κοσμικοί ιστορικοί του 1ου και του 2ου αιώνα αναφέρονται στον Ιησού τον Ναζωραίο. Ο Τάκιτος, Ρωμαίος ιστορικός, γράφει για τον Χριστό, την θανάτωσή Του από τον Πόντιο Πιλάτο κατά την ηγεμονία του Τιβέριου, αλλά και για τους πρώτους Χριστιανούς στη Ρώμη. Ο Πλίνιος ο νεότερος, ένας Ρωμαίος κυβερνήτης, γράφει το 112-113μ.Χ. στον αυτοκράτορα Τραϊανό πώς να φέρεται στους Χριστιανούς. Τους περιγράφει ως μία ομάδα ανθρώπων που συγκεντρώνονται μία συγκεκριμένη μέρα πριν ξημερώσει, και ψέλνουν ύμνους σε έναν θεό. Αυτές οι αρχαιολογικές ανακαλύψεις και ιστορικές πηγές μάς δίνουν επιπλέον λόγους, πέρα από την Αγία Γραφή, να πιστέψουμε στην ιστορικότητα του Ιησού, ο Οποίος λατρευόταν από τους ανθρώπους 50 χρόνια μετά τον θάνατό Του. Τα ευαγγέλια είναι η κύρια πηγή πληροφοριών για τον Ιησού, και οφείλουμε να τα μελετάμε προσεκτικά για να μάθουμε περισσότερα για Εκείνον και τη ζωή Του.

`ΣΚΕΨΗ: Αν και είναι ωραίο να έχουμε αρχαιολογικές ενδείξεις που στηρίζουν την πίστη μας, γιατί ωστόσο η πίστη μας δεν πρέπει να στηρίζεται σ’ αυτές;`