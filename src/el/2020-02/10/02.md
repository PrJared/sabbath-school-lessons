---
title:  Ο Δαβιδ Ο Σολομωντας Και Η Μοναρχια
date:  31/05/2020
---

Οι μοναρχίες του Δαβίδ και του Σολομώντα, σηματοδοτούν την χρυσή εποχή της ιστορίας του λαού Ισραήλ. Τι θα γινόταν όμως εάν ο Δαβίδ και ο Σολομώντας δεν υπήρχαν, όπως κάποιοι ισχυρίστηκαν; Εάν οι βασιλείες τους δεν ήταν τόσο μεγάλες όσο αναφέρει η Αγία Γραφή; Χωρίς τον Δαβίδ δεν θα είχαμε την Ιερουσαλήμ, την πρωτεύουσα του έθνους (Β’Σαμ. 5:6-10), ούτε τον ναό που κτίστηκε από τον γιο του Σολομώντα (Α’Βασ. 8:17-20). Τέλος, χωρίς τον Δαβίδ δεν θα υπήρχε ο αναμενόμενος Μεσσίας, γιατί η προφητεία ανέφερε ξεκάθαρα πως ο Μεσσίας θα ερχόταν από τη γενιά του Δαβίδ (Ιερ. 23:5,6, Αποκ. 22:16). Η ιστορία του Ισραήλ θα έπρεπε λοιπόν να γραφτεί ξανά. Και όμως αυτή η ιστορία, όπως την διαβάζουμε στην Αγία Γραφή, είναι που δίνει στο Ισραήλ και στην εκκλησία το μοναδικό ρόλο και την αποστολή.

`Διαβάστε Α’Σαμ. 17. Με ποιον τρόπο ο Θεός έδωσε την νίκη στο λαό Ισραήλ, και ποιον χρησιμοποίησε για να γίνει εφικτή; Σε ποιο μέρος πήραν τη νίκη;`

Προσέξτε τις ακριβείς γεωγραφικές περιγραφές των γραμμών της μάχης στο Α’Σαμ. 17:1-3. Η κοιλάδα Ηλά βρίσκεται στην περιοχή Κιρμπέτ Κεϊγιάφα, στους λόφους όπου ο λαός είχε στρατοπεδεύσει. Πρόσφατες ανασκαφές έβγαλαν στην επιφάνεια μία μεγάλη οχυρή πόλη που χρονολογείται την εποχή του Σαούλ και του Δαβίδ. Επίσης, από τις ανασκαφές βρέθηκαν δύο πύλες. Καθώς οι περισσότερες πόλεις στο αρχαίο Ισραήλ είχαν μία μόνο πύλη, αυτό το στοιχείο μάς βοηθά να καταλάβουμε ότι πρόκειται για την περιοχή Σααραείμ (Α’Σαμ. 17:52) που στα Εβραϊκά σημαίνει, «δύο πύλες». Σ’ αυτήν την περίπτωση έχουμε να κάνουμε με μία αρχαία Βιβλική πόλη. Το 2008 και το 2013, βρέθηκαν δύο επιγραφές και πολλοί πιστεύουν ότι πρόκειται για τα αρχαιότερα Εβραϊκά κείμενα που έχουν ανακαλυφθεί. Στην δεύτερη επιγραφή αναφέρεται το όνομα Εσ-βαάλ, όπως ακριβώς έλεγαν και έναν από τους γιούς του Σαούλ (Α’Χρον. 9:39).

Το 1993, ανασκαφές στη βόρεια πόλη του Τελ-Δαν έφεραν στο φως μία μεγάλη επιγραφή γραμμένη από τον βασιλιά Αζαήλ της Δαμασκού, ο οποίος καταγράφει τη νίκη του κατά του «βασιλιά του Ισραήλ» και του βασιλιά «του οίκου του Δαβίδ», προσθέτοντας έτσι πιο ισχυρές αρχαιολογικές ενδείξεις για την ιστορικότητα του Δαβίδ, αφού με αυτόν ακριβώς τον τρόπο περιγράφει και η Αγία Γραφή τη δυναστεία του Δαβίδ.

`ΣΚΕΨΗ: Ποιες θα ήταν οι επιπτώσεις στην πίστη μας εάν, όπως ισχυρίζονται κάποιοι, ο Δαβίδ δεν ήταν ιστορικό πρόσωπο;`