---
title:  Ησαϊας Εζεκιας Και Σενναχειρειμ
date:  01/06/2020
---

`Διαβάστε Ησ. 36:1-3 και 37:14-38. Στις περικοπές αυτές διαβάζουμε για μία μεγάλη Ασσυριακή εκστρατεία ενάντια στον Ιούδα. Πώς ο Θεός απελευθέρωσε τον λαό Του;`

Το 701 π.Χ. ο Σενναχειρείμ εκστρατεύει ενάντια στον Ιούδα. Το γεγονός αυτό είναι καταγεγραμμένο στην Αγία Γραφή. Επίσης, έχουν βρεθεί κάποιες αναφορές από τον ίδιο τον Σενναχειρείμ. Στα ιστορικά του αρχεία, τα οποία ανακαλύφτηκαν στην πρωτεύουσα της αυτοκρατορίας τη Νινευή, καυχιέται: «Σαράντα έξι από τις οχυρές πόλεις του (του Εζεκία) και πολλά μικρότερα χωριά στην περιοχή, τα κατέκτησα.» Στο παλάτι του στη Νινευή, ο Σενναχειρείμ γιορτάζει τη νίκη του επί της Ιουδαϊκής πόλης Λαχείς, καλύπτοντας τους τοίχους ενός κεντρικού δωματίου του παλατιού με αναφορές στην πολιορκία και στην καταστροφή της πόλης. Πρόσφατες ανασκαφές στη Λαχείς απέδειξαν τη μεγάλη καταστροφή που υπέστη η πόλη, αφότου κάηκε από τον Σενναχειρείμ. Η Ιερουσαλήμ όμως, από θαύμα, γλίτωσε. Ο Σενναχειρείμ μπορεί να καυχηθεί μόνο γι’ αυτό: «Όσον αφορά τον Εζεκία τον Ιουδαίο, τον έκλεισα στην πόλη του όπως ένα πουλί στο κλουβί του.» Δεν υπάρχει καμία καταγραφή για την καταστροφή της Ιερουσαλήμ, ούτε κάποια αναφορά για αιχμαλώτους. Είναι αλήθεια πως η Ιερουσαλήμ πολιορκήθηκε, αλλά όπως αναφέρεται στην Αγία Γραφή η πολιορκία κράτησε μόνο μία μέρα, καθώς ο Άγγελος του Κυρίου τούς ελευθέρωσε. Όπως ο Ησαΐας προφήτεψε, «Όθεν ούτω λέγει ο Κύριος περί του βασιλέως της Ασσυρίας▪ Δεν θέλει εισέλθει εις την πόλιν ταύτην, ουδέ θέλει τοξεύσει εκεί βέλος, ουδέ θέλει προβάλει κατ’ αυτής ασπίδας, ουδέ θέλει υψώσει εναντίον αυτής πρόχωμα▪ διά της οδού  δι’ ης ήλθε, δι’ αυτής θέλει επιστρέψει, και εις την πόλιν ταύτην δεν θέλει εισέλθει, λέγει ο Κύριος. Διότι θέλω υπερασπισθή την πόλιν ταύτην, ώστε να σώσω αυτήν, ένεκεν εμού, και ένεκεν του δούλου μου Δαβίδ» (Ησ. 37:33-35).

Είναι ενδιαφέρον ότι στη Νινευή γίνεται αναφορά μόνο για την Λαχείς. Για την Ιερουσαλήμ δεν βρίσκουμε πουθενά στους τοίχους του παλατιού. Ο Σενναχειρείμ μπορούσε να καυχηθεί μόνο για τη νίκη του επί της Λαχείς. Η αναμέτρηση μεταξύ του Θεού του ουρανού και των θεών της Ασσυρίας φάνηκε με την απελευθέρωση του λαού Του. Ο Κύριος είδε τις βίαιες πράξεις των Ασσύριων, άκουσε την προσευχή του Εζεκία. Ο Θεός ενεργεί στην ιστορία.

`ΣΚΕΨΗ: Πώς μπορείτε να θυμάστε ότι ο Θεός που με τόσο θαυμαστό τρόπο απελευθέρωσε το Ισραήλ, είναι ο Ίδιος Θεός τον Οποίο εμπιστεύεστε και προσεύχεστε σήμερα;`