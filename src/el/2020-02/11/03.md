---
title:  Ο Κανονας Ημερα Ετος
date:  08/06/2020
---

Ένα από τα κλειδιά για την ερμηνεία με την ιστορική μέθοδο, είναι ο κανόνας της προφητικής ημέρας. Πολλοί λόγιοι ανά τους αιώνες εφάρμοσαν αυτήν την αρχή στις προφητείες του Δανιήλ και της Αποκάλυψης. Η αρχή αυτή προκύπτει από διάφορα εδάφια της Αγίας Γραφής και από το άμεσο περιεχόμενο των ίδιων των προφητειών.

`Διαβάστε Αρ. 14:34 και Ιεζ. 4:6. Τι λέει ο Θεός για τον κανόνα της προφητικής ημέρας σ’ αυτά τα εδάφια;`

Σ’ αυτά τα εδάφια μπορούμε να δούμε καθαρά τον κανόνα για την προφητική μέρα. Πώς μπορούμε όμως να χρησιμοποιήσουμε την ίδια αρχή και σε άλλες χρονικές προφητείες όπως αυτή του Δαν. 7:25, 8:14 και Αποκ. 11:2,3, 12:6,14 και 13:5;

Υπάρχουν τρία ακόμη στοιχεία που υποστηρίζουν τη χρήση του κανόνα της προφητικής μέρας στις προφητείες του Δανιήλ και της Αποκάλυψης: η χρήση των συμβόλων, οι μεγάλες χρονικές περίοδοι και οι ιδιόμορφες εκφράσεις.

Κατ’ αρχάς, όπως τα θηρία και τα κέρατα συμβολίζουν βασίλεια, έτσι και οι χρονικές περίοδοι πρέπει να αντιμετωπισθούν συμβολικά. Εφόσον λοιπόν η προφητεία δίνεται συμβολικά και όχι κυριολεκτικά, γιατί πρέπει να θεωρήσουμε ότι ο χρόνος είναι κυριολεκτικός; Η απάντηση είναι προφανής.

Δεύτερον, πολλά από τα γεγονότα και τα βασίλεια που αναφέρονται στις προφητείες καλύπτουν ένα μεγάλο χρονικό διάστημα. Αυτός είναι ένας ακόμη λόγος που δεν μπορούμε να εκλάβουμε κυριολεκτικά τις χρονικές προφητείες. Τέλος, οι ιδιόμορφες εκφράσεις που χρησιμοποιούνται για να ορίσουν αυτά τα χρονικά διαστήματα, μας παραπέμπουν σε μία συμβολική ερμηνεία. Με άλλα λόγια, ο τρόπος με τον οποίο ο χρόνος εκφράζεται σ’ αυτές τις προφητείες (για παράδειγμα, «2300 ημερονύκτια» στο Δαν. 8:14) δεν είναι ο φυσιολογικός τρόπος για να εκφράσουμε τον χρόνο, γεγονός που δείχνει ότι πρέπει να θεωρήσουμε τον χρόνο συμβολικά, και όχι κυριολεκτικά.

`ΣΚΕΨΗ: Δείτε την προφητεία των 70 εβδομάδων στο Δαν. 9:24-27. Διαβάζουμε ότι «από της εξελεύσεως της προσταγής του να ανοικοδομηθή η Ιερουσαλήμ, έως του Χριστού του Ηγουμένου» (Δαν. 9:25), θα είναι 69 κυριολεκτικές εβδομάδες, ή διαφορετικά ένας χρόνος, τέσσερις μήνες και μία εβδομάδα. Η προφητεία δεν θα είχε κανένα νόημα εάν όντως οι εβδομάδες ήταν κυριολεκτικές. Τι γίνεται όμως όταν εφαρμόζουμε τον κανόνα για την προφητική μέρα και οι 70 εβδομάδες γίνονται 490 χρόνια;`