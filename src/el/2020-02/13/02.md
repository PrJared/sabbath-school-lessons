---
title:  Ο Ζωντανος Λογος Του Θεου Και Το Αγιο Πνευμα
date:  21/06/2020
---

Το να μελετήσουμε τον Λόγο του Θεού προσεκτικά και με τη σωστή μέθοδο είναι πολύ σημαντικό. Ωστόσο, το ίδιο σημαντικό, ίσως ακόμη πιο σημαντικό, είναι να εφαρμόσουμε αυτά που μαθαίνουμε. Δεν μελετάμε την Αγία Γραφή για να αποκτήσουμε γνώση, όσο σπουδαίο κι αν είναι αυτό. Στόχος μας δεν είναι να κατέχουμε τον Λόγο του Θεού, αλλά ο Λόγος του Θεού να κατέχει εμάς, να αλλάξει τη ζωή μας και τον τρόπο που σκεφτόμαστε. Αυτό είναι που έχει πραγματική σημασία. Εφόσον είμαστε πρόθυμοι να ζήσουμε την αλήθεια που μάθαμε, τότε είμαστε και πρόθυμοι να υποταχθούμε σ’ αυτήν. Η επιλογή αυτή περιλαμβάνει μία έντονη μάχη, επειδή δίνουμε μάχη για το ποιος θα κυριαρχεί στη σκέψη και στη ζωή μας. Έχουμε μόνο δύο επιλογές, και θα πρέπει να διαλέξουμε την μία από τις δύο.

`Διαβάστε Φιλιπ. 2:12-16. Τι μας λένε αυτά τα εδάφια για το πώς πρέπει να ζούμε;`

Είναι αλήθεια πως ο Θεός εργάζεται στη ζωή μας και το έργο αυτό το κάνει μέσω του Αγίου Πνεύματος που δίνει τη σοφία για να κατανοήσουμε την Αγία Γραφή. Επιπλέον, ως αμαρτωλοί, συχνά ερχόμαστε σε αντίθεση με την αλήθεια του Θεού και επειδή εμπιστευόμαστε τις δικές μας δυνάμεις, δεν υπάκουμε στον Λόγο Του (Ρωμ. 1:25, Εφεσ. 4:17,18). Χωρίς το Άγιο Πνεύμα, δεν έχουμε συναισθήματα για το μήνυμα του Θεού. Δεν υπάρχει ελπίδα, εμπιστοσύνη, αγάπη. Μέσω του Αγίου Πνεύματος, ο Θεός πράγματι «είναι ο ενεργών εν υμίν και το θέλειν και το ενεργείν» (Φιλιπ. 2:13). Το Άγιο Πνεύμα είναι ένας δάσκαλος που επιθυμεί να μας οδηγήσει σε μία βαθύτερη κατανόηση και εκτίμηση της Αγίας Γραφής. Φέρνει στην προσοχή μας την αλήθεια του Λόγου του Θεού και μας δίνει νέα γνώση σ’ αυτές τις αλήθειες, ώστε η ζωή μας να χαρακτηρίζεται από πιστότητα και υπακοή στο θέλημα του Θεού. «Κανείς δεν μπορεί να εξηγήσει την Αγία Γραφή χωρίς τη βοήθεια του Αγίου Πνεύματος. Όταν όμως αντιμετωπίζεις τον Λόγο του Θεού με ταπεινό πνεύμα και επιδεκτική καρδιά, οι άγγελοι του Θεού θα είναι στο πλευρό σου για να σου εντυπώσουν ενδείξεις της αλήθειας.» Ε. Χουάιτ, Selected Messages, βιβ.1, σ.411. Έτσι, τα πνευματικά ερμηνεύονται με πνευματικό τρόπο (Α’Κορ. 2:13,14) και μπορούμε με χαρά να ακολουθήσουμε τον Λόγο του Θεού «από πρωί εις πρωί» (Ησ. 50:4,5).

`ΣΚΕΨΗ: Στη Φιλιπ. 2:16 διαβάζουμε, «κρατούντες τον λόγον της ζωής». Τι σημαίνει αυτό και πώς μπορούμε να το κάνουμε; Δείτε επίσης Δευτ. 4:4 όπου διαβάζουμε κάτι παρόμοιο. Ποιος είναι ο ρόλος μας σ’ όλη αυτήν τη διαδικασία;`