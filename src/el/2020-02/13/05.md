---
title:  Ησυχες Στιγμες Με Τον Λογο Του Θεου
date:  24/06/2020
---

Η ζωή μας είναι έντονη και με πολλές εντάσεις και άγχη. Ορισμένες φορές αναγκαζόμαστε να εργαζόμαστε σκληρά για να έχουμε τα προς το ζην. Άλλες φορές, ακόμη και όταν έχουμε τα απαραίτητα, τρέχουμε επειδή θέλουμε περισσότερα. Θέλουμε εκείνα που νομίζουμε ότι θα μας κάνουν ευτυχισμένους και θα μας γεμίσουν. Αλλά όπως ο Σολομώντας στον Εκκλησιαστή μάς προειδοποιεί, αυτό δεν συμβαίνει πάντα. Για οποιοδήποτε λόγο μπορεί να είμαστε πολύ απασχολημένοι και να παραμερίσουμε έτσι πολύ εύκολα τον Θεό. Δεν είναι ότι δεν πιστεύουμε, αλλά δεν αφιερώνουμε ποιοτικό χρόνο στην μελέτη, στην προσευχή, και στο να έρθουμε κοντά στον Κύριο «εις του οποίου την χείρα είναι η πνοή σου» (Δαν. 5:23). Υπάρχουν και άλλα πράγματα που μπορούν να μας αποτρέψουν από το να έχουμε ποιοτικό χρόνο με τον Θεό. Υπάρχουν στιγμές που καλό είναι όλοι να ηρεμήσουμε για να συναντήσουμε τον Σωτήρα μας Ιησού. Πώς μπορεί το Άγιο Πνεύμα να μας μιλήσει εάν δεν σταματήσουμε για να Τον ακούσουμε; Οι ήρεμες στιγμές με τον Θεό, όσο μελετάμε τον Λόγο Του και επικοινωνούμε μαζί Του μέσω της προσευχής, είναι η πηγή της πνευματικής μας ζωής.

`Διαβάστε Ψαλμ. 37:7, 46:10 και 62:1,2,5. Τι μας διδάσκουν αυτά τα εδάφια για τις ήσυχες στιγμές μας με τον Θεό; Γιατί είναι σημαντικό να έχουμε κάποιες ήρεμες στιγμές με τον Κύριο;`

Εάν αγαπάς κάποιον, χαίρεσαι να περνάς χρόνο μαζί του. Επιλέξτε ένα μέρος όπου θα μπορέσετε να μελετήσετε τον Λόγο του Θεού χωρίς παρεμβάσεις. Στη χαοτική ζωή μας αυτό μπορεί να γίνει μόνο εάν αφιερώσουμε συγκεκριμένο χρόνο γι’ αυτήν τη συνάντηση. Πολλές φορές νωρίς το πρωί είναι η πιο ιδανική ώρα για να έχουμε λίγη ησυχία για περισυλλογή. Οι στιγμές αυτές, πριν ξεκινήσει η πολυάσχολη μέρα μας μπορεί να αποβούν πολύ ευλογημένες για όλη την υπόλοιπη μέρα, επειδή οι πολύτιμες σκέψεις που θα κάνετε θα σας συνοδεύουν για πολλές ώρες. Προσπαθήστε να βρείτε την καλύτερη για εσάς ώρα που θα αφιερώσετε χρόνο στον Θεό χωρίς παρεμβολές. Όσο συνδέεστε με τον Θεό μέσω της προσευχής, η ζωή σας θα αλλάξει περισσότερο από όσο νομίζετε. Θα σας βοηθήσει να μοιάσετε όλο και περισσότερο στον Ιησού.

`ΣΚΕΨΗ: Επιδιώκετε να περνάτε χρόνο με τον Κύριο; Πώς ο χρόνος αυτός σας βοηθά να δείτε καλύτερα τον χαρακτήρα και την αγάπη του Θεού;`