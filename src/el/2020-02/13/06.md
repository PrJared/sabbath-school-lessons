---
title:  Αποστηθιση Και Υμνωδια
date:  25/06/2020
---

Ψαλμ. 119:11

Η αποστήθιση εδαφίων της Αγίας Γραφής φέρνει πολλές ευλογίες. Όταν αποθηκεύουμε πολύτιμα αποσπάσματα από τον Λόγο του Θεού στο νου μας, μπορούμε να δώσουμε ζωή σ’ αυτά που θυμόμαστε και να τα εφαρμόσουμε σε νέες και διαφορετικές καταστάσεις. Μ’ αυτόν τον τρόπο η Αγία Γραφή επηρεάζει άμεσα τον τρόπο σκέψης μας, τις αποφάσεις μας, τις αρετές και τη συμπεριφορά μας. Με την αποστήθιση εδαφίων βιώνουμε στην καθημερινότητά μας την Αγία Γραφή. Επιπλέον, μας βοηθά να λατρεύουμε τον Θεό και να ζούμε με πίστη σύμφωνα με τον Λόγο Του. Η αποστήθιση εδαφίων μάς προφυλάσσει επίσης από απάτες και πλάνες. Επίσης, μας δίνει τη δυνατότητα να αναφερθούμε σε περικοπές της Αγίας Γραφής ακόμη και όταν δεν την έχουμε στη διάθεσή μας. Αυτό μπορεί να μας βοηθήσει ιδιαίτερα την ώρα του πειρασμού, ή όταν ερχόμαστε αντιμέτωποι με δυσμενείς προκλήσεις. Όταν ανακαλούμε στη μνήμη μας τις υποσχέσεις του Θεού, εστιάζουμε στον Λόγο του Θεού και όχι στα προβλήματά μας. Αυτό μας φέρνει πιο κοντά στον Κύριο, ο Οποίος έχει πολλούς τρόπους να μας βοηθήσει παρότι εμείς δεν βλέπουμε κανέναν.

`Διαβάστε Εφεσ. 5:19 και Κολ. 3:16. Πώς οι ύμνοι που έχουν εδάφια από τον Λόγο του Θεού, βοηθούν να έχουμε τον Λόγο Του στη σκέψη μας;`

Ένας ακόμη καλός τρόπος να αποστηθίσουμε εδάφια της Αγίας Γραφής είναι ψέλνοντάς τα. Με τους ύμνους, τα εδάφια αποστηθίζονται πιο εύκολα. Όταν τα λόγια του Θεού συνδυάζονται με καλή μουσική, θα μείνουν πιο έντονα στη μνήμη μας και θα μας βοηθήσουν όταν η διάθεσή μας δεν είναι καλή. Βιβλικές περικοπές που σχετίζονται με απλές αλλά αρμονικές μελωδίες, μπορούν εύκολα να αποστηθιστούν από μικρά παιδιά και ενήλικες. Η Αγία Γραφή αποτέλεσε πηγή έμπνευσης για διάφορα γνωστά ορατόρια και συμφωνίες που επηρέασαν την Χριστιανική κουλτούρα ανά τους αιώνες. Συνθέσεις που εξυψώνουν το νου μας και κατευθύνουν τις σκέψεις μας στον Θεό και στον Λόγο Του είναι θαυμάσιες ευλογίες και ασκούν θετική επιρροή στη ζωή μας.

«Η μουσική αποτελεί μέρος της λατρείας του Θεού στις αυλές του ουρανού, και πρέπει να προσπαθούμε με τους νέους ύμνους της αίνεσής μας να πλησιάσουμε όσο το δυνατό περισσότερο στην αρμονία της επουράνιας χορωδίας.» Ε. Χουάιτ, Π.Π. σ. 591.