---
title:  Η Θεραπευτικη Διακονια Του Ιησου Μερος Α
date:  18/08/2020
---

Η μέθοδος ευαγγελισμού του Ιησού ξεπερνά τις αποστηθισμένες ομιλίες, και τις τυπικές παρουσιάσεις. Είναι πλούσια και δυναμική όπως η ίδια η ζωή. Καθημερινά ερχόμαστε σε επαφή με ανθρώπους που έχουν όλων των ειδών τις ανάγκες: φυσικές, νοητικές, συναισθηματικές, και πνευματικές. Ο Χριστός ανυπομονεί να καλύψει τις ανάγκες τους μέσα από εμάς, όταν ενδιαφερόμαστε για τις χαρές, τις ελπίδες και τα όνειρά τους. Ο Ιησούς φρόντιζε τις ανάγκες που ένιωθαν κι έτσι μπορούσε να καλύψει τις βαθύτερες ανάγκες τους. Οι άνθρωποι συνειδητοποιούν την ανάγκη τους, μπροστά σε ένα πρόβλημα που δεν μπορούν να λύσουν μόνοι τους. Μπορεί να είναι η ανάγκη τους να κόψουν το τσιγάρο, να χάσουν βάρος, να ξεκινήσουν μία καλύτερη διατροφή, ή να καταπολεμήσουν το άγχος. Μπορεί να είναι η ανάγκη τους για φαγητό, για σπίτι ή ιατρική περίθαλψη. Μπορεί να είναι η ανάγκη για συμβουλές πάνω στον γάμο και στην οικογένεια. Η απόλυτη ανάγκη, ωστόσο, είναι αυτή που οι άνθρωποι χρειάζονται περισσότερο - η ανάγκη για προσωπική σχέση με τον Θεό και η συνειδητοποίηση ότι η ζωή τους έχει αιώνιες συνέπειες. Η συμφιλίωση με τον Θεό στον έκπτωτο κόσμο στον οποίο ζούμε είναι η απόλυτή μας ανάγκη.

`Διαβάστε τις ιστορίες του παραλυτικού στο Ματθ. 9:1-7 και της αιμορραούσας γυναίκας στο Μάρκ. 5:25-34. Τι ενδείξεις έχουμε και στις δύο ιστορίες που δείχνουν πως ο Ιησούς συνδέει τη φυσική θεραπεία με την απόλυτη ανάγκη για συμφιλίωση με τον Θεό;`

Η θεραπευτική διακονία του Χριστού δεν περιλάμβανε μόνο τον φυσικό και συναισθηματικό τομέα. Ο Ιησούς ήθελε οι άνθρωποι να γευθούν την ολότητα την οποία η αμαρτία κατέστρεψε. Για τον Χριστό, η σωματική θεραπεία χωρίς την πνευματική, ήταν ανολοκλήρωτη. Εφόσον η αγάπη του Θεού μάς παρακινεί να επιθυμούμε την καλή φυσική και συναισθηματική κατάσταση του ανθρώπου, τότε θα μας παρακινεί να επιθυμούμε και την καλή πνευματική του κατάσταση ώστε να ζει μία ολοκληρωμένη ζωή και εδώ και στην αιωνιότητα. Άλλωστε, όλοι όσοι θεραπεύθηκαν από τον Ιησού κάποια στιγμή πέθαναν. Συνεπώς, η πραγματική τους ανάγκη, περισσότερο από καθετί, ήταν πνευματική.

`ΣΚΕΨΗ: Τι πρωτοβουλίες μπορεί να πάρει η εκκλησία μας για να καλύψει τις ανάγκες των ανθρώπων και να δείξουμε πως πραγματικά ενδιαφερόμαστε γι’ αυτούς; Τι κάνετε ως εκκλησία για να αλλάξετε τη ζωή των ανθρώπων;`