---
title:  Περαιτερω Μελετη
date:  21/08/2020
---

«Πολλοί δεν έχουν πίστη στο Θεό και έχουν επίσης χάσει και την εμπιστοσύνη τους στον άνθρωπο. Εκτιμούν όμως τις συμπονετικές και εξυπηρετικές πράξεις. Όταν βλέπουν κάποιον που χωρίς να αποβλέπει σε επίγεια εγκώμια ή αντισταθμίσματα έρχεται στο σπίτι τους, φροντίζει τους αρρώστους, τρέφει τους πεινασμένους, ντύνει τους γυμνούς, παρηγορεί τους λυπημένους και δείχνει με τρυφερότητα σε όλους Εκείνον για την αγάπη και την ευσπλαχνία του οποίου αυτός δεν είναι παρά απλώς ο απεσταλμένος – όταν βλέπουνε αυτά, οι καρδιές τους συγκινούνται. Η ευγνωμοσύνη γεννιέται. Η πίστη αναζεί. Βλέπουν ότι ο Θεός ενδιαφέρεται γι’ αυτούς και, καθώς ανοίγεται ο λόγος Του, είναι πρόθυμοι να τον ακούσουν.» Ε. Χουάιτ, Ζ.Υ. σ. 111.

Η ανιδιοτελής υπηρεσία του Ιησού ανοίγει καρδιές, σπάει προκαταλήψεις, και δημιουργεί τις συνθήκες για την αποδοχή του ευαγγελίου. Η εκκλησία είναι το σώμα του Χριστού που καλύπτει τις ανάγκες για αγάπη παντού. Ο Χριστός μάς στέλνει στις κοινότητες για να κάνουμε τη διαφορά στο όνομά Του. Παρότι πρέπει να είμαστε προσεκτικοί να μη μολυνθούμε από τον κόσμο (και αυτή είναι μία πραγματική και αληθινή απειλή στην εκκλησία μας), είναι απαραίτητο να μάθουμε πώς να προσεγγίσουμε τους ανθρώπους εκεί που βρίσκονται, και να χρησιμοποιηθούμε από τον Θεό που θέλει να τους πάρει από εκεί που είναι και να τους οδηγήσει εκεί που πραγματικά ανήκουν.

**Ερωτησεις για συζητηση**

`1.	 Γιατί η ευσπλαχνική διακονία του Χριστού μπορεί να καταρρίψει κάθε προκατάληψη και να κάνει τους ανθρώπους δεκτικούς στις πνευματικές αλήθειες; Προσπαθήστε να φανταστείτε πόσο πιο αποτελεσματική θα είναι η μαρτυρία μας ως λαός που θέλουμε να δείξουμε το ανιδιοτελές ενδιαφέρον στους άλλους που έδειξε και ο Ιησούς.`

`2.	 Σκεφτείτε κάποια φορά που είπατε κάτι σωστό και απαραίτητο, αλλά με λάθος τόνο ή τρόπο. Τι μάθατε από την εμπειρία σας αυτή που θα σας βοηθήσει να μην επαναλάβετε τα ίδια λάθη, όπως για παράδειγμα να περιμένετε πρώτα να ηρεμήσετε πριν μιλήσετε;`

`3.	 Έχοντας υπόψη το θλιβερό γεγονός ότι όλοι όσοι θεραπεύθηκαν ή και αναστήθηκαν, τελικά πέθαναν, πού πρέπει να επικεντρώνεται η υπηρεσία μας στους συνανθρώπους μας;`

`4.	 Τι είδους διακονίες μπορεί να ξεκινήσει η εκκλησία σας στην κοινωνία που αυτή τη στιγμή δεν προσφέρει;`

`5.	 Πώς μπορούμε να δημιουργήσουμε πνευματικές ευκαιρίες για τους αναζητητές, μέσα από τις διακονίες;`