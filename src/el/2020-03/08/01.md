---
title:  Διακονωντας Οπως Ο Ιησους
date:  15/08/2020
---

> <p>Εδαφιο Μνημης</p>
>  «Ιδών δε τους όχλους εσπλαγχνίσθη δι’ αυτούς, διότι ήσαν εκλελυμένοι και εσκορπισμένοι ως πρόβατα μη έχοντα ποιμένα.» Ματθαίον 9:36.

### Για τη μελέτη αυτής της εβδομάδας, διαβάστε
Ματθ. 5:13,14, Φιλιπ. 2:15, Μάρκ. 12:34, Εφεσ. 4:15, Ματθ. 4:23-25, 25:31-46.

Ο Ιησούς ειλικρινά ενδιαφερόταν για τους ανθρώπους. Ενδιαφερόταν πιο πολύ για τις ανησυχίες και τις ανάγκες τους, απ’ ό,τι για τις δικές Του. Σε όλη Του τη ζωή επικεντρωνόταν στους άλλους. Η διακονία Του χαρακτηριζόταν από αγάπη και ευσπλαχνία. Φρόντιζε για τις φυσικές, διανοητικές, και συναισθηματικές ανάγκες των γύρω Του και γι’ αυτό η καρδιά τους ήταν ανοικτή στις πνευματικές αλήθειες που δίδασκε. Καθώς καθάριζε τους λεπρούς, άνοιγε τα μάτια στους τυφλούς και τα αυτιά στους κωφούς, ελευθέρωνε τους δαιμονισμένους, έτρεφε τους πεινασμένους και ενδιαφερόταν για τους απόρους, η καρδιά τους αγγιζόταν και η ζωή τους άλλαζε.

Και αυτό γινόταν επειδή οι άνθρωποι έβλεπαν το ειλικρινές ενδιαφέρον Του και ανοίγονταν στις πνευματικές αλήθειες που δίδασκε. «Μόνο η μέθοδος του Χριστού χορηγεί πραγματική επιτυχία για την προσέγγιση των ανθρώπων. Ο Σωτήρας πλησίαζε τους ανθρώπους σαν ένας που ήθελε το καλό τους. Τους έδειχνε τη συμπάθειά Του, τους εξυπηρετούσε στις διάφορες ανάγκες τους και κέρδιζε την εμπιστοσύνη τους. Τότε τους έλεγε, ‘‘Ακολούθει Μοι.’’» Ε. Χουάιτ, Ζ.Υ. σ. 109. Ο Ιησούς αναγνώριζε την ανάγκη του κόσμου να δει το ευαγγέλιο να εκδηλώνεται και όχι απλώς να διακηρύττεται. Η ζωντανή μαρτυρία μίας Χριστόμορφης ζωής αφιερωμένης στην υπηρεσία των άλλων, είναι μία ισχυρή μαρτυρία των όσων λέμε και δίνει αξιοπιστία στη μαρτυρία μας.