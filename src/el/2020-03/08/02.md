---
title:  Η Συμπεριφορα Του Ιησου Προς Τους Ανθρωπους
date:  16/08/2020
---

Ο Ιησούς πάντα κοίταζε το καλό στους άλλους. Έβγαζε το καλύτερο από αυτούς. Ένα πράγμα για το οποίο οι θρησκευτικές ηγέτες κατηγορούσαν τον Ιησού ήταν ότι «ούτος αμαρτωλούς δέχεται, και συντρώγει μετ’ αυτών» (Λουκ. 15:2). Ανησυχούσαν επειδή συναναστρεφόταν με αμαρτωλούς. Η οπτική τους για την θρησκεία ήταν αποξενωτική και όχι ενωτική. Εξεπλάγησαν όταν ο Ιησούς είπε, «δεν ήλθον διά να καλέσω δικαίους, αλλά αμαρτωλούς εις μετάνοιαν» (Ματθ. 9:13). Η θρησκεία των Φαρισαίων, των Σαδδουκαίων, και των Γραμματέων στηριζόταν στην αποφυγή. Σκέπτονταν, «Κάνε ό,τι μπορείς για να μη μολυνθείς από την αμαρτία.» Η διδασκαλία του Ιησού ήταν εντελώς διαφορετική. Ήρθε στον κόσμο για να τον σώσει, και όχι για να τον αποφύγει. Αυτός είναι, «το φως του κόσμου» (Ιωάν. 8:12).

`Διαβάστε Ματθ. 5:13,14. Ποιες δύο απεικονίσεις χρησιμοποιεί ο Ιησούς για την περιγραφή των ακολούθων Του και γιατί; Δείτε επίσης Ιωάν. 1:9, 12:46, Φιλιπ. 2:15.`

Το αλάτι ήταν μία σημαντική πηγή στην αρχαιότητα. Ήταν ιδιαίτερα πολύτιμο και οι Ρωμαϊκές λεγεώνες το χρησιμοποιούσαν ως νόμισμα. Ήταν σύμβολο μεγάλου πλούτου. Επίσης, χρησιμοποιούταν στις τροφές για να δώσει νοστιμιά και να τις συντηρεί. Όταν ο Ιησούς χρησιμοποίησε το αλάτι ως σύμβολο για τους ακολούθους Του, στην πραγματικότητα έλεγε ότι ο πραγματικός πλούτος στον κόσμο δεν είναι οι πιο πλούσιοι και ισχυροί. Οι αληθινά πλούσιοι είναι οι αφοσιωμένοι Χριστιανοί που κάνουν τη διαφορά στο βασίλειο του Θεού. Οι πράξεις αγάπης και η ανιδιοτελής υπηρεσία διατηρεί την καλοσύνη του κόσμου και δίνει νοστιμιά στην ατμόσφαιρα.

Η δεύτερη απεικόνιση που χρησιμοποίησε ο Ιησούς (Ματθ. 5:14) ήταν του φωτός. Το φως δεν αποφεύγει το σκοτάδι, αλλά λάμπει μέσα σ’ αυτό. Δεν ξεχωρίζει από το σκοτάδι, το διαπερνά μετατρέποντας το σκοτάδι σε φως. Οι ακόλουθοι του Χριστού καλούνται να διαπεράσουν το σκοτάδι αυτού του κόσμου, στις γειτονιές, στα χωριά και στις πόλεις τους, και να τα φωτίσουν με τη δόξα του Θεού.

`ΣΚΕΨΗ: Αναλογιζόμενοι τα λόγια του Ιησού στο Ιωάν. 17:15-18, πώς κατανοούμε την ιδέα του διαχωρισμού από τον κόσμο και την αποφυγή του κόσμου; Είναι το ίδιο; Τι εννοούσε ο Ιησούς όταν προσευχήθηκε οι ακόλουθοί Του να είναι στον κόσμο αλλά να μην είναι του κόσμου; Πώς μπορούμε να το κάνουμε αυτό;`