---
title:  Η Θεραπευτικη Διακονια Του Ιησου Μερος Β
date:  19/08/2020
---

`Διαβάστε Ματθ. 4:23-25 και 9:35. Ποια τριμερής προσέγγιση ήταν η βάση της διακονίας του Χριστού; Πώς φρόντιζε τις ανάγκες των ανθρώπων και τι επιρροή ασκούσε στη ζωή τους;`

Η διακονία του Ιησού ήταν τριμερής – διδασκαλία, κήρυγμα, και θεραπεία. Μοιραζόταν αιώνιες αρχές ώστε όλων η ζωή να αποκτήσει νόημα και σκοπό. Είπε, «Εγώ ήλθον διά να έχωσι ζωήν, και να έχωσιν αυτήν εν αφθονία» (Ιωάν. 10:10). Με τη διακονία Του έδειξε περίσσεια χάρη. Και δίνει και σε εμάς τη δυνατότητα να ζήσουμε «περίσσεια» τώρα και για πάντα.

`Διαβάστε Μάρκ. 1:32-39. Ο Ιησούς πέρασε όλη την μέρα θεραπεύοντας αρρώστους και βγάζοντας δαιμόνια. Αφού προσευχήθηκε για κάποια ώρα, την επομένη το πρωί, ήρθαν περισσότεροι ζητώντας θεραπεία. Έφυγε και πήγε σε άλλη πόλη. Γιατί δεν τους θεράπευσε; Προσέξτε την εξήγηση που δίνει ο Ίδιος στα εδ. 38,39.`

Αφού θεράπευσε τα πλήθη, την επομένη μέρα ο Ιησούς αποφασίζει να αφήσει τους ανθρώπους που Τον αναζητούν και χρειάζονται θεραπεία. Εξηγεί πως ο λόγος για τον οποίον ήρθε στον κόσμο είναι το κήρυγμα του ευαγγελίου. Ο Ιησούς δεν ήταν απλώς ένας θαυματοποιός, αλλά ο Υιός του Θεού που είχε μία αποστολή λύτρωσης. Δεν ικανοποιούταν απλώς με τη θεραπεία των φυσικών τους ασθενειών. Ήθελε οι άνθρωποι να λάβουν το δώρο της αιώνιας ζωής που τους πρόσφερε. Με την παρακάτω δήλωση έδειξε ξεκάθαρα τον σκοπό της αποστολής Του εδώ στη γη: «Διότι ο Υιός του ανθρώπου ήλθε να ζητήση και να σώση το απολωλός» (Λουκ. 19:10). Κάθε θαύμα θεραπείας ήταν μία ευκαιρία να αποκαλύψει τον χαρακτήρα του Θεού, να ανακουφίσει τη θλίψη, και να δώσει ευκαιρία για αιώνια ζωή.

`ΣΚΕΨΗ: Μπορείτε να ζήσετε την ολοκληρωμένη ζωή που προσφέρει ο Ιησούς εάν είστε φτωχοί ή άρρωστοι; Πρόσφερε ο Ιησούς κάτι ουσιαστικότερο από την φυσική θεραπεία; Με ποιους πρακτικούς τρόπους μπορούμε να οδηγήσουμε τους ανθρώπους σε πνευματικές αλήθειες όταν υπηρετούμε τις φυσικές και συναισθηματικές ανάγκες τους;`