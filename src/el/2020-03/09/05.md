---
title:  Το Θεμελιο Της Αποδοχης
date:  26/08/2020
---

`Διαβάστε Ρωμ. 15:7 και Εφεσ. 4:32. Πώς θα περιγράφατε το θεμέλιο της αποδοχής; Ποια είναι η έννοια της αποδοχής;`

Σ’ αυτές τις δύο περικοπές ο απ. Παύλος παρουσιάζει τις αρχές που πρέπει να έχουμε για να αποδεχόμαστε ο ένας τον άλλον. Επειδή ο Χριστός μάς έχει συγχωρήσει και μας έχει αποδεχτεί, πώς είναι δυνατόν εμείς να μη συγχωρήσουμε και να μην αποδεχτούμε ο ένας τον άλλον; Επειδή ακριβώς ο Ιησούς μάς αποδέχτηκε, γι’ αυτό μπορούμε και εμείς να αποδεχτούμε ο ένας τον άλλον, παρά τα όποια ελαττώματα.

Σκεφτείτε πράγματα που έχετε κάνει και που ίσως ακόμη να αγωνίζεστε – πράγματα που ίσως μόνο εσείς γνωρίζετε, και που θα τρομοκρατιόσασταν εάν τα γνώριζαν άλλοι. Ο Χριστός από την άλλη, ξέρει για εμάς πράγματα που οι άλλοι αγνοούν και παρόλα αυτά μας δέχεται μέσω της πίστης. Όχι λόγω της δικής μας καλοσύνης, αλλά λόγω της δικής Του. Ποια λοιπόν πρέπει να είναι η δική μας συμπεριφορά προς τους άλλους; Αυτό το σημείο για κάποιους δύσκολα γίνεται κατανοητό. Η ειλικρινής αποδοχή σημαίνει ότι δεχόμαστε τον άλλον όπως είναι, με όλες τις αμαρτωλές του συνήθειες, επειδή είναι άνθρωπος δημιουργημένος κατ’ εικόνα Θεού. Επειδή ο Χριστός πέθανε για εμάς, «ενώ ημείς ήμεθα έτι αμαρτωλοί» και «εφιλιώθημεν με τον Θεόν», ενώ ήμασταν ακόμη εχθροί Του, μπορούμε να συγχωρήσουμε και να αποδεχτούμε τους άλλους (Ρωμ. 5:6-10).

Μόλις όμως αυτή η σχέση αποδοχής εδραιωθεί, πολλές φορές είναι απαραίτητο να δείξουμε με αγάπη στον άλλον τις Βιβλικές αλήθειες. Εάν αποτύχουμε σημαίνει ότι αμελήσαμε να δείξουμε αγάπη. Ως φίλοι, θέλουμε να μοιραστούμε μαζί του τις αιώνιες αλήθειες που μεταμορφώνουν τη ζωή. Ο Ιησούς δεν έλεγε, «Κάνε ό,τι σου αρέσει. Όλα εντάξει. Εγώ εξακολουθώ να σε δέχομαι.» Απεναντίας, η συμπεριφορά Του ήταν περισσότερο, «Ό,τι και να έχεις κάνει, προτίθεμαι να σε συγχωρήσω και να σου δώσω τη δύναμη να αλλάξεις.» Η Βιβλική αλήθεια που με ταπεινοφροσύνη εκδηλωνόταν στη ζωή του Χριστού, κέρδισε καρδιές και άλλαξε ζωές.

`ΣΚΕΨΗ: Πώς γίνεται εφικτό το να αποδεχτούμε κάποιον χωρίς να δεχτούμε και την αμαρτωλή του συμπεριφορά; Πώς μπορούμε να αποδεχόμαστε τους άλλους, χωρίς να συναινούμε ή να δείχνουμε ανοχή στην αμαρτία;`