---
title:  Παρουσιαζοντας Την Αληθεια Με Αγαπη
date:  25/08/2020
---

Η φιλία μόνο δεν αρκεί για να οδηγήσουμε τους ανθρώπους στον Χριστό. Μπορεί να έχουμε πολλούς φίλους, ανθρώπους με τους οποίους χαιρόμαστε να είμαστε μαζί και που απολαμβάνουν την παρέα μας, αλλά όταν τους λέμε τι έκανε ο Ιησούς για εμάς και πώς άλλαξε τη ζωή μας, η φιλία μπορεί και να μη μετρήσει τόσο. Σίγουρα είναι ωραίο να είμαστε φιλικοί, αλλά ο Θεός δεν μας κάλεσε για να είμαστε απλώς φιλικοί. Μπορεί η φιλία να μην αρκεί για να οδηγήσουμε τους ανθρώπους στον Χριστό, η εχθρική όμως στάση μπορεί να τους απομακρύνει. Ο απ. Παύλος μας θυμίζει ότι πρέπει να λέμε την αλήθεια με αγάπη (Εφεσ. 4:15). Οι δεσμοί φιλίας ενισχύονται όταν συμφωνούμε με τους άλλους, τους αποδεχόμαστε, και τους επαινούμε όταν πρέπει. Είναι πολύ σημαντικό να μας γίνει συνήθεια να βλέπουμε το καλό στους άλλους.

`Διαβάστε Β’ Θεσ. 1:1-4. Αναφέρετε κάποια από τα σημεία για τα οποία ο Παύλος επαινεί τους Θεσσαλονικείς.`

Ορισμένοι χαίρονται να βλέπουν τα αρνητικά των άλλων. Τους ευχαριστεί όταν βλέπουν τον άλλον να κάνει κάποιο λάθος, και αυτό επειδή, εκτός των άλλων, τους κάνει να νιώθουν καλύτερα για τον εαυτό τους.

Ο απ. Παύλος έκανε ακριβώς το αντίθετο. Έψαχνε τα θετικά στις εκκλησίες που υπηρετούσε. Σίγουρα κατέκρινε τα λάθη και δεν παρέβλεπε την αμαρτία, αλλά επικεντρωνόταν στο να στερεώσει τις εκκλησίες που άνοιγε. Και ένας τρόπος ήταν να επισημάνει αυτά που έκαναν σωστά. Η δήλωση της Ε. Χουάιτ για τη σημασία των θετικών σχέσεων είναι αξιοσημείωτη. «Αν ήμασταν ταπεινοί ενώπιον του Θεού, και ήμασταν ευγενείς, με τρυφερή καρδιά και ελεήμονες, θα υπήρχαν εκατό επιστροφές προς την αλήθεια όπου τώρα υπάρχει μόνο μία». Π.Ε. τομ. 9, σ. 142.

`ΣΚΕΨΗ: Σκεφτείτε την παραπάνω δήλωση για μια στιγμή. Τι θα γινόταν στην τοπική σας εκκλησία εάν από την καρδιά του κάθε μέλους έβγαινε καλοσύνη, ευγένεια, τρυφερότητα και έλεος; Πώς θα ήταν μία τέτοια εκκλησία; Κοιτάξτε τη δική σας καρδιά και σκεφτείτε πώς μπορείτε να βελτιωθείτε σ’ αυτό το σημείο.`