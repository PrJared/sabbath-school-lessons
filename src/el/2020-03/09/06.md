---
title:  Η Αληθεια Παρουσιαζομενη Με Ομορφο Τροπο
date:  27/08/2020
---

Ο Ιησούς δεν αμελούσε να παρουσιάσει την αλήθεια για «χάρη της αγάπης», επειδή αυτό δεν θα ήταν αγάπη. Η αγάπη θέλει πάντα το καλό του άλλου. Δεν υπάρχει καμία διαμάχη μεταξύ της αγάπης και της αλήθειας. Η αλήθεια που παρουσιάζεται με ταπεινοφροσύνη και ευγένεια είναι εκδήλωση αγάπης. Ο Ιησούς είπε, «Εγώ είμαι η οδός, και η αλήθεια, και η ζωή» (Ιωάν. 14:6). Ο Ιησούς είναι ο μόνος δρόμος για τη σωτηρία (Πράξ. 4:12). Σωζόμαστε με τη χάρη Του ώστε να μπορέσουμε να γνωρίσουμε την αλήθεια Του και να ζήσουμε τη ζωή Του. Η αλήθεια χωρίς αγάπη οδηγεί στον νομικισμό, ο οποίος καταπνίγει την πνευματική ζωή. Η υποτιθέμενη «αγάπη» χωρίς αλήθεια οδηγεί στην ανοχή, στους ανούσιους συναισθηματισμούς, αφήνοντας τον άνθρωπο έρμαιο στη θάλασσα της αβεβαιότητας. Η αλήθεια που παρουσιάζεται με αγάπη οδηγεί στην αυθεντική Χριστιανική εμπειρία που φέρνει ξεκάθαρη κατεύθυνση, σκοπό και σιγουριά.

`Διαβάστε Α’ Πέτρ. 3:15, Β’ Τιμ. 4:2 και Τίτον 3:4,5. Ποιες εκφράσεις σ’ αυτά τα εδάφια δείχνουν την ισορροπία μεταξύ της παρουσίασης της Βιβλικής αλήθειας και ενός ταπεινού, δεκτικού πνεύματος;`

Οι συγγραφείς της Καινής Διαθήκης ποτέ δεν υψώνουν την αγάπη εις βάρος της αλήθειας. Με όμορφο τρόπο αναμιγνύουν την αγάπη με την αλήθεια, την χάρη με τον νόμο, την ευσπλαχνία με την ειλικρίνεια. Ο Πέτρος προτρέπει τους πιστούς να είναι «πάντοτε έτοιμοι εις απολογίαν μετά πραότητος και φόβου, προς πάντα τον ζητούντα από σας λόγον περί της ελπίδος της εν υμίν» (Α’ Πέτρ. 3:15). Με άλλα λόγια πρέπει να ξέρουμε τι πιστεύουμε και γιατί το πιστεύουμε, και να είμαστε σε θέση να το εξηγήσουμε. Αυτό δεν σημαίνει ότι πρέπει να έχετε όλες τις απαντήσεις ή ότι πρέπει να είστε σε θέση να πείσετε τους άλλους για τα πιστεύω σας. Σημαίνει απλώς ότι «μετά πραότητος και φόβου» - με ταπεινοφροσύνη δηλαδή και με την αίσθηση της σπουδαιότητας των ζητημάτων που διακυβεύονται – να μπορείτε να εξηγήσετε και να υπερασπιστείτε την πίστη σας. Ο Παύλος συμβουλεύει τον νεαρό Τιμόθεο, «κήρυξον τον λόγον, επίμενε εγκαίρως, ακαίρως, έλεγξον, επίπληξον, πρότρεψον μετά πάσης μακροθυμίας και διδαχής» (Β’ Τιμ. 4:2). Και στον Τίτο θυμίζει ότι οι αναγεννημένοι σώθηκαν λόγω της αγάπης και της καλοσύνης του Θεού (Τίτον 3:5).

Και εμείς καλούμαστε να παρουσιάσουμε την αλήθεια με αγάπη, κάθε πραότητα και ταπεινοφροσύνη. Ο Κύριος μάς καλεί να ενωθούμε μαζί Του και να μοιραστούμε το μήνυμα των εσχάτων ημερών σε έναν κόσμο που πεθαίνει χωρίς Χριστό.

`ΣΚΕΨΗ: Εάν κάποιος σας ρωτούσε, «Γιατί είσαι Χριστιανός;» πώς θα απαντούσατε και γιατί;`