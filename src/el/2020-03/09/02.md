---
title:  Δεκτικοτητα Στο Ευαγγελιο
date:  23/08/2020
---

`Διαβάστε Ιωάν. 4:27-30, 39-42. Πώς βλέπουμε μέσα από τη συναναστροφή του Ιησού με τη Σαμαρείτισσα το γεγονός ότι όλοι μπορεί να γίνουν δεκτικοί στο ευαγγέλιο, ακόμη και σε αναπάντεχα μέρη;`

Το τελευταίο μέρος όπου οι μαθητές περίμεναν να δουν ανθρώπους δεκτικούς στο ευαγγέλιο, ήταν η Σαμάρεια. Οι Σαμαρείτες βρίσκονταν σε συνεχή διαμάχη με τους Ιουδαίους για θέματα δογματικά και λατρείας. Η έχθρα αυτή ήταν παλιά. Οι Σαμαρείτες ήθελαν να συμμετάσχουν στο έργο της ανοικοδόμησης του ναού στην Ιερουσαλήμ αλλά η πρότασή τους απορρίφθηκε εξαιτίας της επιγαμίας τους με τα άλλα έθνη και τις ανορθόδοξες απόψεις τους. Ως αποτέλεσμα, οι Σαμαρείτες έκτισαν τον δικό τους ναό στο όρος Γαριζίν. Οι μαθητές με μεγάλη προθυμία θα παραμέριζαν την Σαμάρεια μιας και γι’ αυτούς ήταν ένα άγονο έδαφος για τη διακήρυξη του ευαγγελίου. Ο Ιησούς είδε αυτό που οι μαθητές δεν μπορούσαν να διακρίνουν: δεκτικές καρδιές. Η εξιστόρηση του Ιωάννη ξεκινά με τα εξής λόγια: «Αφήκε την Ιουδαίαν, και απήλθε πάλιν εις την Γαλιλαίαν. Έπρεπε δε να περάση διά της Σαμαρείας» (Ιωάν. 4:3,4). Ο Ιησούς, «έπρεπε» να περάσει από τη Σαμάρεια επειδή το Άγιο Πνεύμα Του έδειξε πως εκεί υπήρχαν δεκτικές στο ευαγγέλιο καρδιές. Όταν τα μάτια μας χρίζονται από το Άγιο Πνεύμα μπορούμε να δούμε τις πιθανότητες εκεί που οι άλλοι βλέπουν μόνο δυσκολίες. Βλέπουμε έναν εύφορο αγρό ψυχών για τη βασιλεία του Θεού εκεί που οι άλλοι βλέπουν μόνο άγονα χωράφια.

`Διαβάστε Πράξ. 8:4,5,14. Ποιο ήταν το αποτέλεσμα της διακονίας του Ιησού στη Σαμάρεια;`

Οι μαθητές θα είχαν προσπεράσει τη Σαμάρεια χωρίς να δώσουν την ευκαιρία στους Σαμαρείτες να ακούσουν την αλήθεια του Λόγου του Θεού. Ο Ιησούς είδε εκείνο που αυτοί δεν έβλεπαν. Κατάλαβε πως το Άγιο Πνεύμα είχε προετοιμάσει την καρδιά της γυναίκας. Η έντονη αλλαγή της επηρέασε πολλούς στην πόλη. Δεν θα βλέπουμε πάντα τα αποτελέσματα της μαρτυρίας μας, καθώς όμως σπέρνουμε σε δεκτικές καρδιές, μία μέρα θα φέρουμε σοδειά για την δόξα του Θεού.

`ΣΚΕΨΗ: Ποτέ δεν ξέρουμε πόσο επηρεάζουν τα λόγια και η συμπεριφορά μας τους άλλους, είτε για καλό είτε για κακό. Πόσο προσεκτικοί λοιπόν πρέπει να είμαστε!`