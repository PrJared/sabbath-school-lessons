---
title:  Αορατες Δυναμεις Στο Εργο
date:  22/07/2020
---

Η διαμεσολαβητική προσευχή είναι ένα δυνατό όπλο στη μάχη μεταξύ του καλού και του κακού, που αλλιώς αποκαλούμε «Μεγάλη Διαμάχη». Μία από τις πιο ξεκάθαρες εκδηλώσεις αυτής της μάχης βρίσκεται στο Δαν. 10. Ο Ιερεμίας είχε αναφέρει ότι οι Ιουδαίοι θα παρέμεναν αιχμάλωτοι στη Βαβυλώνα για εβδομήντα χρόνια. Προς το τέλος της ζωής του Δανιήλ, η προφητική περίοδος της Ιουδαϊκής αιχμαλωσίας έφτανε στο τέλος της. Ο Δανιήλ ανησυχούσε. Δεν υπήρχε κάτι που να δείχνει στην εκπλήρωση των λόγων του Ιερεμία. Ο λαός του εξακολουθούσε να είναι αιχμάλωτος. Η Βαβυλώνα είχε πέσει από τους Μήδους και τους Πέρσες, ο λαός ωστόσο παρέμενε αιχμάλωτος. Ο Δανιήλ νήστευε και προσευχόταν για τρεις εβδομάδες. Με ειλικρίνεια μεσολαβούσε για το λαό του. Μετά τις τρεις εβδομάδες, ένα ένδοξο αγγελικό ον εμφανίστηκε μπροστά του.

`Διαβάστε Δαν. 10:10-14. Πότε εισακούστηκαν οι προσευχές του Δανιήλ και τι ήταν εκείνο που προσωρινά τις εμπόδιζε;`

Εδώ έχουμε μία εκπληκτική περικοπή. Για να την κατανοήσουμε πλήρως πρέπει να ταυτοποιήσουμε τους εμπλεκόμενους χαρακτήρες. Ποιος είναι ο άρχων της Περσίας; Σίγουρα όχι ο Κύρος που ήταν ο βασιλιάς της Περσικής αυτοκρατορίας. Πολύ πιθανόν η έκφραση αυτή, «ο άρχων της βασιλείας της Περσίας» να εκπροσωπεί τον Σατανά. Ο Ιησούς τον αποκάλεσε, «ο άρχων του κόσμου τούτου» (Ιωάν. 12:31, 14:30). Ο Παύλος τον αποκάλεσε, «άρχοντα της εξουσίας του αέρος» (Εφεσ. 2:2). Εάν ο πρίγκιπας της Περσίας είναι ο Σατανάς, τότε ποιος είναι ο Μιχαήλ; Το όνομα Μιχαήλ συναντάται πέντε φορές στην Αγία Γραφή (Αποκ. 12:7, Ιούδα 9, Δαν. 10:13,21 και 12:1). Με μία προσεκτική μελέτη των περικοπών αυτών φαίνεται πως Μιχαήλ (όπου Μιχαήλ σημαίνει, «Εκείνος που είναι όμοιος του Θεού») είναι μία ακόμη ονομασία που δίνεται στον Ιησού ως Αρχηγός των αγγέλων στη μάχη με τον Σατανά. Ο Χριστός είναι ο αιώνιος, αυθύπαρκτος, παντοδύναμος, Υιός του Θεού. Μία από τις αποστολές Του ως Αρχηγός των αγγέλων είναι να νικήσει και να εξολοθρεύσει τον Σατανά. Στο Δαν. 10:τραβιέται η κουρτίνα και βλέπουμε τη μάχη μεταξύ του καλού και του κακού. Καθώς ο Δανιήλ προσεύχεται, ο Μιχαήλ, ο παντοδύναμος Ιησούς, έρχεται από τον ουρανό για να νικήσει τις δυνάμεις της κολάσεως. Παρότι δεν μπορούμε να το δούμε, ο Ιησούς εργάζεται για να απαντηθούν οι προσευχές μας. Είναι ένας ισχυρός Σωτήρας. Καμία προσευχή μας δεν περνάει απαρατήρητη.

`ΣΚΕΨΗ: Πώς βλέπεται τη Μεγάλη Διαμάχη στη ζωή σας; Τι σας δείχνει η πραγματικότητα αυτής της διαμάχης για τις επιλογές που πρέπει να κάνετε;`