---
title:  Ιησους Ο Ισχυρος Μεσολαβητης
date:  20/07/2020
---

`Διαβάστε Λουκ. 3:21, 5:16 και 9:18. Τι μας λένε αυτά τα εδάφια για τη σχέση που υπήρχε μεταξύ της ζωής προσευχής του Ιησού και της αποτελεσματικότητάς Του στη διακονία;`

Ο Ιησούς συνεχώς βρισκόταν σε επικοινωνία με τον Πατέρα Του. Στη βάπτισή Του όταν ξεκίνησε η Μεσσιανική Του διακονία, προσευχήθηκε για Θεϊκή δύναμη προκειμένου να εκπληρώσει τον σκοπό του ουρανού. Το Άγιο Πνεύμα Τον ενδυνάμωσε για να κάνει το θέλημα του Πατέρα και να εκπληρώσει το σχέδιο. Είτε στον πολλαπλασιασμό της τροφής με τους πεντακισχίλιους, είτε στη θεραπεία του λεπρού ή στην απελευθέρωση των δαιμονιζόμενων, ο Ιησούς αναγνώριζε ότι στη μάχη μεταξύ του καλού και του κακού, η προσευχή είναι ένα ισχυρό όπλο για να νικηθούν οι δυνάμεις της κολάσεως. Η προσευχή είναι ο τρόπος που δόθηκε από τον ουρανό για να συνδυαστεί η αδυναμία μας με την άπειρη δύναμη του Θεού. Μέσω της προσευχής εξυψωνόμαστε στον Θεό, ο Οποίος μπορεί να αγγίξει την καρδιά εκείνων για τους οποίους προσευχόμαστε.

`Διαβάστε Λουκ. 22:31-34 και Εβρ. 7:25. Τι διαβεβαίωση έδωσε ο Ιησούς στον Πέτρο που θα τον προετοίμαζε για τους πειρασμούς που θα αντιμετώπιζε στο άμεσο μέλλον; Τι διαβεβαίωση δίνει στον καθένα από εμάς για τους πειρασμούς που αντιμετωπίζουμε;`

Αποτελεσματικοί εργάτες του ευαγγελίου, είναι οι άνδρες και οι γυναίκες της προσευχής. Ο Ιησούς προσευχήθηκε για τον Πέτρο ονομαστικά. Διαβεβαίωσε τον Πέτρο ότι την ώρα του μεγαλύτερου πειρασμού, Αυτός θα προσευχόταν για εκείνον. Ο Σατανάς μπορούσε να καταλάβει την προοπτική που είχε ο Πέτρος να προάγει τη βασιλεία του Θεού. Έκανε ό,τι μπορούσε για να καταστρέψει τη θετική επιρροή του Πέτρου στην Χριστιανική εκκλησία. Παρά τους πειρασμούς και τις δυσκολίες που αντιμετώπιζε, ο Ιησούς προσευχήθηκε για τον Πέτρο και οι προσευχές Του απαντήθηκαν. Πόσο συναρπαστικό να γνωρίζουμε ότι ο Σωτήρας προσεύχεται και για εμάς. Μας προσκαλεί να ενωθούμε μαζί Του στο έργο της διαμεσολαβητικής προσευχής και να φέρουμε και άλλους ανθρώπους ονομαστικά ενώπιον του θρόνου Του. Η επιμονή στην προσευχή, μας βοηθάει να καταλάβουμε την ολοκληρωτική εξάρτησή μας στον Θεό για την προσέγγιση εκείνων για τους οποίους προσευχόμαστε.

`ΣΚΕΨΗ: Για ποιον προσεύχεστε; Γιατί είναι σημαντικό ποτέ να μην τα παρατήσετε, όσο δύσκολα κι αν δείχνουν τα πράγματα;`