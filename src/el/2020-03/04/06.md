---
title:  Το Σημειο Εστιασης Της Προσευχης
date:  23/07/2020
---

Στην Αγία Γραφή δίνεται έμφαση στο να εξειδικευθούμε στην προσευχή. Η προσευχή δεν είναι μία απροσδιόριστη επιθυμία της ψυχής. Μέσω της προσευχής φέρνουμε στον Θεό συγκεκριμένες αιτήσεις. Ο Ιησούς προσευχήθηκε συγκεκριμένα για τους μαθητές Του. Το ίδιο έκανε και ο απ. Παύλος για τους Εφέσιους, τους Φιλιππησίους, και τους Κολοσαείς Χριστιανούς. Προσευχήθηκε για τους νεαρούς συνεργάτες του όπως τον Τιμόθεο, τον Τίτο και τον Ιωάννη Μάρκο.

`Διαβάστε Α’ Σαμ. 12:22-24 και Ιώβ 16:21. Τι κοινό έχουν αυτές οι δύο περικοπές; Τι μας λένε για τη διαμεσολαβητική προσευχή;`

Τόσο ο Σαμουήλ όσο και ο Ιώβ τονίζουν την ανάγκη για ειλικρινή, εγκάρδια, συγκεκριμένη διαμεσολάβηση. Τα λόγια του Σαμουήλ είναι αρκετά δυνατά. Αναφωνεί, «εις εμέ δε, μη γένοιτο να αμαρτήσω εις τον Κύριον, ώστε να παύσω από του να δέωμαι υπέρ υμών!» (Α’ Σαμ. 12:23). Μπορούμε σχεδόν να ακούσουμε την ηχώ των λόγων του Σαμουήλ στην προσευχή του Ιώβ, «Να ήτο δυνατόν να διαδικάζηται τις προς τον Θεόν, ως άνθρωπος προς τον πλησίον αυτού!» (Ιώβ 16:21). Είναι δικό μας έργο να ικετεύουμε στον Θεό για άνδρες και γυναίκες που δεν γνωρίζουν τον Χριστό.

`Διαβάστε Α’ Ιωάν. 5:14-16. Τι γίνεται όταν μεσολαβούμε για άλλους;`

Όταν προσευχόμαστε για άλλους γινόμαστε το κανάλι για τις ευλογίες του Θεού σ’ αυτούς. Μέσα από εμάς, ρέει σε αυτούς ποταμός νερού ζωής από τον ουράνιο θρόνο. Τα στρατεύματα του Σατανά τρέμουν στο άκουσμα μιας ειλικρινούς διαμεσολάβησης. Η Ε. Χουάιτ περιγράφει τη δύναμη της προσευχής μ’ αυτά τα σημαντικά λόγια: «Ο Σατανάς δεν μπορεί να αντέξει την έκκληση στον ισχυρό αντίπαλό του, γιατί φοβάται και τρέμει μπροστά στη δύναμη και στη δόξα Του. Στο άκουσμα της ειλικρινούς προσευχής, όλα τα στρατεύματα του Σατανά τρέμουν.» Testimonies for the Church, τομ. 1, σ. 346. Η προσευχή μάς συνδέει με την Πηγή της Θεϊκής δύναμης στη μάχη για τις ψυχές των πλανημένων ανθρώπων.

`ΣΚΕΨΗ: Διαβάστε Ματθ. 18:18,19. Τι σχέση έχει αυτό το κείμενο με την μεσολαβητική προσευχή, και πώς μας ενθαρρύνει να προσευχόμαστε με άλλους για τη σωτηρία εκείνων που δεν γνωρίζουν τον Κύριο;`