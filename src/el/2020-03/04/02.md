---
title:  Η Υπερκοσμια Διαμαχη
date:  19/07/2020
---

`Συγκρίνετε Αποκ. 12:7-9, Εφεσ. 6:12 και Β’ Κορ. 10:4. Πώς αυτές οι περικοπές επηρεάζουν την κατανόησή μας για την μεσολαβητική προσευχή;`

Η Αγία Γραφή σηκώνει το πέπλο μεταξύ του ορατού κόσμου και του αόρατου. Υπάρχει μία διαμάχη μεταξύ του καλού και του κακού, μεταξύ των δυνάμεων της δικαιοσύνης και του σκότους, μεταξύ του Χριστού και του Σατανά. Σ’ αυτήν την υπερκόσμια διαμάχη, ο Θεός σέβεται την ανθρώπινη ελευθερία. Ποτέ δεν θα χειραγωγήσει τη θέληση, ούτε θα αναγκάσει τη συνείδηση. Στέλνει το Άγιο Πνεύμα για να οδηγήσει τους ανθρώπους στη Θεϊκή αλήθεια (Ιωάν. 16:7,8). Ουράνιοι άγγελοι μπαίνουν στη μάχη για να επηρεάσουν τους ανθρώπους για την αιωνιότητα (Εβρ. 1:14). Ο Θεός επίσης δημιουργεί καταστάσεις στη ζωή των ανθρώπων για να τους οδηγήσει κοντά Του. Ο Θεός ποτέ δεν θα εξαναγκάσει τη συνείδηση. Η βία είναι αντίθετη ως προς τη βασιλεία Του. Ο εξαναγκασμός είναι κάτι ξένο στην αρχή της αγάπης που είναι η βάση της διακυβέρνησής Του. Εδώ η προσευχή έχει σημαντικό ρόλο. Παρότι ο Θεός κάνει ό,τι μπορεί για να προσεγγίσει τους ανθρώπους πριν ακόμη εμείς προσευχηθούμε, οι προσευχές μας απελευθερώνουν την ισχυρή δύναμη του Θεού. Σέβεται την ελευθερία της επιλογής μας καθώς προσευχόμαστε για τους άλλους, και η προσευχή μας Του δίνει την ευκαιρία να κάνει ακόμη περισσότερα, υπό το φως της διαμάχης μεταξύ του καλού και του κακού, από ό,τι εάν δεν προσευχόμασταν. Σκεφτείτε προσεκτικά την παρακάτω δήλωση, «Αποτελεί μέρος του σχεδίου του Θεού να μας χαρίζει σαν απάντηση της πιστής προσευχής αυτό που δεν θα μας παραχωρούσε αν δεν το ζητούσαμε με προσευχή.» Ε. Χουάιτ, Τ.Π.Σ. σ. 627. Στη Μεγάλη Διαμάχη μεταξύ του καλού και του κακού, η προσευχή κάνει τη διαφορά. Όταν προσευχόμαστε για κάποιον που δεν γνωρίζει τον Χριστό, ανοίγουμε τα κανάλια των Θεϊκών ευλογιών να ρεύσουν στη ζωή του. Ο Θεός τιμά την επιλογή μας να προσευχηθούμε για εκείνους και εργάζεται ακόμη πιο έντονα στη ζωή τους. Όσον αφορά το θέμα της μεσολαβητικής προσευχής, πρέπει με ταπεινοφροσύνη να αναγνωρίσουμε ότι δεν μπορούμε να κατανοήσουμε πλήρως το έργο του Θεού, αλλά αυτό δεν πρέπει να μας κρατήσει μακριά από τις ευλογίες που φέρνει η προσευχή σε εμάς και στους άλλους.

`ΣΚΕΨΗ: Γιατί ο Θεός εργάζεται πιο έντονα όταν προσευχόμαστε από ό,τι όταν αμελούμε την προσευχή; Ακόμη κι αν δεν καταλαβαίνουμε ακριβώς το πώς λειτουργεί, γιατί η προτροπή της Αγίας Γραφής να προσευχόμαστε για τους άλλους, μας ωθεί να το κάνουμε;`