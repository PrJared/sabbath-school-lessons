---
title:  Οι Διαμεσολαβητικες Προσευχες Του Παυλου
date:  21/07/2020
---

Η διαμεσολαβητική προσευχή είναι κάτι που το συναντάμε στην Αγία Γραφή. Ο Παύλος προσευχόταν για τους πιστούς στις εκκλησίες που είχε ανοίξει κατά την ευαγγελική του διακονία. Πίστευε πως με τις προσευχές του θα συνέβαινε κάτι που διαφορετικά δεν θα γινόταν. Αν και ήταν μακριά από εκείνους που αγαπούσε, κατάλαβε πως μπορούσαν να είναι μαζί καθώς προσεύχονταν ο ένας για τον άλλον.

`Διαβάστε Εφεσ. 1:15-21. Καταγράψτε τις διαφορετικές αιτήσεις που έκανε ο Παύλος στον Θεό για τους Εφέσιους. Τι ζήτησε συγκεκριμένα από τον Κύριο να τους δώσει;`

Η προσευχή του Παύλου για τους Εφέσιους είναι αξιόλογη. Προσευχήθηκε ο Θεός να τους δώσει σοφία και πνευματική διάκριση, να φωτίσει το νου τους με τη Θεϊκή αλήθεια και να τους δώσει την ελπίδα για αιώνια ζωή. Επίσης, προσευχήθηκε να νιώσουν το έντονο έργο που κάνει η δύναμη του Θεού στη ζωή τους. Ο Θεός είναι τόσο ισχυρός που ανέστησε τον Ιησού από τους νεκρούς, ένα γεγονός που θέτει το θεμέλιο της ελπίδας τους για αιώνια ζωή μαζί Του. Η προσευχή του ολοκληρώνεται θυμίζοντάς τους τον πλούτο της δόξας και την κληρονομιά Του. Οι Εφέσιοι θα πρέπει να ενθαρρύνθηκαν ιδιαίτερα όταν έμαθαν πως ο Παύλος προσευχόταν για εκείνους, και κυρίως όταν έμαθαν τι ακριβώς προσευχόταν γι’ αυτούς.

`Διαβάστε Φιλιπ. 1:3-11 και προσέξτε τον τόνο της προσευχής του Παύλου. Εάν ήσασταν μέλος της εκκλησίας των Φιλίππων και λαμβάνατε αυτήν την επιστολή από τον Παύλο όπου αναφέρεται η προσευχή του για εσάς, πώς θα αισθανόσασταν και γιατί; Τι υποσχέσεις βρίσκουμε στα λόγια του και τι νουθεσίες;`

Αυτά είναι κάποια από τα πιο ενθαρρυντικά λόγια της Αγίας Γραφής, γεμάτα υποσχέσεις αλλά και προτροπές να γεμίσουμε με την αγάπη, τη γνώση και τη διάκριση που έρχονται όταν γνωρίζουμε τον Ιησού και γινόμαστε ό,τι ο Θεός θέλει να είμαστε.