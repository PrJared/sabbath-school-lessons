---
title:  Πιστη Στην Εντολη Του Χριστου
date:  01/07/2020
---

Η αφοσίωση στον Χριστό απαιτεί δέσμευση να κάνουμε το θέλημά Του. Επιβάλει την υπακοή στις εντολές Του. Καταλήγει στην καρδιά που πάλλεται με την καρδιά Του για τη σωτηρία του απολωλός. Δίνει προτεραιότητα σε αυτά που Εκείνος έχει ως προτεραιότητα.

`Διαβάστε Α’ Τιμ. 2:3,4 και Β’ Πέτρ. 3:9. Τι μας λένε αυτά τα εδάφια για την καρδιά του Θεού; Ποια είναι η προτεραιότητά Του;`

Ο Θεός χαίρεται με τη σωτηρία των ανθρώπων. Δεν υπάρχει τίποτα πιο σημαντικό γι’ Αυτόν. Είναι ο διακαής πόθος Του όλοι να σωθούν και «να έλθωσιν εις επίγνωσιν της αληθείας» (Α’ Τιμ. 2:4). «Μη θέλων να απολεσθώσι τινές, αλλά πάντες να έλθωσιν εις μετάνοιαν» (Β’ Πέτρ. 3:9). Πάνω σ’ αυτό το εδάφιο, στο SDA Bible Commentary αναφέρεται πώς από το ρήμα «θέλων» φαίνεται η επιθυμία. Έπειτα δίνεται έμφαση στο «αλλά». «Ο σύνδεσμος εδώ χρησιμοποιείται για να τονίσει την αντίθεση όσον αφορά την παρερμηνεία για τη φύση του Θεού, ότι μπορεί δηλαδή να θέλει να χαθούν κάποιοι, ενώ στην πραγματικότητα επιθυμεί να σωθούν όλοι.» B.C. τόμ. 7, σ. 615. Η εντολή του Χριστού στον καθένα από εμάς είναι να μετέχουμε στην αποστολή Του ως μάρτυρες της αγάπης Του, της χάρης και της αλήθειας, καθώς και της επιθυμίας Του όλη η ανθρωπότητα να σωθεί.

`Διαβάστε Πράξ. 13:47 και συγκρίνετε με Ησ. 49:6. Σε ποιον βρίσκει αρχικά εφαρμογή αυτό το κείμενο; Πώς το χρησιμοποιεί ο απ. Παύλος;`

Πολλές φορές μία προφητεία της Παλαιάς Διαθήκης έχει παραπάνω από μία εφαρμογές. Εδώ ο Παύλος παίρνει μία προφητεία που αρχικά αναφέρεται στο Ισραήλ και στον Μεσσία (δείτε Ησ. 41:8, 49:6, και Λουκ. 2:32) και την εφαρμόζει στην εκκλησία της Καινής Διαθήκης. Η εκκλησία απορρίπτει, ή υποτιμά την εντολή του Χριστού όταν αποτυγχάνει στον σκοπό της ύπαρξής της και χάνει την προφητική της κλήση στον κόσμο.

`ΣΚΕΨΗ: Ποιοι κίνδυνοι υπάρχουν στην εκκλησία, ακόμη και σε τοπικό επίπεδο, όταν εστιάζει στα εσωτερικά ζητήματα και ξεχνάει τον αρχικό της σκοπό;`