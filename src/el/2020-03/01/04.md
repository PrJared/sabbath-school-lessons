---
title:  Αυξανομαστε Καθως Δινουμε
date:  30/06/2020
---

Η Νεκρά Θάλασσα αποτελεί το χαμηλότερο υψόμετρο στην επιφάνεια της γης σε χερσαίο έδαφος, με την επιφάνειά της και τις ακτές της να φτάνουν τα 422 μέτρα κάτω από την επιφάνεια της θάλασσας. Ο ποταμός Ιορδάνης ρέει από τη θάλασσα της Γαλιλαίας και περνά από την κοιλάδα του Ιορδάνη μέχρι τη Νεκρά Θάλασσα. Το ζεστό και ξηρό κλίμα, με την έντονη ηλιοφάνεια και τις συνθήκες ερήμου, κάνουν το νερό να εξατμίζεται πολύ γρήγορα. Καθώς το ποσοστό του αλατιού φτάνει το 33,7%, δεν επιβιώνει τίποτα στα νερά της. Δεν υπάρχουν ψάρια ούτε φυτά, μόνο κάποια μικρόβια και βακτήρια στο βυθό της. Στην Χριστιανική μας ζωή, εάν η χάρη του Θεού που ρέει μέσα μας δεν ρέει και προς τους άλλους, θα καταλήξουμε στάσιμοι και δίχως ζωή όπως ακριβώς η Νεκρά Θάλασσα. Ως Χριστιανοί, η ζωή μας δεν πρέπει να είναι έτσι.

`Διαβάστε Ιωάν. 7:37,38 και Λουκ. 6:38. Σε αντίθεση με την Νεκρά Θάλασσα, ποιο είναι το φυσικό αποτέλεσμα όταν οι πιστοί δέχονται τα αναζωογονητικά ρεύματα του ζωντανού νερού από τον Χριστό;`

«Ο Θεός μπορούσε να εκπληρώσει το σκοπό Του να σώσει τους αμαρτωλούς χωρίς τη βοήθειά μας. Προκειμένου όμως να διαμορφώσουμε ένα χαρακτήρα όπως του Χριστού, πρέπει να πάρουμε μέρος στο έργο Του. Για να συμμερισθούμε τη δική Του χαρά να δούμε ψυχές λυτρωμένες με τη θυσία Του, πρέπει να συμμετέχουμε στους μόχθους Του για την απολύτρωσή τους.» Ε. Χουάιτ, Ζ.Χ. σ. 114.

«Εκείνοι που θα νικήσουν, πρέπει να αποσυρθούν από τον εαυτό τους, και το μόνο που μπορεί να τους βοηθήσει είναι να ενδιαφερθούν για τη σωτηρία των άλλων.» Ε. Χουάιτ, Fundamentals of Christian Education, σ. 207.

Αυξανόμαστε καθώς λέμε στους άλλους το τι έκανε ο Χριστός στη ζωή μας. Αναλογιζόμενοι όλα αυτά που μας δόθηκαν μέσω του Χριστού, μόνο το εγώ μπορεί να μας εμποδίσει να μοιραστούμε με τους άλλους αυτά που μας έχουν δοθεί. Εάν δεν δώσουμε τη μαρτυρία μας, τότε η πνευματική μας ζωή θα γίνει στάσιμη όπως η Νεκρά Θάλασσα.

`ΣΚΕΨΗ: Ποιες εμπειρίες μαρτυρίας, προσευχής και διακονίας έχετε με άλλους; Πώς οι εμπειρίες αυτές επηρέασαν την πίστη σας και την προσωπική σας σχέση με τον Κύριο;`