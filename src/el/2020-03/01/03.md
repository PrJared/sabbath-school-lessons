---
title:  Δινοντας Χαρα Στον Ιησου
date:  29/06/2020
---

Σας ρώτησε ποτέ κανείς, «Πώς είναι η μέρα σου;» «Όλα καλά;» Τι θα γινόταν εάν απευθύνατε αυτές τις ερωτήσεις στον Θεό; «Θεέ, πώς είναι η μέρα Σου;» Τι νομίζετε ότι θα σας απαντούσε; Πιθανόν να σας απαντούσε κάπως έτσι: «Η μέρα μου ήταν εξαιρετικά δύσκολη. Τα μάτια μου δάκρυσαν μπροστά στους χιλιάδες καταυλισμούς προσφύγων που είναι γεμάτοι με παιδιά που κρυώνουν, πεινούν και κλαίνε. Περπάτησα στους δρόμους των μεγαλουπόλεων και έκλαψα μαζί με τους άστεγους και τους άπορους. Η καρδιά μου πονά με τις κακοποιημένες γυναίκες και τα τρομαγμένα παιδιά που πωλούνται ως σκλάβοι του σεξ. Είδα την αγριότητα του πολέμου, τις καταστρεπτικές συνέπειες των φυσικών καταστροφών και την οδύνη που προκαλούν οι θανατηφόρες ασθένειες.» «Μα Θεέ, υπάρχει κάτι που σου προκαλεί χαρά; Υπάρχει κάτι που θα σε κάνει ευτυχισμένο; Υπάρχει κάτι που θα σε κάνει να ψάλεις;»

`Διαβάστε Λουκ. 15:6,7,9,10 και 22-24,32. Πώς τελειώνουν αυτές οι ιστορίες και τι μας λέει το τέλος τους για τον Θεό;`

Όλος ο ουρανός χαίρεται όταν το χαμένο βρίσκεται. Σε έναν κόσμο που κυριαρχούν οι ασθένειες, οι καταστροφές, και ο θάνατος, μπορούμε να δώσουμε χαρά στην καρδιά του Θεού όταν μοιραζόμαστε τα «καλά νέα» της σωτηρίας με τους άλλους. Ένα από τα μεγαλύτερα κίνητρα για να μοιραστούμε την αγάπη του Χριστού, είναι το ότι η μαρτυρία μας φέρνει χαρά στην καρδιά του Θεού. Κάθε φορά που φανερώνουμε την αγάπη Του, ο ουρανός ψάλει.

`Διαβάστε Σοφ. 3:17. Ποια είναι η ανταπόκριση του Κυρίου όταν δεχόμαστε τη σώζουσα χάρη Του;`

Φανταστείτε τη σκηνή. Μετά την μαρτυρία σας κάποιος άνδρας ή γυναίκα, αγόρι ή κορίτσι, δέχεται τον Ιησού ως προσωπικό του/της σωτήρα. Ο Ιησούς χαίρεται. Όλος ο ουρανός υμνεί και ο Ισχυρός Σωτήρας μας εκφράζει την χαρά Του ψάλλοντας. Ποια καλύτερη ανταμοιβή υπάρχει από το να ξέρεις ότι έδωσες χαρά στον Θεό;