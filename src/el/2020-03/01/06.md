---
title:  Ωθουμενοι Απο Αγαπη
date:  02/07/2020
---

Αυτήν την εβδομάδα προσπαθήσαμε να απαντήσουμε στο «Γιατί πρέπει να δίνουμε τη μαρτυρία μας». Ανακαλύψαμε πως καθώς μοιραζόμαστε την πίστη μας, έχουμε τη χαρά να συνεργαζόμαστε με τον Θεό στην αποστολή Του στον κόσμο. Η μαρτυρία μας για την αγάπη Του δίνει στους ανθρώπους περισσότερες ευκαιρίες για σωτηρία, μιας και μπορούν καλύτερα να δουν τη χάρη Του και την αλήθεια. Την ίδια στιγμή, η μαρτυρία είναι ένα μέσο του Θεού για να αυξηθούμε εμείς πνευματικά. Όταν δεν μοιραζόμαστε αυτά που ο Χριστός έκανε για εμάς και δεν υπηρετούμε τους άλλους, η πνευματική μας ζωή αντιμετωπίζει δυσκολίες. Η μαρτυρία μάς φέρνει πιο κοντά σε Εκείνον που επιθυμεί τη σωτηρία όλων των ανθρώπων. Είναι ένας τρόπος να υπακούσουμε στην εντολή Του. Στο σημερινό μάθημα θα δούμε το μεγαλύτερο κίνητρο για μαρτυρία.

`Διαβάστε Β’ Κορ. 5:14,15, 18-20. Τι είναι αυτό που παρακίνησε τον Παύλο να περάσει από δοκιμασίες, δυσκολίες και θλίψεις για χάρη του ευαγγελίου; Πώς μπορεί το ίδιο κίνητρο να παρακινήσει την υπηρεσία μας για τον Χριστό;`

Ο απ. Παύλος παρακινήθηκε από αγάπη. Υπάρχουν πράγματα που κάνεις λόγω της αγάπης, πράγματα που διαφορετικά δεν θα έκανες. Όταν ο απόστολος δήλωσε «Η αγάπη του Χριστού συσφίγγει ημάς», είπε μία μεγάλη αλήθεια. Η λέξη συσφίγγει σημαίνει σφίγγω και συνδέω γερά δύο πράγματα. Η αγάπη του Χριστού όριζε τις πράξεις του Παύλου και παρακινούσε τη μαρτυρία του. Απτόητος στον σκοπό, μοιράστηκε το σχέδιο τη σωτηρίας στην περιοχή της Μεσογείου.

«Η αγάπη πρέπει να κατοικεί στην καρδιά. Ο προσεκτικός Χριστιανός αναζητάει τα ελατήρια των πράξεών του στη βαθιά αγάπη που τρέφει στην καρδιά του για τον Κύριο. Από τη ρίζα της αφοσίωσης που νιώθει για το Χριστό, πηγάζει ένα ανιδιοτελές ενδιαφέρον για τους αδελφούς του.» Ε. Χουάιτ, Χ.Ο. σ. 316.

Όταν αναγνωρίζουμε τη θυσία που έκανε ο Χριστός για εμάς, κυριευόμαστε από την αγάπη Του και ωθούμαστε να πούμε στους άλλους τι έκανε για εμάς.

`ΣΚΕΨΗ: Εκείνος που δημιούργησε τα πάντα (τους γαλαξίες, τα αστέρια, τους αγγέλους, όλο το σύμπαν και τους άλλους κόσμους) πέθανε για εμάς στο σταυρό. Πώς είναι δυνατόν αυτή η εκπληκτική αλήθεια να μη δημιουργήσει μέσα μας την αγάπη για τον Θεό και την επιθυμία να μοιραστούμε αυτήν την αγάπη;`