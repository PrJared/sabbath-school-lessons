---
title:  Γιατι Να Δινουμε Τη Μαρτυρια Μας
date:  27/06/2020
---

> <p>Εδαφιο Μνημης</p>
>  «Διότι τούτο είναι καλόν και ευπρόσδεκτον ενώπιον του Σωτήρος ημών Θεού, όστις θέλει να σωθώσι πάντες οι άνθρωποι, και να έλθωσιν εις επίγνωσιν της αληθείας.» Α’ Τιμοθέου 2:3,4.

### Για τη μελέτη αυτής της εβδομάδας, διαβάστε
Ιακ. 5:19,20, Λουκ. 15:6, Σοφ. 3:17, Ιωάν. 7:37,38, Α’ Τιμ. 2:3,4, Β’ Κορ. 5:14,15.

Ο Θεός θέλει όλοι οι άνθρωποι να ανταποκριθούν στην αγάπη Του, να δεχτούν τη χάρη Του και να μεταμορφωθούν από το Πνεύμα Του για να σωθούν και να βρεθούν στη βασιλεία Του. Η μεγαλύτερη επιθυμία Του είναι η σωτηρία μας. Η αγάπη Του είναι απεριόριστη. Το έλεός Του άμετρο. Η ευσπλαχνία Του ατελείωτη και η συγχώρησή Του ανεξάντλητη. Η δύναμή Του άπειρη. Σε αντίθεση με τους ειδωλολατρικούς θεούς που απαιτούσαν θυσίες, ο δικός μας Θεός έκανε την απόλυτη θυσία. Όσο πολύ κι αν επιθυμούμε τη σωτηρία μας, ο Θεός την θέλει ακόμη περισσότερο. «Διότι τούτο είναι καλόν και ευπρόσδεκτον ενώπιον του Σωτήρος ημών Θεού, όστις θέλει να σωθώσι πάντες οι άνθρωποι, και να έλθωσιν εις επίγνωσιν της αληθείας.» Α’ Τιμ. 2:3,4. Επιθυμεί τη δική σου και δική μου σωτηρία.

Η μαρτυρία έχει να κάνει με τον Ιησού. Για τα όσα έκανε για να μας σώσει, το πώς άλλαξε τη ζωή μας, καθώς και για τις θαυμάσιες αλήθειες του λόγου Του που μας μιλούν για την ομορφιά του χαρακτήρα Του. Γιατί λοιπόν να δίνουμε τη μαρτυρία μας; Όταν συνειδητοποιήσουμε Ποιος είναι και νιώσουμε τη θαυμάσια χάρη και τη δύναμη της αγάπης Του, δεν θα μπορέσουμε να παραμείνουμε σιωπηλοί. Γιατί να δίνουμε τη μαρτυρία μας; Καθώς συνεργαζόμαστε μαζί Του, μοιραζόμαστε τη χαρά Του να βλέπουμε ανθρώπους να λυτρώνονται με τη χάρη Του και να μεταμορφώνονται με την αγάπη Του.