---
title:  Το Δευτερο Αγγιγμα
date:  12/07/2020
---

Υπάρχει ένα θαύμα σε όλη την Αγία Γραφή που ο Ιησούς έκανε σε δύο φάσεις. Είναι η θεραπεία του τυφλού στην κολυμβήθρα της Βηθσαϊδά. Η ιστορία αυτή είναι διαχρονικά διδακτική για την εκκλησία του Χριστού σήμερα. Απεικονίζει το σχέδιο του Θεού όπου κάθε πιστός χρησιμοποιείται για να φέρει κάποιον άλλον στον Ιησού. Στην Αγία Γραφή διαβάζουμε, «Και έρχεται εις Βηθσαϊδάν, και φέρουσι προς αυτόν τυφλόν, και παρακαλούσιν αυτόν να εγγίση αυτόν» (Μάρκ. 8:22). Οι δύο λέξεις κλειδιά εδώ είναι, «φέρουσι» και «παρακαλούσιν». Ο τυφλός δεν ήρθε από μόνος του. Οι φίλοι του είδαν την ανάγκη του και τον έφεραν. Εκείνος μπορεί να μην είχε πολύ πίστη, εκείνοι όμως είχαν. Πίστευαν ότι ο Ιησούς μπορούσε να τον θεραπεύσει. Υπάρχουν 25 ξεχωριστά θαύματα θεραπείας που έκανε ο Ιησούς στην Καινή Διαθήκη. Στα περισσότερα από τα μισά, ένας φίλος ή συγγενής φέρνει τον ασθενή στον Ιησού για θεραπεία. Πολλοί άνθρωποι δεν θα πάνε ποτέ στον Ιησού εάν κάποιος πιστός δεν τους οδηγήσει σ’ Αυτόν. Ο δικός μας ρόλος είναι να τους οδηγήσουμε στον Ιησού και να τους «συστήσουμε».

Η δεύτερη λέξη που αξίζει την προσοχή μας στο παραπάνω εδάφιο είναι, «παρακαλούσιν». Πρόκειται για ευγενική παράκληση και όχι απαίτηση. Οι φίλοι αυτού του άνδρα επικαλέστηκαν με ευγένεια τον Ιησού, με την πίστη ότι ήθελε και μπορούσε να τον βοηθήσει. Ο ίδιος μπορεί να μην είχε την πίστη ότι ο Ιησούς θα τον θεράπευε, αλλά οι φίλοι του την είχαν. Ορισμένες φορές χρειάζεται να φέρνουμε ανθρώπους στον Ιησού με τα φτερά της δικής μας πίστης.

`Διαβάστε Μάρκ. 8:22-26. Γιατί η θεραπεία του τυφλού έγινε σε δύο φάσεις; Τι διδάγματα μπορούμε να αντλήσουμε από αυτήν την ιστορία σήμερα ως μάρτυρες για τον Ιησού;`

Υπάρχει πιθανότητα και εμείς να μη βλέπουμε τους ανθρώπους καθαρά; Μήπως και εμείς τους βλέπουμε σαν δέντρα που περπατούν, ως ασαφείς σκιές αντί ως υποψήφιους για τη βασιλεία του Θεού; Γιατί κάποιες φορές δεν μπορούμε να δούμε τους ανθρώπους καθαρά;

`ΣΚΕΨΗ: Πέρα από το προφανές δίδαγμα για το πώς ο Θεός μάς χρησιμοποιεί για να πλησιάσει τους ανθρώπους, τι άλλο μπορούμε να πάρουμε από αυτήν την ιστορία; Πώς, για παράδειγμα, το ιατρικό με το πνευματικό κομμάτι, μπορούν να έχουν ρόλο στη θεραπεία και τη διακονία των πλανημένων;`