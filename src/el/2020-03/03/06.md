---
title:  Αισθανομενοι Τις Θεοσταλτες Ευκαιριες
date:  16/07/2020
---

Το βιβλίο των Πράξεων είναι γεμάτο με ιστορίες για το πώς οι απόστολοι άδραξαν τις θεόσταλτες ευκαιρίες για να προάγουν την βασιλεία του Θεού. Από την αρχή μέχρι το τέλος του βιβλίου  διαβάζουμε συναρπαστικές ιστορίες της πρώτης εκκλησίας και της ανάπτυξής της, παρά τις αντιξοότητες και τις προκλήσεις που είχε εσωτερικά και εξωτερικά. Στη Β’ Κορ. 2:12,13, για παράδειγμα, ο απ. Παύλος αναφέρεται στην εμπειρία του στην Τρωάδα, «Ότε δε ήλθον εις την Τρωάδα διά να κηρύξω το ευαγγέλιον του Χριστού, και ηνοίχθη εις εμέ θύρα εν Κυρίω, δεν έλαβον άνεσιν εις το πνεύμα μου, διότι δεν εύρον Τίτον τον αδελφόν μου, αλλ’ αποχαιρετήσας αυτούς εξήλθον εις Μακεδονίαν.» Ο Θεός με θαυματουργικό τρόπο άνοιξε μία πόρτα στον Παύλο για να κηρύξει το ευαγγέλιο στην Ευρώπη, ο οποίος ήξερε πως οι πόρτες που ανοίγει σήμερα ο Θεός, αύριο μπορεί να κλείσουν. Έτσι, άρπαξε την ευκαιρία και βλέποντας τις δυνατότητες έπλευσε αμέσως για την Μακεδονία. Ο Θεός της Καινής Διαθήκης είναι ο Θεός της ανοικτής πόρτας – ο Θεός που μας δίνει ευκαιρίες για να μοιραστούμε την πίστη μας. Στο βιβλίο των Πράξεων βλέπουμε τον Θεό να εργάζεται. Υπάρχουν ανοικτές πόρτες στις πόλεις, στις περιφέρειες, στις επαρχίες, και πάνω από όλα στις καρδιές των ανθρώπων.

`Διαβάστε Πράξ. 8:26-38. Τι μας διδάσκουν αυτά τα εδάφια για τον Φίλιππο και το πόσο ανοικτός ήταν στην καθοδήγηση του Θεού; Πώς ανταποκρίθηκε στις Θεϊκές ευκαιρίες; `

«Ένας άγγελος οδήγησε τον Φίλιππο σε κάποιον που αναζητούσε το φως και που ήταν έτοιμος να δεχθεί το ευαγγέλιο. Άγγελοι θα καθοδηγήσουν και σήμερα τα βήματα των εργατών εκείνων οι οποίοι επιτρέπουν στο Άγιο Πνεύμα να καθαγιάσει τη γλώσσα τους και να εξαγνίσει τις καρδιές τους. Ο άγγελος που είχε σταλεί στο Φίλιππο μπορούσε ο ίδιος να κάνει το έργο για τον Αιθίοπα. Ο Θεός όμως δεν εργάζεται μ’ αυτόν τον τρόπο. Το σχέδιό Του είναι οι άνθρωποι να εργάζονται για τους συνανθρώπους τους.» Ε. Χουάιτ, Π.Α. σ. 93.

Εάν έχουμε αυτιά για να ακούμε και μάτια για να βλέπουμε, και εμείς θα οδηγηθούμε από αγγέλους για να προσεγγίσουμε με τις αλήθειες της βασιλείας, τους αναζητητές της αλήθειας.

`ΣΚΕΨΗ: Προσέξτε τον κεντρικό ρόλο που έχουν τα Γραπτά σ’ αυτήν την ιστορία. Επίσης, δείτε πόσο σημαντικό ήταν σ’ αυτή τη φάση τα Γραπτά να ερμηνευθούν από κάποιον που τα ήξερε. Τι μπορούμε να διδαχτούμε από αυτήν την ιστορία;`