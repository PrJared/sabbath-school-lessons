---
title:  Αντιμετωπιζοντας Δυσκολους Ανθρωπους
date:  15/07/2020
---

Ο Ιησούς ήταν αυθεντία στο να αντιμετωπίζει δύσκολους ανθρώπους. Τόσο στα λόγια Του όσο και στα έργα Του, έδειχνε δεκτικός. Άκουγε με ευαισθησία τις έγνοιες τους, έκανε ερωτήσεις, και σταδιακά αποκάλυπτε τις Θεϊκές αλήθειες. Αναγνώριζε την εσωτερική επιθυμία στις πιο σκληρές καρδιές και έβλεπε προοπτική στους χειρότερους αμαρτωλούς. Για τον Ιησού, κανείς δεν αποκλειόταν από το ευαγγέλιο. Πίστευε πραγματικά ότι, «Κανείς δεν έχει πέσει τόσο χαμηλά, κανείς δεν έχει εξαχρειωθεί σε σημείο που να μην μπορεί να τον απελευθερώσει ο Χριστός.» Ε. Χουάιτ, Ζ.Χ. σ. 226. Ο Ιησούς κοίταζε τους ανθρώπους διαφορετικά σε σχέση με όλους εμάς. Έβλεπε στον καθένα την αντανάκλαση της δόξας της αρχικής Δημιουργίας. Τους έκανε να σκεφτούν το ενδεχόμενο του τι θα μπορούσαν να γίνουν, και πολλοί πραγματοποίησαν τις προσδοκίες Του για τη ζωή τους.

`Διαβάστε Ματθ. 4:18,19, Μάρκ. 12:28-34 και Λουκ. 23:39-43. Τι ομοιότητες βρίσκετε στις εκκλήσεις του Χριστού στον Πέτρο και στον Ιωάννη, στον Γραμματέα, και στον ληστή; Μελετήστε την προσέγγιση του Χριστού. Τι είναι αυτό που για σας ξεχωρίζει;`

Όπου πήγαινε ο Ιησούς έβλεπε πνευματικές πιθανότητες - υποψήφιους για τη βασιλεία του Θεού στις πιο απίθανες καταστάσεις. Αποκαλούμε την ικανότητα αυτή «μάτια για την ανάπτυξη της εκκλησίας». Εκείνος που έχει αυτήν την ικανότητα, στην πραγματικότητα βλέπει τους ανθρώπους όπως ο Ιησούς, ως ψυχές που μπορούν να βρεθούν στη βασιλεία του Θεού. Αυτό φυσικά περιλαμβάνει και τα «αυτιά για την ανάπτυξη της εκκλησίας» που τα έχει όποιος ακούει τις ανεκδήλωτες ανάγκες των ανθρώπων γύρω του. Ακούει την επιθυμία της καρδιάς τους για κάτι που δεν έχουν, και ας μην το έχουν εκφράσει. Ζητήστε από τον Κύριο να σας ευαισθητοποιήσει στην υπηρεσία του Αγίου Πνεύματος στη ζωή των άλλων. Προσευχηθείτε ο Θεός να σας δώσει το δεύτερο άγγιγμα και να ανοίξει τα μάτια σας στις πνευματικές ευκαιρίες που σας φέρνει καθημερινά για να μοιραστείτε την πίστη σας με άλλους. Ζητήστε από τον Θεό μάτια για να βλέπετε και καρδιά ευαίσθητη στο να ακούει, καθώς και να αποκτήσετε την προθυμία να μιλήσετε για τον Χριστό που ξέρετε και αγαπάτε. Έτσι, θα ξεκινήσετε ένα συναρπαστικό ταξίδι και η ζωή σας θα αποκτήσει εντελώς διαφορετικό νόημα. Θα έχετε μία αίσθηση ικανοποίησης και χαράς που δεν είχατε ποτέ. Μόνο εκείνοι που εργάζονται για τις ψυχές ξέρουν την ικανοποίηση που μπορεί να φέρει αυτό το έργο.