---
title:  Περαιτερω Μελετη
date:  11/09/2020
---

Διαβάστε Μάρκ. 5:25-34.

«Το έκπληκτο πλήθος που συνωστιζόταν τόσο κοντά Του δεν αισθάνθηκε καμία τέτοια ζωτική δύναμη. Αλλά όταν η άρρωστη γυναίκα άπλωσε το χέρι για να Τον αγγίσει με την πίστη ότι θα θεραπευόταν, ένιωσε τη θεραπευτική δύναμη. Το ίδιο συμβαίνει με τα πνευματικά. Το να μιλά κανείς για τη θρησκεία απλά και ως έτυχε, το να προσεύχεται χωρίς να νιώθει την πείνα της ψυχής και χωρίς τη ζώσα πίστη, δεν ωφελεί σε τίποτε. Μια κατ’ όνομα πίστη στο Χριστό που Τον δέχεται απλώς σαν Σωτήρα του κόσμου, δεν μπορεί να φέρει τη θεραπεία της ψυχής. Η πίστη που φέρνει σωτηρία δεν είναι μία απλή διανοητική συναίνεση με την αλήθεια… Δεν αρκεί να πιστεύει κανείς σε ότι αφορά το Χριστό. Πρέπει να πιστεύουμε στον ίδιο το Χριστό. Η μόνη πίστη που θα μας ωφελήσει είναι εκείνη που αποδέχεται το Χριστό σαν προσωπικό Σωτήρα. Αυτή οικειοποιείται τις αρετές Του για μας…

Αποτελεσματικότερη όμως ακόμη είναι η μαρτυρία της προσωπικής μας πείρας. Γινόμαστε μάρτυρες του Θεού, όταν αποκαλύπτουμε στη ζωή μας το έργο μιας δύναμης που έχει Θεϊκή προέλευση. Του κάθε ατόμου η ζωή είναι διαφορετική από τη ζωή όλων των άλλων και η πείρα του ουσιαστικά διαφέρει από τη δική τους πείρα. Ο Θεός επιθυμεί τη δοξολογία μας να ανέρχεται σ’ Αυτόν με το χαρακτηριστικό της ατομικότητάς μας. Αυτή η πολύτιμη έκφραση της ευγνωμοσύνης μας με την αναγνώριση και τη δοξολογία της χάρης Του, όταν συνοδεύεται και από μία χριστόμορφη ζωή, ασκεί μία ακατανίκητη δύναμη που εργάζεται για τη σωτηρία των ψυχών.» Ε. Χουάιτ, Ζ.Χ. σ. 318,319.

**Ερωτησεις για συζητηση**

`1.	 Ποια είναι τα στοιχεία μίας συναρπαστικής μαρτυρίας; Διαβάστε τη μαρτυρία του Παύλου στον Αγρίππα στις Πράξ. 26:1-23. Ποια ήταν η βάση της μαρτυρίας του;`

`2.	 Γιατί η μαρτυρία μας για το τι έχει κάνει ο Χριστός στη ζωή μας είναι τόσο δυνατή; Τι θα απαντούσατε όμως στην ερώτηση, «Εντάξει, αυτό συνέβη σε εσένα. Τι γίνεται όμως εάν εγώ δεν έχω μία ανάλογη εμπειρία; Γιατί η δική σου εμπειρία να με κάνει να θέλω να ακολουθήσω τον Ιησού;»`

`3.	 Ποια πράγματα θα θέλατε να αποφύγετε όταν δίνετε τη μαρτυρία σας σε έναν άπιστο;`

`4.	Γιατί η βεβαιότητα της σωτηρίας είναι σημαντικό μέρος της Χριστιανικής εμπειρίας; Πώς μπορούμε να είμαστε βέβαιοι για τη σωτηρία μας χωρίς να είμαστε αλαζόνες;`