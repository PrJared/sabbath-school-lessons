---
title:  Κατι Για Το Οποιο Αξιζει Να Δωσουμε Τη Μαρτυρια Μας
date:  10/09/2020
---

Γαλάτας 2:20

Όταν αποδεχόμαστε τον Χριστό θα κάνουμε κάποιες θυσίες. Υπάρχουν πράγματα τα οποία μας ζητά να παραδώσουμε. Ο Ιησούς είπε ξεκάθαρα ποια θα πρέπει να είναι η αφοσίωση που καλούμαστε να δείξουμε για να Τον ακολουθήσουμε: «Εάν τις θέλη να έλθη οπίσω μου, ας απαρνηθή εαυτόν, και ας σηκώση τον σταυρόν αυτού καθ’ ημέραν, και ας με ακολουθή» (Λουκ. 9:23). Ο σταυρικός θάνατος είναι ιδιαίτερα οδυνηρός. Όταν υποτάσσουμε τη ζωή μας στον Χριστό και ο «παλαιός άνθρωπος» της αμαρτίας σταυρώνεται (δείτε Ρωμ. 6:6), αυτό είναι κάτι το οδυνηρό. Είναι ιδιαίτερα επώδυνο να εγκαταλείπουμε τις επιθυμίες και τις συνήθειες μιας ζωής, αλλά οι απολαβές ξεπερνούν κατά πολύ τον πόνο.

Οι δυνατές μαρτυρίες που ασκούν αλλαγή ζωής στους άλλους, εστιάζουν σε εκείνα που έκανε ο Χριστός για εμάς και όχι σ’ αυτά που εμείς εγκαταλείψαμε για Εκείνον. Επικεντρώνονται στη δική Του θυσία και όχι στις δικές μας αποκαλούμενες «θυσίες». Επειδή ο Χριστός ποτέ δεν μας ζητά να αφήσουμε κάτι που θα μας ωφελήσει. Και παρόλα, αυτά ο Χριστιανισμός είναι γεμάτος ιστορίες ανθρώπων που έκαναν μεγάλες θυσίες για χάρη του Χριστού. Και φυσικά οι άνθρωποι αυτοί δεν έκαναν ό,τι έκαναν για να κερδίσουν τη σωτηρία ή την εύνοια του Θεού. Απεναντίας, καθώς συνειδητοποιούσαν τι έκανε ο Χριστός γι’ αυτούς, ήταν πρόθυμοι να θυσιάσουν τα πάντα, σύμφωνα με το κάλεσμα του Θεού για τη ζωή τους.

`Διαβάστε Ιωάν. 1:12, 10:10, 14:27 και Α’ Κορ. 1:30. Η μαρτυρία μας πρέπει πάντα να βασίζεται σ’ αυτά που έκανε ο Χριστός για εμάς. Αναφέρετε κάποια από τα δώρα της χάρης Του, όπως αναφέρονται στα παραπάνω εδάφια.`

Σε σχέση με τα παραπάνω εδάφια, σκεφτείτε τι έχει κάνει ο Χριστός για εσάς. Μπορεί να ήσασταν αφοσιωμένοι Χριστιανοί όλοι σας τη ζωή, ή να είχατε μία πιο έντονη εμπειρία αλλαγής. Σκεφτείτε πόσο καλός ήταν ο Ιησούς μαζί σας, τον σκοπό, την ειρήνη, και την ευτυχία που σας έδωσε. Σκεφτείτε τις στιγμές που σας έδωσε δύναμη για να ανταπεξέλθετε στις δυσκολίες της ζωής σας.

`ΣΚΕΨΗ: Τι θυσίες κάνατε για χάρη του Χριστού; Τι διδαχτήκατε από αυτές που μπορεί να γίνει ευλογία για τους άλλους;`