---
title:  Η Μεταμορφωτικη Δυναμη
date:  07/09/2020
---

ΤΗΣ ΠΡΟΣΩΠΙΚΗΣ ΜΑΡΤΥΡΙΑΣ

Ο Ιωάννης και ο Ιάκωβος, οι γιοι του Ζεβαιδαίου, ήταν γνωστοί και ως «υιοί βροντής» (Μάρκ. 3:17). Για την ακρίβεια, ο Ιησούς τους έδωσε αυτό το όνομα. Το πόσο οξύθυμοι ήταν φαίνεται σε ένα ταξίδι του Ιησού με τους μαθητές στη Σαμάρεια. Όταν προσπάθησαν να βρουν μέρος για να διανυκτερεύσουν, ήρθαν αντιμέτωποι με την προκατάληψη των Σαμαρειτών ενάντια των Ιουδαίων. Δεν μπόρεσαν να βρουν πουθενά μέρος για να διανυκτερεύσουν.

Ο Ιάκωβος και ο Ιωάννης νόμιζαν πως είχαν τη λύση στο πρόβλημα. «Ιδόντες δε οι μαθηταί αυτού Ιάκωβος και Ιωάννης, είπον, Κύριε, θέλεις να είπωμεν να καταβή πυρ από του ουρανού, και να αφανίση αυτούς, καθώς και ο Ηλίας έκαμε;» (Λουκ. 9:54). Ο Ιησούς επέπληξε τους δύο αδερφούς, και όλοι έφυγαν ήρεμα από το χωριό. Ο τρόπος του Ιησού είναι ο δρόμος της αγάπης, και όχι της μαχητικής δύναμης. Στην παρουσία της αγάπης του Ιησού, το οξύθυμο πνεύμα του Ιωάννη μεταμορφώθηκε σε ένα ευγενικό και γεμάτο αγάπη και ευσπλαχνία πνεύμα. Στην πρώτη επιστολή του Ιωάννη η λέξη αγάπη εμφανίζεται περίπου 40 φορές, και σε άλλη μορφή, περίπου 50 φορές.

`Διαβάστε Α’ Ιωάν. 1:1-4, 3:1, 4:7-11 και 5:1-5. Τι μας λένε αυτά τα εδάφια για τη μαρτυρία του Ιωάννη και τις αλλαγές που επήλθαν στη ζωή του λόγω της επαφής του με τον Ιησού;`

Υπάρχει μία αιώνια αρχή που είναι νόμος του Σύμπαντος. Η Ε. Χουάιτ γράφει: «Η εξάσκηση της βίας είναι αντίθετη προς τις αρχές της διακυβέρνησης του Θεού. Αυτός επιθυμεί μόνο την υπηρεσία της αγάπης και η αγάπη δεν μπορεί να δημιουργηθεί με προσταγή. Δεν μπορεί να κερδιθεί με τη δύναμη ή με τη βία. Μόνο η αγάπη μπορεί να ξυπνήσει την αγάπη.» Ε. Χουάιτ, Ζ.Χ. σ. 3.

Όταν είμαστε αφοσιωμένοι στον Χριστό, η αγάπη Του θα λάμπει μέσα από εμάς στους άλλους. Η καλύτερη μαρτυρία του Χριστιανισμού είναι η αλλαγμένη ζωή. Αυτό δεν σημαίνει ότι δεν θα κάνουμε ποτέ λάθη και ότι θα είμαστε πάντα αγωγοί της αγάπης και της χάρης, όπως θα έπρεπε να είμαστε. Αλλά η αγάπη του Χριστού θα ρέει από τη ζωή μας και θα είμαστε μία ευλογία για τους ανθρώπους γύρω μας.

`ΣΚΕΨΗ: Πόσο καλά αντανακλάτε την αγάπη του Χριστού στους άλλους; Σκεφτείτε τα συμπεράσματα της απάντησής σας.`