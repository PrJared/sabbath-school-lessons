---
title:  Λεγοντας Την Ιστορια Του Ιησου
date:  08/09/2020
---

Ποιοι ήταν οι πρώτοι ιεραπόστολοι που έστειλε ο Ιησούς; Δεν ήταν μεταξύ των μαθητών, ούτε των ακολούθων Του. Οι πρώτοι ιεραπόστολοι ήταν κάποτε τρελοί, δαιμονιζόμενοι, που μόλις λίγες ώρες πριν τρομοκρατούσαν τους ανθρώπους της εκεί περιοχής. Με υπερφυσική δαιμονική δύναμη, ένας από αυτούς έσπασε τις αλυσίδες με τις οποίες τον είχαν δέσει, και βγάζοντας τρομερές κραυγές έκοβε το σώμα του με αιχμηρές πέτρες. Η αγωνία στη φωνή τους έδειχνε την ακόμη μεγαλύτερη αγωνία στην ψυχή τους (Ματθ. 8:28,29, Μάρκ. 5:1-5). Ώσπου συνάντησαν τον Ιησού και η ζωή τους άλλαξε. Δεν θα ήταν πότε ξανά οι ίδιοι. Ο Ιησούς έβγαλε από μέσα τους τα δαιμόνια που τους τυραννούσαν και τα οδήγησε σε μία αγέλη χοίρων που έπεσαν από τον λόφο στη θάλασσα (Ματθ. 8:32-34, Μάρκ. 5:13,14).

`Διαβάστε Μάρκ. 5:1-17. Τι συνέβη σ’ αυτούς τους άνδρες και τι συνάντησαν οι κάτοικοι της πόλης όταν πήγαν να δουν τι συνέβη;`

Οι δαιμονιζόμενοι ήταν πλέον νέοι άνθρωποι μεταμορφωμένοι με τη δύναμη του Χριστού. Οι κάτοικοι της πόλης τούς βρήκαν να κάθονται μπροστά στον Ιησού και να ακούνε κάθε λόγο που έβγαινε από το στόμα του Κυρίου. Οφείλουμε να σημειώσουμε ότι ο Ματθαίος αναφέρει πως ήταν δύο οι δαιμονιζόμενοι που ελευθερώθηκαν, ενώ ο Μάρκος εστιάζει μόνο στον έναν από αυτούς. Το θέμα είναι ότι ο Ιησούς τους αποκατέστησε, σωματικά, νοητικά, συναισθηματικά, και πνευματικά.

`Διαβάστε Μάρκ. 5:18-20. Προφανώς αυτοί οι αλλαγμένοι, πρώην δαιμονιζόμενοι ήθελαν να μείνουν με τον Ιησού. Τι εντολή όμως τους έδωσε ο Χριστός;`

«Αυτοί οι άνθρωποι είχαν το προνόμιο να ακούσουν τις διδασκαλίες του Χριστού μόνο για λίγες στιγμές. Δεν είχαν ακούσει ούτε ένα κήρυγμα από τα χείλη Του. Δεν μπορούσαν να διδάξουν τον λαό όπως οι μαθητές που καθημερινά ήταν με το Χριστό. Αλλά οι ίδιοι προσωπικά παρουσίαζαν την απόδειξη ότι ο Ιησούς ήταν ο Μεσσίας. Μπορούσαν να πουν αυτό που γνώριζαν. Αυτό που οι ίδιοι είχαν δει και ακούσει και είχαν αισθανθεί από τη δύναμη του Χριστού. Αυτό ακριβώς μπορεί να κάνει ο καθένας του οποίου η καρδιά έχει αγγιχθεί από τη χάρη του Θεού.» Ε. Χουάιτ, Ζ.Χ. σ. 313.

Με τη μαρτυρία τους προετοίμασαν τη Δεκάπολει, δέκα πόλεις στις ακτές της θάλασσας της Γαλιλαίας, να δεχτούν τη διδασκαλία του Ιησού. Αυτή είναι η δύναμη της προσωπικής μαρτυρίας.