---
title:  Μαρτυρωντας Με Βεβαιοτητα
date:  09/09/2020
---

`Διαβάστε Α’ Ιωάν. 5:11-13, Εβρ. 10:19-22 και Α’ Κορ. 15:1,2. Τι βεβαιότητα για την αιώνια ζωή μάς δίνει η Αγία Γραφή ώστε να δώσουμε με σιγουριά τη μαρτυρία μας για την σωτηρία μας στον Χριστό;`

Εάν δεν έχουμε την προσωπική διαβεβαίωση της σωτηρίας στον Ιησού, τότε δεν θα μπορέσουμε να την μοιραστούμε με κανέναν άλλον. Δεν μπορούμε να μοιραστούμε αυτό που δεν έχουμε οι ίδιοι. Υπάρχουν Χριστιανοί που συνεχώς ζουν με την αβεβαιότητα, και αναρωτιούνται εάν θα είναι αρκετά καλοί για να σωθούν. Όπως είπε ένας σοφός ηλικιωμένος κήρυκας, «Όταν κοιτάζω τον εαυτό μου δεν βλέπω καμία πιθανότητα να σωθώ. Όταν κοιτάζω τον Ιησού δεν βλέπω καμία πιθανότητα να χαθώ.» Τα λόγια του Ιησού δίνουν σιγουριά ανά τους αιώνες, «Εις εμέ βλέψατε, και σώθητε, πάντα τα πέρατα της γης. Διότι εγώ είμαι ο Θεός, και δεν υπάρχει άλλος» (Ησ. 45:22).

Ο Κύριος θέλει να είμαστε χαρούμενοι με τη σωτηρία που μας προσφέρει. Θέλει να νιώσουμε τη δικαίωση με τη χάρη Του και να ελευθερωθούμε από την καταδίκη που φέρνει η ενοχή της αμαρτίας. Όπως ο Παύλος λέει στη Ρωμαίους 5:1, «Δικαιωθέντες λοιπόν εκ πίστεως, έχομεν ειρήνην προς τον Θεόν διά του Κυρίου ημών Ιησού Χριστού». Προσθέτει ότι μπορούμε να έχουμε τη βεβαιότητα ότι, «Δεν είναι τώρα λοιπόν ουδεμία κατάκρισις εις τους εν Χριστώ Ιησού» (Ρωμ. 8:1). Ο απόστολος Ιωάννης βεβαιώνει, «Όστις έχει τον Υιόν, έχει την ζωήν, όστις δεν έχει τον Υιόν του Θεού, την ζωήν δεν έχει» (Α’ Ιωάν. 5:12). Εφόσον αποδεχτήκαμε με πίστη τον Ιησού και ζει στην καρδιά μας μέσω του Αγίου Πνεύματος, το δώρο της αιώνιας ζωής γίνεται δικό μας σήμερα. Αυτό όμως δεν σημαίνει ότι από τη στιγμή που θα νιώσουμε τη χάρη του Θεού και τη σωτηρία στον Χριστό δεν υπάρχει ο κίνδυνος να την χάσουμε (Β’ Πέτρ. 2:18-22, Εβρ. 3:6, Αποκ. 3:5). Πάντα θα έχουμε την επιλογή να φύγουμε από κοντά Του, αλλά μόλις νιώσουμε την αγάπη Του και κατανοήσουμε το βάθος της θυσίας Του δεν θα επιλέξουμε να φύγουμε μακριά από Εκείνον που μας αγαπάει τόσο πολύ. Μέρα με τη μέρα θα ψάχνουμε να βρούμε ευκαιρίες να μοιραστούμε και με άλλους τη χάρη που μας δίνεται στον Ιησού.

`ΣΚΕΨΗ: Έχετε τη βεβαιότητα της σωτηρίας στον Ιησού; Εάν ναι, που τη βασίζετε; Γιατί έχετε αυτήν τη βεβαιότητα; Πού βρίσκεται; Από την άλλη εάν δεν είστε σίγουροι, γιατί δεν είστε; Πώς μπορείτε να έχετε τη βεβαιότητα;`