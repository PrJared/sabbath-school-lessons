---
title:  Η Εστιαση Της Αποκαλυψης Στον Εσχατο Καιρο
date:  14/09/2020
---

Τα ευαγγέλια εστιάζουν κυρίως στην πρώτη έλευση του Χριστού. Αναφέρονται στην ιστορία της γέννησής Του, στη ζωή και στη διακονία Του, στον θάνατο και στην ανάστασή Του. Αν και γίνονται αναφορές στην Δευτέρα Παρουσία Του, δεν δίνουν ιδιαίτερη έμφαση. Το κύριο σημείο εστίασης της Αποκάλυψης, ωστόσο, είναι η κλιμάκωση της Μεγάλης Διαμάχης όλων των αιώνων. Κάθε μία από τις κυριότερες προφητείες τελειώνει με την ένδοξη επιστροφή του Κυρίου μας.

`Διαβάστε Αποκ. 1:7, 11:15, 14:14-20, 19:11-18. Ποιον παρόμοιο επίλογο συναντάμε σε κάθε μια από αυτές τις περικοπές;`

Από το πρώτο μέχρι το τελευταίο κεφάλαιο της Αποκάλυψης, η κλιμάκωση κάθε προφητείας είναι η επιστροφή του Ιησού. Το «Αρνίον το εσφαγμένον» (Αποκ. 5:12) έρχεται ως «Βασιλεύς βασιλέων και Κύριος κυρίων» (Αποκ. 19:16). Θα νικήσει όλους τους εχθρούς που καταπιέζουν και διώκουν το λαό Του (Αποκ. 17:14). Θα τους ελευθερώσει από αυτόν τον εφιάλτη της αμαρτίας και θα τους πάρει στην ένδοξη κατοικία. Η Μεγάλη Διαμάχη μεταξύ καλού και κακού θα λήξει. Η γη θα δημιουργηθεί ξανά και οι λυτρωμένοι θα ζήσουν για πάντα με τον Κύριό τους (Αποκ. 21:1-4).

Στην Αποκ. 22:7 (δείτε επίσης εδ. 12,17 και 20), ο Ιησούς λέει: «Ιδού έρχομαι ταχέως. Μακάριος όστις φυλάττει τους λόγους της προφητείας του βιβλίου τούτου». Επομένως, η τελευταία έκκληση του Ιησού σε όλη την ανθρωπότητα είναι να ανταποκριθούν στην αγάπη Του, να δεχτούν τη χάρη Του, να ακολουθήσουν την αλήθεια Του και να ετοιμαστούν για την επικείμενη επιστροφή Του. Η Αποκάλυψη τελειώνει με την πρόσκληση του Ιησού, «Και το Πνεύμα, και η νύμφη λέγουσιν, Ελθέ» (Αποκ. 22:17). Ο Κύριος προσκαλεί όλους όσους αναζητούν την αιώνια ζωή, να έρθουν σ’ Αυτόν. Στη συνέχεια καλεί εμάς που έχουμε δεχτεί το μήνυμα της σωτηρίας και ανυπομονούμε για την επιστροφή Του, να συνεργαστούμε μαζί Του προσκαλώντας και άλλους να δεχτούν το μήνυμα της αγάπης Του. Μας ανέθεσε την αποστολή να μοιραστούμε το μήνυμά Του και να προετοιμάσουμε τον κόσμο για την επικείμενη επιστροφή Του. Δεν υπάρχει τίποτα καλύτερο από το να συμμετέχουμε με τον Ιησού στην αποστολή Του, από το να συνεργαστούμε μαζί Του στο σχέδιο της σωτηρίας κατά τους έσχατους καιρούς.

`ΣΚΕΨΗ: Ο Χριστός έρχεται σύντομα; Ο Ιωάννης έγραψε αυτά τα λόγια 2000 χρόνια πριν. Ωστόσο, βάση της κατάστασης των νεκρών, η έλευσή Του είναι πολύ σύντομη μετά τον θάνατό μας. Πώς αυτό το γεγονός μας βοηθά να καταλάβουμε το πόσο γρήγορα πράγματι έρχεται ο Χριστός;`