---
title:  Ενα Μηνυμα Που Αξιζει Να Μοιραστεις
date:  12/09/2020
---

> <p>Εδαφιο Μνημης</p>
>  «Και είδον άλλον άγγελον πετώμενον εις το μεσουράνημα, όστις είχεν ευαγγέλιον αιώνιον, διά να κηρύξη εις τους κατοικούντας επί της γης, και εις παν έθνος και φυλήν και γλώσσαν και λαόν. Και έλεγε μετά φωνής μεγάλης, Φοβήθητε τον Θεόν, και δότε δόξαν εις αυτόν, διότι ήλθεν η ώρα της κρίσεως αυτού, και προσκυνήσατε τον ποιήσαντα τον ουρανόν και την γην και την θάλασσαν και τας πηγάς των υδάτων.» Αποκάλυψη 14:6,7.

### Για τη μελέτη αυτής της εβδομάδας, διαβάστε
Β’ Πέτρ. 1:12, 16-21, Αποκ. 19:11-18, 14:14-20, Εκκλ. 12:13,14, Αποκ. 14:6-12.

Ο εξιλεωτικός θάνατος του Χριστού έχει παγκόσμιο χαρακτήρα. Περιλαμβάνει δηλαδή όλους τους ανθρώπους από όλες τις γενιές. Έτσι, το ευαγγέλιο απευθύνεται στους ανθρώπους κάθε γλώσσας, κουλτούρας, και υπόβαθρου. Γεφυρώνει τα εθνικά χάσματα. Είναι τα αξιοθαύμαστα καλά νέα ότι ο Ιησούς με τη ζωή, τον θάνατο και την ανάστασή Του θριάμβευσε ενάντια στις αρχές και στις δυνάμεις της κολάσεως. Το ευαγγέλιο έχει να κάνει με τον Ιησού. Πέθανε για εμάς και τώρα ζει για εμάς. Ήρθε μια φορά για να μας ελευθερώσει από το τίμημα και την ποινή της αμαρτίας, και θα έρθει ξανά για να μας ελευθερώσει από την παρουσία της αμαρτίας. Πέθανε τον θάνατο που μας άξιζε, για να ζήσουμε τη ζωή που Του αξίζει. Μέσω του Χριστού δικαιωνόμαστε, αγιαζόμαστε και μία μέρα θα δοξαστούμε. Η Αγία Γραφή εστιάζει στις δύο ελεύσεις του Ιησού. Ήρθε μία φορά για να μας λυτρώσει και θα επιστρέψει για να μας πάρει μαζί Του στην αιώνια κατοικία μας – γεγονός το οποίο πλήρωσε με μεγάλο κόστος. Το τελευταίο βιβλίο της Αγίας Γραφής, η Αποκάλυψη, γράφτηκε ιδικά για να προετοιμάσει τον κόσμο για την επιστροφή του Ιησού. Είναι ένα κατεπείγον μήνυμα για αυτήν τη γενιά. Στο μάθημα αυτής της εβδομάδας θα δούμε πόσο σχετική είναι η Αποκάλυψη με τη σύγχρονη γενιά του 21ου αιώνα. Μαζί θα δούμε από την αρχή την έκκληση του Ιησού προς την εκκλησία των εσχάτων ημερών να μοιραστεί το τελευταίο αυτό μήνυμα.