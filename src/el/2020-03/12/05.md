---
title:  Κατανοωντας Πληρεστερα Το Μηνυμα Του Θεου
date:  16/09/2020
---

Στο μήνυμα της Αποκάλυψης για τις έσχατες ημέρες, ο Ιησούς παρουσιάζεται με τη σώζουσα χάρη Του για όλη την ανθρωπότητα (Αποκ. 14:6). Είναι μία ειλικρινής έκκληση να «φοβηθούν» ή να δείξουν σεβασμό στον Θεό σε ό,τι κάνουν - να σεβαστούν τις εντολές Του και να υπακούσουν στο νόμο Του υπό το φως της κρίσης του Θεού (Αποκ. 14:7). Ο φόβος του Θεού, έχει να κάνει με τον τρόπο που σκεφτόμαστε. Είναι μία έκκληση να ζούμε με τρόπο που να ευχαριστούμε τον Θεό και να Τον έχουμε πρώτο σε όλες μας τις σκέψεις. Είναι μία συμπεριφορά υπακοής που μας οδηγεί σε ευσεβή ζωή (Παρ. 3:7, Πράξ. 9:31, Α’Πέτρ. 2:17). Αυτό το μήνυμα μάς καλεί να δώσουμε δόξα στον Θεό. Το να αποδώσουμε δόξα στον Θεό, σχετίζεται με ό,τι κάνουμε σε κάθε τομέα της ζωής μας.

`Διαβάστε Εκκλ. 12:13,14 και Α’ Κορ. 6:19,20. Πώς αυτά τα εδάφια μάς βοηθάνε να καταλάβουμε τι σημαίνει να φοβόμαστε τον Θεό και να δίνουμε δόξα σ’ Αυτόν;`

Σε μία εποχή χωρίς ηθικές αναστολές, όταν εκατομμύρια άνθρωποι νιώθουν ότι δεν έχουν να δώσουν λόγο σε κανέναν πλην του εαυτού τους, η ώρα της κρίσης μάς θυμίζει ότι είμαστε υπόλογοι για τις πράξεις μας. Η ευσέβεια προς τον Θεό, η υπακοή σ’ Αυτόν, και η κρίση, συνδέονται. Η υπακοή είναι ο καρπός της σώζουσας χάρης με τον Ιησού. Μόνο με τη δικαιοσύνη Του μπορούμε να περάσουμε την κρίση, μόνο με την δικαιοσύνη Του είμαστε ασφαλείς. Με τη δικαιοσύνη Του μπορούμε να ζούμε με τρόπο που να δίνουμε δόξα στο όνομά Του σε όλα όσα κάνουμε.

`Διαβάστε Αποκ. 14:7, 4:11, Γεν. 2:1-3 και Έξ. 20:8-11. Ποια είναι η βάση της αληθινής λατρείας στον Θεό και πώς αυτό αντικατοπτρίζεται στο Σάββατο;`

Ο Σατανάς επιτίθεται στο Σάββατο επειδή γνωρίζει ότι είναι η καρδιά της λατρείας. Το Σάββατο εξυψώνει τον Χριστό ως Δημιουργό και κάνει έκκληση σε όλους τους ανθρώπους στη γη να προσκυνήσουν «τον ποιήσαντα τον ουρανόν και την γην» (Αποκ. 14:7), σε μία εποχή όπου κυριαρχεί η θεωρία της εξέλιξης. Μας καλεί να λατρέψουμε τον Ιησού που μας δημιούργησε και μας δείχνει την πραγματική μας αξία σ’ Αυτόν.

`ΣΚΕΨΗ: Σκεφτείτε πόσο σημαντική είναι η εντολή του Σαββάτου που μας θυμίζει κάθε εβδομάδα ότι ο Θεός είναι ο Δημιουργός μας και ο Μόνος στον Οποίο ανήκει η τιμή και η λατρεία.`