---
title:  Το Μηνυμα Του Πετρου Για Την Παρουσα Αληθεια
date:  13/09/2020
---

Κατά την ιστορία της σωτηρίας, ο Θεός έστελνε ιδιαίτερα μηνύματα μέσα από τον προφητικό Λόγο για να προετοιμάσει τον λαό Του γι’ αυτό που ερχόταν. Ο Θεός ποτέ δεν πιάνεται προ εκπλήξεως. (Ησ. 46:9,10). Ετοιμάζει τον λαό Του για το μέλλον στέλνοντας τους προφήτες να μεταφέρουν το μήνυμά Του πριν πέσει η κρίση (Αμώς 3:7). Τις ημέρες πριν τον Κατακλυσμό, ο Θεός έστειλε ένα μήνυμα στον κόσμο μέσω του Νώε για να τους προειδοποιήσει για την επερχόμενη καταστροφή. Στην Αίγυπτο, ο Θεός χρησιμοποίησε τον Ιωσήφ για να τους ετοιμάσει για τα επτά χρόνια της πείνας που θα διαδεχόταν τα χρόνια της αφθονίας. Οι Ιουδαίοι προφήτες προειδοποιούσαν τους ηγέτες για την επερχόμενη καταστροφή της Ιερουσαλήμ από τους Βαβυλώνιους. Το μήνυμα του Ιωάννη του Βαπτιστή για μετάνοια προετοίμασε τον λαό για την πρώτη έλευση του Ιησού.

`Διαβάστε Β’ Πέτρ. 1:12. Τι έκφραση χρησιμοποιεί ο Πέτρος για να περιγράψει το μήνυμα του Θεού στη γενιά του;`

`Διαβάστε Β’ Πέτρ. 1:16-21. Ποιο ήταν το μήνυμα της «παρούσας αλήθειας» που ο Πέτρος και οι μαθητές κήρυτταν;`

Για τον 1ο αιώνα το μήνυμα που είχε αιώνια σημασία ήταν η πρώτη έλευση του Χριστού. Η αγάπη του Πατέρα αποκαλύφθηκε μέσα από τη σταυρική θυσία του Χριστού. Παρότι η ποινή της αμαρτίας είναι θάνατος, μέσω του Χριστού όλοι έχουμε τη δυνατότητα για αιώνια ζωή. Είναι δική μας επιλογή εάν θα τη λάβουμε μέσω της πίστης (Ρωμ. 3:23, 6:23, Εφεσ. 2:8). Το μήνυμα της σωτηρίας μέσω του Ιησού δεν είναι ποτέ ξεπερασμένο. Είναι η παρούσα αλήθεια για κάθε γενιά. Το τελευταίο βιβλίο της Αγίας Γραφής, η Αποκάλυψη, παρουσιάζει τον Ιησού και την αιώνια σωτηρία στα πλαίσια των εσχάτων ημερών προκειμένου να προετοιμαστεί ο λαός Του για την επικείμενη επιστροφή Του. Εκθέτει τις ψευτιές της ανθρώπινης παράδοσης και της εγωκεντρικής θρησκοληψίας. Από την αρχή μέχρι το τέλος, η Αποκάλυψη φανερώνει τον Ιησού και το έργο Του για την ανθρωπότητα. Ο Ιησούς είναι ο Αληθινός Μάρτυρας του χαρακτήρα του Πατέρα Του. Είναι «ο άρχων των βασιλέων της γης». Είναι Αυτός που μας αγάπησε και μας έλουσε από τις αμαρτίες μας, «όστις έκαμεν ημάς βασιλείς, και ιερείς εις τον Θεόν και Πατέρα αυτού» (δείτε Αποκ. 1:1-6). Η Αποκάλυψη έχει να κάνει με τον Ιησού και το μήνυμα προετοιμασίας του λαού Του για την επικείμενη επιστροφή Του.

`ΣΚΕΨΗ: Όταν σκέφτεστε το βιβλίο της Αποκάλυψης, τι σας έρχεται στο νου; Οι σκέψεις σας πηγαίνουν περισσότερο στα θηρία και στα προφητικά σύμβολα από ό,τι στον Ιησού; Γιατί, πιστεύετε, ο Ιησούς μάς έδωσε τις προφητείες στην Αποκάλυψη; Πώς φανερώνουν το σχέδιο της αγάπης Του για την ανθρωπότητα;`