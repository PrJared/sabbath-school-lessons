---
title:  Ο Σκοπος Των Πνευματικων Χαρισματων
date:  04/08/2020
---

`Διαβάστε Α’ Κορ. 12:7 και Εφεσ. 4:11-16. Γιατί ο Θεός δίνει πνευματικά χαρίσματα στον κάθε πιστό; Ποιος είναι ο σκοπός αυτών των χαρισμάτων;`

Τα πνευματικά χαρίσματα υπηρετούν διάφορους σκοπούς. Ο Θεός τα δίνει για να τραφεί και να ενδυναμωθεί η εκκλησία Του και να εκπληρώσει την αποστολή Του. Σχεδιάστηκαν για να αναπτύξουν μια ενωμένη εκκλησία έτοιμη να εκπληρώσει την αποστολή Του στον κόσμο. Οι συγγραφείς της Αγίας Γραφής μάς δίνουν παραδείγματα των πνευματικών χαρισμάτων που ο Θεός δίνει στην εκκλησία Του, όπως της διακονίας, της υπηρεσίας, της διακήρυξης, της διδασκαλίας, της ενθάρρυνσης και της γενναιοδωρίας. Επίσης, αναφέρονται τα χαρίσματα της φιλοξενίας, τους ελέους, της βοήθειας, της χαράς, κ.α. Για τα χαρίσματα διαβάστε Ρωμ. 12:και Α’Κορ. 12. Μπορεί να αναρωτιέστε για τη σχέση μεταξύ των πνευματικών χαρισμάτων και των φυσικών ταλέντων. Τα πνευματικά χαρίσματα είναι Θεϊκά δοσμένες ιδιότητες που δίνονται από το Άγιο Πνεύμα σε κάθε πιστό για να τους εφοδιάσει στην ιδιαίτερη διακονία τους στην εκκλησία και στον κόσμο. Μπορεί επίσης να περιλαμβάνονται κάποια φυσικά ταλέντα που καθαγιάζονται από το Άγιο Πνεύμα και χρησιμοποιούνται στην υπηρεσία για τον Χριστό. Όλα τα φυσικά ταλέντα δίνονται από τον Θεό, αλλά δεν χρησιμοποιούνται όλα στην υπηρεσία του Χριστού.

«Τα ειδικά χαρίσματα του Πνεύματος δεν είναι τα μόνα τάλαντα που συμβολίζονται στην παραβολή. Συμπεριλαμβάνονται κι όλα τα χαρίσματα, έμφυτα ή επίκτητα, φυσικά ή πνευματικά. Όλα πρέπει να τεθούν στην υπηρεσία του Χριστού. Γινόμενοι μαθητές Του, παραχωρούμε τον Εαυτό μας σ’ Εκείνον με ό,τι έχουμε και είμαστε. Αυτά τα χαρίσματα μας τα επιστρέφει εξαγνισμένα και εξευγενισμένα, έτοιμα να χρησιμοποιηθούν για τη δόξα Του και για την ευλογία των συνανθρώπων μας.» Ε. Χουάιτ, Λ.Ζ. σ. 253,254.

Επίσης, ο Θεός ετοίμασε και κάποια ιδιαίτερα χαρίσματα, όπως της προφητείας και συγκεκριμένων υπηρεσιών στην εκκλησία, συμπεριλαμβανομένου των ποιμένων και των πρεσβυτέρων, οι οποίοι είναι οι διδάσκαλοι στο σώμα του Χριστού για να γαλουχήσουν και να εφοδιάσουν κάθε μέλος για υπηρεσία (Εφεσ. 4:11,12). Η εκκλησιαστική ηγεσία έχει ως σκοπό να βοηθήσει τα μέλη να ανακαλύψουν τα πνευματικά τους χαρίσματα και να τους διδάξει πώς να τα χρησιμοποιήσουν για να αυξηθεί το σώμα του Χριστού.

`ΣΚΕΨΗ: Σκεφτείτε κάποια φυσικά ταλέντα που έχετε. Όσο χρήσιμα και αν είναι στο κοσμικό περιβάλλον, πώς μπορούν επίσης να γίνουν ευλογία και στην εκκλησία;`