---
title:  Αυξανοντας Τα Πνευματικα Μας Χαρισματα
date:  06/08/2020
---

`Διαβάστε την παραβολή των ταλάντων στο Ματθ. 25:14-30. Ποια σημείο για σας ξεχωρίζει σ’ αυτήν την ιστορία; Γιατί οι δύο πρώτοι δούλοι επαινέθηκαν από τον Θεό και γιατί ο τρίτος καταδικάστηκε; Τι μας διδάσκει αυτή η παραβολή για την χρήση των ταλάντων μας; Ιδιαίτερα προσέξτε το Ματθ. 25:29.`

Ο Κύριος έδωσε στον κάθε δούλο τάλαντα «κατά την ιδίαν αυτού ικανότητα» (Ματθ. 25:15). Καθένας έλαβε διαφορετική ποσότητα. Ο ένας πήρε πέντε τάλαντα, ο άλλος δύο, και ο τρίτος ένα. Κάθε δούλος είχε την επιλογή να επενδύσει ή να χρησιμοποιήσει τα τάλαντα όπως ήθελε. Εκείνο το οποίο αξίζει να σημειωθεί, είναι ότι τα τάλαντα δεν τους ανήκαν. Ανήκαν σε κάποιον άλλον ο οποίος τους έδωσε την ευθύνη να τα αναλάβουν. Ο κύριος δεν νοιαζόταν ποιος έχει καλύτερα ή υποδεέστερα τάλαντα. Δεν τον ενδιέφερε πόσα είχε ο καθένας. Ήθελε να ξέρει όμως τι έκαναν με τα τάλαντα που τους δόθηκαν. Ο Παύλος το θέτει ως εξής: «Διότι εάν προϋπάρχη η προθυμία, είναι τις ευπρόσδεκτος, καθ’ όσα έχει, ουχί καθ’ όσα δεν έχει» (Β’Κορ. 8:12). Για τον Θεό δεν έχει τόση σημασία τι έχεις, αλλά τι κάνεις μ’ αυτό που έχεις. Ο Θεός επαίνεσε τους δύο πρώτους δούλους γιατί έδειξαν πιστότητα χρησιμοποιώντας τα τάλαντά τους. Τα τάλαντά τους αυξήθηκαν με τη χρήση. Ο «πονηρός» δούλος δεν χρησιμοποίησε το τάλαντο που του δόθηκε και έτσι αυτό δεν αυξήθηκε. Πρόκειται για μία αιώνια αλήθεια ότι, «ο νόμος της υπηρεσίας γίνεται ο συνδετικός κρίκος που μας ενώνει με τον Θεό και με τους συνανθρώπους μας» Ε.Χουάιτ, Λ.Ζ. σ.252. Ο άπιστος δούλος σπατάλησε την ευκαιρία του για υπηρεσία και στο τέλος έχασε την ικανότητά του να υπηρετήσει.

Όταν χρησιμοποιούμε τα χαρίσματα που ο Θεός μάς έδωσε για τη δόξα του ονόματός Του, αυτά θα αυξηθούν. Πώς μπορείς να ανακαλύψεις τα χαρίσματα που σου έδωσε ο Θεός; Ζήτησε με ταπεινοφροσύνη να σου δείξει πού θέλει να υπηρετήσεις. Εργάσου όπου σε οδηγήσει. Τα χαρίσματα θα αυξηθούν καθώς τα χρησιμοποιείς, και εσύ θα βρεις ικανοποίηση στην υπηρεσία Του.

`ΣΚΕΨΗ: Σκεφτείτε την παραβολή αυτή και εφαρμόστε την στη ζωή σας. Τι κάνετε μ’ αυτά που σας έδωσε ο Θεός; (Να θυμάστε πως ό,τι έχετε είναι δώρο από τον Θεό.)`