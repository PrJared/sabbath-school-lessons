---
title:  Ανακαλυπτοντας Τα Χαρισματα Μας
date:  05/08/2020
---

`Συγκρίνετε Α’ Κορ. 1:4-9 με Β’ Κορ. 1:20-22. Τι μας λένε αυτές οι περικοπές για τις υποσχέσεις του Θεού και για τα πνευματικά χαρίσματα πριν τη Δευτέρα Παρουσία του Χριστού;`

Ο Θεός υπόσχεται πως η εκκλησία Του θα έχει όλα τα χαρίσματα του Αγίου Πνεύματος λίγο πριν την επιστροφή του Κυρίου μας. Οι υποσχέσεις Του είναι σίγουρες. Έστειλε το Άγιο Πνεύμα για να μας βοηθήσει να κατανοήσουμε τα χαρίσματα που μας εμπιστεύτηκε. Ο  Θεός είναι που δίνει τα χαρίσματα, και μέσω του Πνεύματός Του μας τα φανερώνει.

`Διαβάστε Λουκ. 11:13, Ιακ. 1:5 και Ματθ. 7:7. Τι μας καλεί ο Θεός να κάνουμε εάν θέλουμε να ανακαλύψουμε τα χαρίσματα που μας έδωσε;`

Λαμβάνουμε τα χαρίσματα του Αγίου Πνεύματος όταν αφιερώνουμε τη ζωή μας στον Θεό και Του ζητάμε να μας φανερώσει τα χαρίσματα που μας έχει δώσει. Όταν παραδώσουμε τον εαυτό μας και η προτεραιότητά μας είναι να υπηρετήσουμε τον Ιησού, το Πνεύμα Του θα εντυπώσει μέσα μας τα πνευματικά χαρίσματα που έχει για εμάς. «Μόνο όταν οι μαθητές με πίστη και προσευχή παραδόθηκαν εξολοκλήρου στο έργο Του, έγινε η επιφοίτηση του Αγίου Πνεύματος. Τότε, κατά ένα ιδιαίτερο τρόπο, τ’ αγαθά τ’ ουρανού ανατέθηκαν στους οπαδούς του Χριστού… Τα χαρίσματα είναι ήδη δικά μας μέσω του Χριστού, αλλά πραγματικά περνούν στην κατοχή μας μόνο όταν δεχόμαστε το Πνεύμα του Θεού.» Ε.Χουάιτ, Λ.Ζ. σ.253.

Τα πνευματικά χαρίσματα (Α’Κορ. 12:4-6) είναι αρετές που ο Θεός μάς δίνει για να Τον υπηρετήσουμε αποτελεσματικά. Στις διακονίες μπορούμε να εκδηλώσουμε τα χαρίσματά μας, και με τις δραστηριότητες συγκεκριμένων γεγονότων μπορούμε να τα χρησιμοποιήσουμε. Τα πνευματικά χαρίσματα δεν δίνονται πλήρως αναπτυγμένα. Καθώς το Άγιο Πνεύμα σάς οδηγεί σε μία περιοχή για υπηρεσία, προσευχηθείτε να σας κατευθύνει σε μία συγκεκριμένη διακονία για να εξασκήσετε το χάρισμά σας στην προσέγγιση ψυχών.

`ΣΚΕΨΗ: Ποια είναι τα χαρίσματά σας και πώς μπορείτε να τα αναπτύξετε για την υπηρεσία του Κυρίου;`