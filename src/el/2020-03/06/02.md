---
title:  Διαφορετικα Χαρισματα Ενωμενοι Στην Υπηρεσια
date:  02/08/2020
---

Έχετε ποτέ σκεφτεί πόσο διαφορετικοί ήταν οι μαθητές μεταξύ τους; Το παρελθόν, η προσωπικότητα, η ιδιοσυγκρασία τους, και τα χαρίσματά τους διέφεραν πολύ. Αυτό όμως δεν ήταν η αδυναμία της εκκλησίας, αλλά η δύναμή της. Ο Ματθαίος, ο τελώνης, ήταν μετρημένος. Από την άλλη, ο Πέτρος μιλούσε αυθόρμητα, ήταν ενθουσιώδης και παρορμητικός, είχε όμως και έμφυτες ηγετικές ικανότητες. Ο Ιωάννης ήταν ευαίσθητος αλλά συγχρόνως και ευθύς. Ο Ανδρέας ήταν εκεί για τους ανθρώπους, γνώριζε τον περίγυρό του και ευαισθητοποιούταν με τις ανάγκες των άλλων. Ο Θωμάς είχε την τάση να αμφισβητεί και συχνά αμφέβαλλε. Ο καθένας από αυτούς τους μαθητές αν και είχαν διαφορετική προσωπικότητα και χαρίσματα, χρησιμοποιήθηκαν με έντονο τρόπο από τον Θεό για να δώσουν την μαρτυρία τους γι’ Αυτόν.

`Διαβάστε Α’ Κορ. 12:12,13, 18-22. Τι ανακαλύπτουμε σ’ αυτά τα εδάφια για την ανάγκη ανθρώπων με διαφορετικά χαρίσματα στο σώμα του Χριστού, την εκκλησία;`

Ο Θεός χαίρεται να χρησιμοποιεί διαφορετικούς ανθρώπους με διαφορετικά χαρίσματα και ικανότητες και να τους δίνει χαρίσματα για υπηρεσία. Το σώμα του Χριστού δεν είναι μία ομοιογενής ομάδα ανθρώπων που όλοι μοιάζουν μεταξύ τους. Δεν είναι μία λέσχη με ανθρώπους που έχουν το ίδιο υπόβαθρο και τον ίδιο τρόπο σκέψης. Είναι ένα δυναμικό κίνημα ανθρώπων με διαφορετικά χαρίσματα, που είναι ενωμένοι με την αγάπη του Χριστού και με την Αγία Γραφή, και έχουν δεσμευτεί να μοιραστούν την αγάπη και την αλήθεια Του στον κόσμο (Ρωμ. 12:4, Α’Κορ. 12:12). Τα μέλη του σώματος του Χριστού έχουν διαφορετικά χαρίσματα, αλλά το καθένα είναι πολύτιμο και απαραίτητο για την υγιή λειτουργία του σώματος του Χριστού. Όπως τα μάτια, τα αυτιά, και η μύτη έχουν διαφορετικές λειτουργίες αλλά είναι απαραίτητα στο σώμα, έτσι και όλα τα χαρίσματα είναι εξίσου απαραίτητα (Α’Κορ. 12:21,22). Εάν κοιτάξετε προσεκτικά το ανθρώπινο σώμα, ακόμη και τα μικρότερα μέλη έχουν σημαντικό ρόλο. Σκεφτείτε τις βλεφαρίδες μας. Τι θα γινόταν εάν δεν είχαμε βλεφαρίδες; Η σκόνη θα θόλωνε την όρασή μας με αποτέλεσμα να την βλάψει ανεπανόρθωτα. Τα μέλη της εκκλησίας που μοιάζει να είναι «ασήμαντα», είναι απαραίτητα μέρη του σώματος του Χριστού και έχουν λάβει χαρίσματα από το Άγιο Πνεύμα. Όταν αφιερώνουμε τα χαρίσματά μας ολοκληρωτικά στον Θεό, ο καθένας από εμάς μπορεί να κάνει αιώνια διαφορά.

`ΣΚΕΨΗ: Όσο ταλαντούχος κι αν είσαι, σε ποια πράγματα δεν είσαι τόσο καλός σε σχέση με άλλα μέλη της εκκλησίας; Πώς αυτό μπορεί να σε βοηθήσει να έχεις μία πιο ταπεινή στάση;`