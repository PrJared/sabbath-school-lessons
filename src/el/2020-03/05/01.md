---
title:  Μαρτυρια Με Την Ενδυναμωση Του Αγ Πνευματος
date:  25/07/2020
---

> <p>Εδαφιο Μνημης</p>
>  «Μετά δε την δέησιν αυτών εσείσθη ο τόπος όπου ήσαν συνηγμένοι, και επλήσθησαν άπαντες Πνεύματος Αγίου, και ελάλουν τον λόγον του Θεού μετά παρρησίας.» Πράξεις 4:31.

### Για τη μελέτη αυτής της εβδομάδας, διαβάστε
Ιωάν. 15:26,27, Πράξ. 2:41,42, 8:4, Εβρ. 4:12, Πράξ. 17:33,34, 18:8.

Όταν ο Ιησούς πρόσταξε στους πρώτους μαθητές «Υπάγετε εις όλον τον κόσμον, και κηρύξατε το ευαγγέλιον», θα πρέπει να έμοιαζε σαν μία αδύνατη αποστολή (Μάρκ. 16:15). Πώς θα μπορούσαν να ανταπεξέλθουν σε μία τόσο μεγάλη πρόκληση; Ήταν τόσο λίγοι και οι πόροι τους ήταν περιορισμένοι. Ήταν αμόρφωτοι, απλοί άνθρωποι. Πίστευαν όμως σε έναν θαυμαστό Θεό που θα τους ενδυνάμωνε γι’ αυτήν την ασυνήθιστη αποστολή.

Ο Ιησούς δήλωσε, «Αλλά θέλετε λάβει δύναμιν, όταν επέλθη το Άγιον Πνεύμα εφ’ υμάς, και θέλετε είσθαι εις εμέ μάρτυρες και εν Ιερουσαλήμ και εν πάση τη Ιουδαία και Σαμαρεία, και έως εσχάτου της γης» (Πράξ. 1:8). Με την ενίσχυση του Αγίου Πνεύματος θα μπορούσαν να μοιραστούν το μήνυμα του Σταυρού, με δύναμη που θα άλλαζε τη ζωή των ανθρώπων. Το Άγιο Πνεύμα έκανε τη μαρτυρία τους αποτελεσματική. Μέσα σε λίγες δεκαετίες το ευαγγέλιο επηρέασε όλον τον κόσμο. Στις Πράξεις βλέπουμε πως αυτοί οι πρώτοι πιστοί αναστάτωσαν την οικουμένη  (Πράξ. 17:6). Ο απ. Παύλος προσθέτει ότι το ευαγγέλιο κηρύχθηκε «εις πάσαν την κτίσιν την υπό τον ουρανόν» (Κολ. 1:23). Αυτήν την εβδομάδα θα εστιάσουμε ιδιαίτερα στον ρόλο του Αγίου Πνεύματος στη μαρτυρία μας για τον Χριστό.