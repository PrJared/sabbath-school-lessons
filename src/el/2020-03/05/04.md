---
title:  Το Αγιο Πνευμα Και Η Μαρτυρια
date:  28/07/2020
---

Μέσα στο βιβλίο των Πράξεων βλέπουμε έντονα την παρουσία του Αγίου Πνεύματος. Εργάστηκε στους ίδιους τους πιστούς και μέσω αυτών καθώς έδιναν την μαρτυρία τους για τον Κύριο με διάφορους τρόπους. Τους ενδυνάμωνε για να αντιμετωπίζουν τις δοκιμασίες και τις προκλήσεις της μαρτυρίας σε μία εχθρική κοινωνία. Τους οδηγούσε στους ειλικρινείς αναζητητές της αλήθειας. Προετοίμαζε την καρδιά των ανθρώπων στις πόλεις πριν ακόμη οι πιστοί φτάσουν σ’ αυτές. Άνοιγε πόρτες με ευκαιρίες που ποτέ τους δεν ονειρεύτηκαν και ενδυνάμωνε τα λόγια και τις πράξεις τους.

`Διαβάστε Πράξ. 7:55, 8:29, 11:15, 15:28,29 και 16:6-10. Πώς εργάστηκε το Άγιο Πνεύμα στην μαρτυρία των μαθητών; Τι έκανε το Άγιο Πνεύμα σ’ αυτές τις περιπτώσεις;`

Η ποικίλη διακονία του Αγίου Πνεύματος κατά τον 1οαιώνα ήταν πραγματικά απίστευτη. Οι παραπάνω εμπειρίες είναι ένα δείγμα της δραστηριότητάς Του. Ενδυνάμωσε τον Στέφανο στη μαρτυρία του για τον Κύριο μπροστά στο αδίστακτο και ανεξέλεγκτο πλήθος που τον λιθοβόλησε μέχρι θανάτου. Οδήγησε με θαυμαστό τρόπο τον Φίλιππο στον Αιθίοπα, έναν ισχυρό αναζητητή της αλήθειας, ανοίγοντας έτσι την πόρτα για το κήρυγμα του Ευαγγελίου στην ήπειρο της Αφρικής. Διαβεβαίωσε τον Πέτρο με σημείο για το ότι και οι Εθνικοί πιστοί δέχτηκαν τη δωρεά του Αγίου Πνεύματος. Ένωσε την εκκλησία όταν κινδύνευε να διασπαστεί για το ζήτημα της περιτομής, και άνοιξε τον δρόμο για την διακήρυξη του ευαγγελίου στην Ευρώπη μέσω του απ. Παύλου. Το Άγιο Πνεύμα ήταν ενεργό στην πρώτη εκκλησία και εξακολουθεί να ενεργεί στην πορεία της εκκλησίας σήμερα. Επιθυμεί να μας ενδυναμώσει, να μας διδάξει, να μας οδηγήσει, να μας ενώσει, και να μας αποστείλει στην πιο σημαντική αποστολή στον κόσμο, που δεν είναι άλλη από το να οδηγήσουμε ανθρώπους στον Ιησού και στην αλήθεια. Εκείνο το οποίο πρέπει να θυμόμαστε είναι ότι και σήμερα εξακολουθεί να εργάζεται, όπως εργαζόταν και στην εποχή των αποστόλων και της πρώτης εκκλησίας.

`ΣΚΕΨΗ: Τι μπορούμε να κάνουμε καθημερινά για να είμαστε δεκτικοί στην δύναμη του Αγίου Πνεύματος στη ζωή μας; Ποιες σωστές επιλογές θα Του επιτρέψουν να εργαστεί σε εμάς και μέσα από εμάς;`