---
title:  Ο Ιησους Και Η Υποσχεση Του Αγιου Πνευματος
date:  26/07/2020
---

Ο Ιησούς καθησύχασε τους μαθητές για την επιστροφή Του στον ουρανό δίνοντάς τους την υπόσχεση για Άγιο Πνεύμα: «Συμφέρει εις εσάς να απέλθω εγώ, διότι, εάν δεν απέλθω, ο Παράκλητος δεν θέλει ελθεί προς εσάς, αλλ’ αφού απέλθω, θέλω πέμψει αυτόν προς εσάς» (Ιωάν. 16:7). Παράκλητος είναι «αυτός που έχει κληθεί από κάποιον άλλον ως βοηθός». Μία από τις κύριες λειτουργίες του Αγίου Πνεύματος είναι να ενδυναμώνει και να καθοδηγεί τους πιστούς στη μαρτυρία τους. Όταν δίνουμε τη μαρτυρία μας για τον Ιησού, δεν είμαστε μόνοι. Το Άγιο Πνεύμα είναι δίπλα μας για να μας οδηγεί στους ειλικρινείς αναζητητές. Προετοιμάζει την καρδιά τους πριν ακόμη τους συναντήσουμε. Οδηγεί τα λόγια μας για να πιστέψουν και τους δίνει τη δύναμη να ανταποκριθούν στις προτροπές Του.

`Διαβάστε Ιωάν. 15:26,27 και 16:8. Τι μας λένε αυτά τα εδάφια για τον ρόλο του Αγίου Πνεύματος στην μαρτυρία;`

Το Άγιο Πνεύμα μαρτυρεί για τον Ιησού. Σκοπός Του είναι να οδηγήσει όσο το δυνατόν περισσότερους ανθρώπους στον Ιησού. Αποστολή Του είναι να δοξαστεί Εκείνος. Ελέγχει τους πιστούς για την ευθύνη τους ως προς τη μαρτυρία. Ανοίγει τα μάτια μας για να δούμε τις δυνατότητες στους ανθρώπους γύρω μας και εργάζεται στο παρασκήνιο για να γίνει αποδεκτό το μήνυμα του ευαγγελίου. Στο κατά Ιωάννην ευαγγέλιο αναφέρεται ξεκάθαρα, «Εκείνος θέλει ελέγξει τον κόσμον περί αμαρτίας» (Ιωάν. 16:8). Με άλλα λόγια, οδηγεί την καρδιά να αισθανθεί την αποξένωσή της από τον Θεό και την ανάγκη για μετάνοια. Επίσης, ελέγχει τον κόσμο για δικαιοσύνη. Το Άγιο Πνεύμα δεν φανερώνει απλώς την αμαρτία μας αλλά μας οδηγεί και στην δικαιοσύνη. Φανερώνει την υπέροχη δικαιοσύνη του Ιησού σε αντίθεση με τη δική μας ρυπαρότητα. Επομένως, σκοπός του Αγίου Πνεύματος δεν είναι να δείξει πόσο κακοί είμαστε, αλλά να φανερώσει πόσο καλός, ευγενικός, ευσπλαχνικός και στοργικός είναι ο Ιησούς, και να μας μορφώσει κατ’ εικόνα Του. Με τη μαρτυρία μας συνεργαζόμαστε με το Άγιο Πνεύμα για την δόξα του Ιησού. Με τη δύναμη του Αγίου Πνεύματος και υπό την καθοδήγησή Του, δίνουμε τη μαρτυρία μας για τον θαυμαστό Χριστό που άλλαξε τη ζωή μας.

`ΣΚΕΨΗ: Καθώς εργαζόμαστε για τη σωτηρία των ανθρώπων, γιατί είναι σημαντικό να θυμόμαστε ότι μόνο το Άγιο Πνεύμα μπορεί να αλλάξει κάποιον, και όχι εμείς;`