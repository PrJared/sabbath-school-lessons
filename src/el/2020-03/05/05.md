---
title:  Το Αγιο Πνευμα Ο Λογος Και Η Μαρτυρια
date:  29/07/2020
---

Ο Λόγος του Θεού ήταν η καρδιά της μαρτυρίας της πρώτης εκκλησίας. Ο Πέτρος στο κήρυγμά του την ημέρα της Πεντηκοστής χρησιμοποίησε πολλές περικοπές της Παλαιάς Διαθήκης για να αποδείξει ότι ο Ιησούς ήταν ο Μεσσίας. Στην τελευταία του μαρτυρία, ο Στέφανος έκανε μία ανασκόπηση στην ιστορία του λαού Ισραήλ στην Παλαιά Διαθήκη. Όταν ο Πέτρος ήταν στον Κορνήλιο, αναφέρθηκε στον «λόγον τον οποίον απέστειλε (ο Θεός) προς τους υιούς Ισραήλ» (Πράξ. 10:36) και στη συνέχεια είπε την ιστορία της ανάστασης. Ο απ. Παύλος αναφερόταν επανειλημμένα στις προφητείες της Παλαιάς Διαθήκης για την έλευση του Μεσσία, και ο Φίλιππος εξήγησε με προσοχή στον Αιθίοπα την σημασία της Μεσσιανικής προφητείας στο Ησ. 53. Σε κάθε περίπτωση, οι μαθητές διακήρυτταν τον Λόγο του Θεού και όχι τον δικό τους. Ο εμπνευσμένος από το Άγιο Πνεύμα Λόγος ήταν η βάση της εξουσίας τους.

`Διαβάστε Πράξ. 4:4,31, 8:4, 13:48,49, 17:2, 18:24,25. Τι μας διδάσκουν αυτά τα εδάφια για τη σχέση μεταξύ του Αγίου Πνεύματος, του Λόγου του Θεού, και της μαρτυρίας της πρώτης εκκλησίας;`

Το ίδιο το Άγιο Πνεύμα που ενέπνευσε τον Λόγο του Θεού, εργάζεται διαμέσου του Λόγου για να αλλάξει ζωές. Υπάρχει μία ζωογόνος δύναμη στον Λόγο του Θεού, γιατί διαμέσου του Πνεύματος, είναι ο ζωντανός Λόγος του Χριστού.

`Διαβάστε Β’ Πέτρ. 1:21 και Εβρ. 4:12. Γιατί ο Λόγος του Θεού είναι τόσο δυνατός που αλλάζει ζωές;`

«Η δημιουργική ενέργεια που κάλεσε τους κόσμους σε ύπαρξη, βρίσκεται μέσα στο λόγο του Θεού. Ο λόγος αυτός μεταδίδει δύναμη, τολμηρή ζωή. Κάθε εντολή είναι μια υπόσχεση, που αν γίνει θεληματικά αποδεκτή και εισχωρήσει στην ψυχή, φέρει μαζί της τη ζωή από τον Άπειρο Θεό. Μεταβάλλει τη φύση και αναπλάθει την ψυχή σύμφωνα με την εικόνα του Θεού.» Ε. Χουάιτ, Ε. σ. 114.

Ο λόγος για τον οποίο η Αγία Γραφή έχει τόση δύναμη να μεταμορφώνει ζωές, είναι επειδή το ίδιο Άγιο Πνεύμα που ενέπνευσε την Αγία Γραφή εμπνέει και αλλάζει και εμάς καθώς την διαβάζουμε. Καθώς μοιραζόμαστε τον Λόγο του Θεού με άλλους, το Άγιο Πνεύμα εργάζεται για να αλλάξει τη ζωή τους μέσω του Λόγου που ενέπνευσε. Ο Θεός υποσχέθηκε να ευλογήσει τον Λόγο Του, όχι τα λόγια μας. Η δύναμη είναι στον Λόγο του Θεού και όχι στην ανθρώπινη θεωρία.