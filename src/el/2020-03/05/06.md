---
title:  Η Δυναμη Του Αγιου Πνευματος Που Αλλαζει Ζωες
date:  30/07/2020
---

Μελετώντας προσεκτικά το βιβλίο των Πράξεων βλέπουμε πώς ο Θεός μέσω του Πνεύματος έκανε θαύματα στη ζωή των ανθρώπων. Οι Πράξεις είναι μία μελέτη σχετικά με τον θρίαμβο του ευαγγελίου πάνω στις πολιτισμικές προκαταλήψεις, στη μεταμόρφωση της ζωής, στις βαθιά ριζωμένες συνήθειες, και στην διδαχή της ανθρωπότητας για την χάρη και την αλήθεια του Χριστού. Το Άγιο Πνεύμα βρίσκει τους ανθρώπους εκεί που βρίσκονται, αλλά δεν τους αφήνει εκεί. Με την παρουσία Του αλλάζουν και η ζωή τους μεταμορφώνεται.

`Διαβάστε Πράξ. 16:11-15, 23-34, 17:33,34, και 18:8. Αυτές είναι μερικές μόνο από τις ιστορίες αναγέννησης στην Αγία Γραφή. Τι μας διδάσκουν οι διάφορες αναφορές για την δύναμη του Θεού να αλλάζει τη ζωή διαφορετικών ανθρώπων;`

Πόσοι διαφορετικοί άνθρωποι! Η Λυδία ήταν μία καλή Ιουδαία έμπορος και ο δεσμοφύλακας στους Φιλίππους ήταν ένας υπάλληλος της Ρωμαϊκής κυβέρνησης. Το Άγιο Πνεύμα μπορεί να προσεγγίζει ανθρώπους από όλες τις κοινωνικές τάξεις. Μπορεί να μεταμορφώσει άνδρες και γυναίκες, πλούσιους και φτωχούς, μορφωμένους και αμόρφωτους. Στις Πράξ. 17:34 γίνεται αναφορά στην αλλαγή του Διονύσιου του Αεροπαγίτη. Ήταν μέλος του ανώτατου δικαστικού σώματος. Είχε περίοπτη θέση και έχαιρε τον σεβασμό όλων στην Ελληνική κοινωνία. Μέσω της δύναμης του Αγίου Πνεύματος, ο απ. Παύλος μπόρεσε να πλησιάσει και την ανώτερη κοινωνική τάξη. Ο Κρίσπος (Πράξ. 18:8) ήταν αρχισυνάγωγος. Ήταν ένας θρησκευτικός ηγέτης βαθιά επηρεασμένος από τον τρόπο σκέψης της Παλαιάς Διαθήκης. Το Άγιο Πνεύμα διείσδυσε μέσα του και του άλλαξε την ζωή. Αυτές οι περιπτώσεις μας δείχνουν πως καθώς μαρτυρούμε για τον Χριστό και μοιραζόμαστε τον Λόγο Του με τους άλλους, το Άγιο Πνεύμα θα κάνει αφάνταστα πράγματα στη ζωή των ανθρώπων με διαφορετικό παρελθόν, διαφορετικό πολιτισμό, διαφορετικό μορφωτικό επίπεδο και διαφορετικό πιστεύω. Δεν μπορούμε και δεν πρέπει να κάνουμε υποθέσεις για το ποιος μπορεί ή δεν μπορεί να προσεγγιστεί. Το δικό μας καθήκον είναι να δώσουμε την μαρτυρία μας σε όποιον έρχεται στη ζωή μας. Τα υπόλοιπα θα τα κάνει ο Κύριος.

`ΣΚΕΨΗ: Ο Χριστός πέθανε για όλους τους ανθρώπους. Πώς αυτή η σημαντική αλήθεια μάς βοηθά να μην θεωρήσουμε ποτέ ότι κάποιοι δεν έχουν ελπίδα για σωτηρία;`