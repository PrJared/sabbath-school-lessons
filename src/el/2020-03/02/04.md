---
title:  Η Αλλαγμενη Ζωη Κανει Τη Διαφορα
date:  07/07/2020
---

Πράξεις 4:13

Η εκκλησία της Καινής Διαθήκης αναπτυσσόταν με γρήγορους ρυθμούς. Την ημέρα της Πεντηκοστής βαπτίστηκαν 3.000 ψυχές (Πράξ. 2:41), ενώ μερικές εβδομάδες αργότερα προστέθηκαν κι άλλες χιλιάδες στην εκκλησία (Πράξ. 4:4). Πολύ σύντομα οι αρχές είδαν τι συνέβαινε. Οι πιστοί αυτοί της Καινής Διαθήκης ήταν με τον Χριστό. Η ζωή τους είχε αλλάξει. Είχαν μεταμορφωθεί με τη χάρη Του και δεν μπορούσαν να παραμείνουν σιωπηλοί.

`Διαβάστε Πράξ. 4:1-20. Τι συνέβη εδώ; Τι συνέβη όταν οι αρχές προσπάθησαν να σιγήσουν τον Πέτρο και τον Ιωάννη; Ποια ήταν η απάντησή τους;`

Οι πιστοί αυτοί είχαν γίνει νέοι άνθρωποι εν Χριστώ, και έπρεπε να πουν την ιστορία τους. Ο Πέτρος, ο παρορμητικός ψαράς, μεταμορφώθηκε με τη χάρη του Θεού. Ο Ιάκωβος και ο Ιωάννης, οι υιοί της βροντής με την ανεξέλεγκτη ιδιοσυγκρασία, και εκείνοι μεταμορφώθηκαν με τη χάρη του Θεού. Το ίδιο και ο δύσπιστος Θωμάς. Οι μαθητές και τα μέλη της πρώτης εκκλησίας είχαν τις δικές τους ιστορίες να πουν, και δεν μπορούσαν να παραμείνουν σιωπηλοί. Προσέξτε αυτήν την δυνατή δήλωση της Ε. Χουάιτ από το βιβλίο Βήματα προς τον Χριστό, «Μόλις έρχεται κανείς στο Χριστό, γεννάται η επιθυμία στην καρδιά του να γνωστοποιήσει και σε άλλους τι πολύτιμο Φίλο βρήκε στο πρόσωπο του Ιησού. Η σώζουσα αλήθεια δεν μπορεί να περιορισθεί στην καρδιά του.» σ. 78.

Προσέξτε τι είπαν οι θρησκευτικοί ηγέτες στο εδ. 16. Αναγνώρισαν το θαύμα που έγινε – ο θεραπευμένος στεκόταν μπροστά τους. Παρόλα αυτά, αρνήθηκαν να αλλάξουν τη στάση τους. Ακόμη και έτσι, ο Πέτρος και ο Ιωάννης δεν θα σταματούσαν την μαρτυρία τους.

`ΣΚΕΨΗ: Τι σχέση υπάρχει μεταξύ του να γνωρίζω τον Χριστό με το να μιλάω για τον Χριστό; Γιατί είναι σημαντικό να γνωρίζουμε προσωπικά τον Χριστό και να μπορούμε να δώσουμε την μαρτυρία μας γι’ Αυτόν;`