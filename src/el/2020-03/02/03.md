---
title:  Διακηρυσσοντας Τον Αναστημενο Χριστο
date:  06/07/2020
---

Ήταν Κυριακή ξημερώματα και οι δύο Μαρίες πήγαιναν βιαστικά στον τάφο του Χριστού. Δεν πήγαιναν να Του ζητήσουν κάτι. Άλλωστε, τι θα μπορούσε να τους δώσει ένας πεθαμένος; Την τελευταία φορά που Τον είδαν ήταν πληγωμένος και ματωμένος. Οι σκηνές του σταυρού είχαν εντυπωθεί βαθιά στο νου τους. Τώρα πήγαιναν απλώς να κάνουν το καθήκον τους, να αρωματίσουν το σώμα Του. Κυριεύονταν από μελαγχολία και απελπισία. Το μέλλον ήταν αβέβαιο, προσφέροντάς τους ελάχιστες ελπίδες. Όταν έφτασαν στον τάφο, έκπληκτες διαπίστωσαν ότι ήταν άδειος. Ο Ματθαίος αναφέρει: «Αποκριθείς δε ο άγγελος, είπε προς τας γυναίκας, Μη φοβείσθε σεις, διότι εξεύρω, ότι Ιησούν τον εσταυρωμένον ζητείτε. Δεν είναι εδώ, διότι ανέστη» (Ματθ. 28:5,6). Οι γυναίκες τώρα κυριεύθηκαν από χαρά. Τα σύννεφα της θλίψης διαλύθηκαν από τις ηλιαχτίδες του πρωϊνού της ανάστασης. Η νύχτα της λύπης τους πέρασε. Πλέον ήταν χαρούμενες, και οι θρηνωδίες αντικαταστάθηκαν από υμνωδίες δοξολογίας.

`Διαβάστε Μάρκ. 16:1-11. Ποια ήταν η αντίδραση της Μαρίας όταν ανακάλυψε ότι ο Χριστός είχε αναστηθεί από τους νεκρούς;`

Μετά τη συνάντησή της με τον αναστημένο Χριστό, η Μαρία έτρεξε να πει το τι έγινε. Τα καλά νέα είναι για να μοιράζονται, και δεν μπορούσε να παραμείνει σιωπηλή. Ο Χριστός ήταν ζωντανός! Ο τάφος Του ήταν κενός και αυτό έπρεπε να μαθευτεί. Μετά από τη δική μας συνάντηση με τον αναστημένο Χριστό στη λεωφόρο της ζωής, πρέπει και εμείς να τρέξουμε να πούμε τα νέα, γιατί τα καλά νέα πρέπει να διαδίδονται.

Είναι αξιοσημείωτο το γεγονός ότι αν και ο Ιησούς επανειλημμένως είχε πει στους μαθητές Του για την σταύρωση και την ανάστασή Του, εκείνοι αρνήθηκαν να πιστέψουν στη μαρτυρία της Μαρίας. «Και εκείνοι, ακούσαντες ότι ζη και εθεάθη υπ’ αυτής, δεν επίστευσαν» (Μάρκ. 16:11). Και εφόσον οι μαθητές του Χριστού δεν πίστεψαν αμέσως, τότε δεν πρέπει να εκπλαγούμε αν και οι άλλοι δεν πιστέψουν εμάς αμέσως.

`ΣΚΕΨΗ: Πώς ανταποκριθήκατε όταν συναντήσατε απόρριψη στη μαρτυρία σας; Τι διδαχτήκατε από την εμπειρία σας αυτή;`