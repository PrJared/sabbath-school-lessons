---
title:  Απροσμενοι Μαρτυρες
date:  05/07/2020
---

`Διαβάστε Μάρκ. 5:15-20. Γιατί ο Ιησούς προτίμησε να στείλει τον άνδρα στην Δεκάπολι να δώσει τη μαρτυρία του στην οικογένεια και στους φίλους του, από το να τον κρατήσει κοντά Του;`

Η Δεκάπολις ήταν μια περιοχή στις ακτές της θάλασσας της Γαλιλαίας όπου υπήρχαν δέκα πόλεις. Οι πόλεις αυτές είχαν κοινή γλώσσα και πολιτισμό. Ο δαιμονιζόμενος ήταν γνωστός στην ευρύτερη περιοχή. Είχε προκαλέσει τρόμο με την βίαιη και απρόβλεπτη συμπεριφορά του. Ο Ιησούς είδε στον άνδρα αυτόν την επιθυμία για κάτι καλύτερο, και έτσι με θαυματουργικό τρόπο τον απελευθέρωσε από τα δαιμόνια που τον ταλαιπωρούσαν. Όταν οι κάτοικοι της περιοχής έμαθαν πως ο Ιησούς επέτρεψε στα δαιμόνια να πάνε στην αγέλη των χοίρων, και ως εκ τούτου οι χοίροι έπεσαν από τον γκρεμό, έσπευσαν να δουν τι συνέβη. Στο ευαγγέλιο του Μάρκου αναφέρεται, «Και έρχονται προς τον Ιησούν, και θεωρούσι τον δαιμονιζόμενον όστις είχε τον λεγεώνα, καθήμενον, και ενδεδυμένον, και σωφρονούντα, και εφοβήθησαν.» (Μάρκ. 5:15). Ο άνδρας θεραπεύτηκε ολοκληρωτικά - σωματικά, ψυχικά, συναισθηματικά, και πνευματικά. Το ευαγγέλιο έχει ως σκοπό να αποκαταστήσει τους συντετριμμένους από την αμαρτία και να τους κάνει πλήρεις όπως ο Χριστός τους δημιούργησε. Ποιος άλλος θα μπορούσε με την μαρτυρία του να πλησιάσει καλύτερα τους ανθρώπους της Δεκάπολις, από ό,τι ο μεταμορφωμένος δαιμονιζόμενος; Η Ε. Χουάιτ αναφέρει σχετικά, «Σαν μάρτυρες του Χριστού πρέπει να πούμε αυτά που ξέρουμε, αυτά που οι ίδιοι έχουμε δει, ακούσει και αισθανθεί. Αν έχουμε ακολουθήσει το Χριστό βήμα προς βήμα, θα έχουμε κάτι το πολύ συγκεκριμένο να πούμε για τον τρόπο με τον οποίο μας έχει οδηγήσει. Μπορούμε να πούμε ότι έχουμε δοκιμάσει τις υποσχέσεις Του και ότι τις βρήκαμε αληθινές. Μπορούμε να πιστοποιήσουμε πως γνωρίσαμε τη χάρη του Χριστού. Αυτή είναι η μαρτυρία που ο Χριστός μας καλεί να δώσουμε και από την έλλειψη της οποίας ο κόσμος χάνεται.» Ε. Χουάιτ, Ζ.Χ. σ. 313.

Ο Θεός συχνά χρησιμοποιεί απρόσμενους μάρτυρες που έχουν μεταμορφωθεί με την χάρη Του για να κάνουν τη διαφορά στον κόσμο μας.

`ΣΚΕΨΗ: Ποια είναι η δική σας ιστορία αλλαγής; Τι λέτε στους άλλους για το πώς ήρθατε στην πίστη; Πώς μπορεί να ωφεληθεί κάποιος άλλος από την εμπειρία σας;`