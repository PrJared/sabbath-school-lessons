---
title:  Η Ανιδιοτελης Αγαπη Του Ιησου
date:  20/09/2020
---

`Ο απ. Παύλος μάς ενθαρρύνει να έχουμε τον τρόπο σκέψης του Χριστού. Αυτό μας οδηγεί σε κάποιες συναρπαστικές ερωτήσεις. Ποιο ήταν το φρόνημα του Χριστού; Τι ήταν εκείνο που κυριαρχούσε στον τρόπο σκέψης Του; Ποιο ήταν το απόσταγμα της σκέψης Του; Διαβάστε Φιλιπ. 2:5-11. Σύμφωνα μ’ αυτά τα εδάφια, ποια ήταν η βάση της σκέψης του Χριστού και ποιο το πρότυπο που κυριαρχούσε σε όλη Του τη ζωή;`

Ανέκαθεν ο Ιησούς ήταν ίσος με τον Θεό. Ο Παύλος εκφράζει αυτήν την αιώνια λέγοντας, «Όστις εν μορφή Θεού υπάρχων, δεν ενόμισεν αρπαγήν το να ήναι ίσα με τον Θεόν» (Φιλιπ. 2:6). Ο όρος «μορφή» δείχνει την ουσία του πράγματος. Συνδέει δύο ισάξια πράγματα. Το SDA Bible Commentary αναφέρει: «Αυτό θέτει τον Χριστό σε ίσους όρους με τον Πατέρα και Τον διαχωρίζει από κάθε άλλη εξουσία. Ο Παύλος το τονίζει για να δείξει ακόμη πιο έντονα το βάθος της εκούσιας ταπεινοφροσύνης του Χριστού.» τομ. 7, σ.154. Αναφερόμενη στην αιώνια φύση Του, η Ε. Χουάιτ προσθέτει, «Στο Χριστό ενοικεί ζωή, ζωή πρωτογενής, πηγαία, αυθύπαρκτη.» Ζ.Χ. σ.500.

Ο Ιησούς που από την αιωνιότητα ήταν όμοιος με τον Θεό, «εαυτόν εκένωσε». Ο Ιησούς εκούσια άδειασε τον εαυτό Του, παραμέρισε τα προνόμιά Του ως ίσος με τον Θεό για να γίνει άνθρωπος και να υπηρετήσει ταπεινά την ανθρωπότητα. Ως δούλος, φανέρωσε τους νόμους της αγάπης του ουρανού σε όλο το σύμπαν επιτελώντας την απόλυτη πράξη αγάπης στο σταυρό. Έδωσε τη ζωή Του για να σώσει για πάντα τη δική μας. Το απόσταγμα της σκέψης του Ιησού ήταν η αυτοθυσιαζόμενη αγάπη. Το να ακολουθούμε τον Ιησού σημαίνει να αγαπάμε όπως Εκείνος, να υπηρετούμε όπως Εκείνος, και να διακονούμε όπως Εκείνος. Καθώς αφήνουμε τον Ιησού, μέσω του Αγίου Πνεύματος, να μας αδειάσει από τις εγωιστικές φιλοδοξίες, θα έχουμε κάποιο κόστος. Στον Ιησού στοίχισε τα πάντα. Αλλά η Αγία Γραφή λέει για τον Ιησού, «Διά τούτο και ο Θεός υπερύψωσεν αυτόν, και εχάρισεν εις αυτόν όνομα το υπέρ πάν όνομα» (Φιλιπ. 2:9). Για τον ουρανό αξίζει να κάνουμε κάθε θυσία στη γη. Θα γίνουν θυσίες, αλλά η χαρά της υπηρεσίας τις ξεπερνά από τώρα, ενώ η αιώνια χαρά που θα έχουμε να ζούμε αιώνια με τον Χριστό θα τις κάνει να δείχνουν ασήμαντες.

`ΣΚΕΨΗ: Πότε ήταν η τελευταία φορά που έπρεπε να πεθάνει πραγματικά το εγώ για χάρη του Χριστού; Τι δείχνει η απάντησή σας για την Χριστιανική σας πορεία;`