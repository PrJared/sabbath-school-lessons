---
title:  Οι Απαιτησεις Της Αγαπης
date:  23/09/2020
---

Η αγάπη εκδηλώνεται πάντα στα έργα. Η αγάπη μας για τον Χριστό μάς ωθεί να κάνουμε κάτι για την πλανημένη ανθρωπότητα. Ο Παύλος το είπε ξεκάθαρα στην εκκλησία της Κορίνθου: «Επειδή η αγάπη του Χριστού συσφίγγει ημάς» (Β’ Κορ. 5:14). Ο Χριστιανισμός δεν έχει να κάνει κυρίως με την εγκατάλειψη του κακού για να σωθούμε. Ο Ιησούς δεν «άφησε» κακά πράγματα στον ουρανό για να σωθεί. Άφησε καλά πράγματα για να μπορέσουν να σωθούν άλλοι. Ο Ιησούς δεν μας καλεί απλώς να δώσουμε από το χρόνο μας, τα χαρίσματα, και τα χρήματά μας για τον σκοπό Του, αλλά μας καλεί να δώσουμε τη ζωή μας. Σε μία πρωινή συνάντηση που είχε με τους μαθητές Του στις ακτές της Γαλιλαίας, ο Ιησούς με εύστροφο τρόπο έδειξε ποιες είναι οι απαιτήσεις της Θεϊκής αγάπης.

`Διαβάστε Ιωάν. 21:15-19. Τι ρώτησε ο Ιησούς στον Πέτρο τρεις φορές και πώς απάντησε εκείνος; Γιατί έκανε ο Ιησούς την συγκεκριμένη ερώτηση τρεις φορές;`

Μπορεί ο Πέτρος να αρνήθηκε τον Κύριό Του τρεις φορές, αλλά ο Ιησούς απέσπασε τρεις φορές μία απόκριση αγάπης από τα χείλη του Πέτρου. Ο Ιησούς έχτιζε μπροστά στους μαθητές ξανά την αξιοπιστία του Πέτρου δείχνοντας πως είχε συγχωρεθεί με τη Θεϊκή αγάπη και είχε ακόμη έργο να κάνει για τον σκοπό Του.

`Διαβάστε ξανά Ιωάν. 21:15-19 προσέχοντας αυτήν τη φορά την απόκριση του Ιησού στην εκδήλωση αγάπης του Πέτρου. Τι ζήτησε ο Ιησούς από τον Πέτρο να κάνει;`

Η Θεϊκή αγάπη είναι ενεργητική και όχι παθητική. Η ειλικρινής αγάπη είναι κάτι παραπάνω από ένα ζεστό συναίσθημα, από μία όμορφη ιδέα. Περιλαμβάνει αφοσίωση. Η αγάπη μάς ωθεί να ενεργούμε. Μας οδηγεί να προσεγγίσουμε τα παιδιά του Θεού που έχουν ανάγκη σ’ αυτόν τον πλανημένο κόσμο. Όταν ο Ιησούς είπε στον Πέτρο, «Βόσκε τα αρνία μου,» ήταν συγχρόνως εντολή αλλά και παρηγορητική διαβεβαίωση. Ο Κύριος κάλεσε τον Πέτρο να ανταποκριθεί στην αγάπη, και επίσης τον ενθάρρυνε να συνεχίσει το έργο, παρά την ντροπιαστική του συμπεριφορά στη σύλληψη του Ιησού. Γιατί ο Πέτρος, δεν αρνήθηκε απλώς τον Ιησού, αλλά το έκανε με αναθεματισμούς, όπως ακριβώς ο Χριστός τού είχε πει ότι θα έκανε. Ποιο είναι το συμπέρασμα; Μπορεί να έχεις απογοητεύσει τον Κύριο οικτρά. Μπορεί με τις πράξεις σου να Τον έχεις αρνηθεί περισσότερες από μία φορές. Τα καλά νέα είναι ότι η χάρη είναι ακόμη διαθέσιμη και ότι ο Θεός δεν έχει τελειώσει μαζί σου. Υπάρχει ακόμη θέση στο έργο Του για σένα, αρκεί να το θέλεις.

`ΣΚΕΨΗ: Έχεις «αρνηθεί» τον Κύριο όπως ο Πέτρος; Εάν ναι, πόσο σημαντική είναι η ιστορία της άρνησης του Πέτρου, αλλά και τα λόγια του Χριστού προς τον Πέτρο, για σένα;`