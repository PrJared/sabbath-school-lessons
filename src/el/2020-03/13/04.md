---
title:  Παυλος Το Εκλεκτο Σκευος Του Θεου
date:  22/09/2020
---

Όταν ο Παύλος αποδέχτηκε τον Χριστό, όλη του η ζωή άλλαξε ριζικά. Ο Χριστός τού πρόσφερε ένα εντελώς καινούριο μέλλον. Τον οδήγησε μακριά από την άνετη και ασφαλή ζωή του, σε εμπειρίες που δεν μπορούσε ούτε καν να φανταστεί. Με την καθοδήγηση του Αγίου Πνεύματος, ο απ. Παύλος κήρυξε τον Λόγο του Θεού σε χιλιάδες ανθρώπους στη Μεσόγειο. Η μαρτυρία του άλλαξε την ιστορία του Χριστιανισμού και του κόσμου.

`Διαβάστε Πράξ. 9:3-6, 10-20. Πώς αυτά τα εδάφια δείχνουν τον Θεϊκό σκοπό για την ζωή του Παύλου;`

Ο Ιησούς συχνά επιλέγει τους πιο απίθανους υποψήφιους για να μαρτυρήσουν το όνομά Του. Σκεφτείτε τους δαιμονιζόμενους, την Σαμαρείτισσα, την πόρνη, τον τελώνη, τους Γαλιλαίους ψαράδες, και τώρα έναν σκληρό διώκτη του Χριστιανισμού. Όλοι αυτοί άλλαξαν με τη χάρη Του και, έχοντας χαρά στην καρδιά τους, άρχισαν να λένε τι έκανε ο Χριστός στη ζωή τους. Κανένας τους δεν βαρέθηκε ποτέ να λέει την ιστορία του. Το έργο του Χριστού στη ζωή τους ήταν τόσο θαυμαστό που έπρεπε να το μοιραστούν. Δεν μπορούσαν να παραμείνουν σιωπηλοί.

`Συγκρίνετε Πράξ. 28:28-31 και Β’ Τιμ. 4:5-8. Τι ενδείξεις βλέπουμε για το ότι ο Παύλος δεν ταλαντεύτηκε ποτέ όσον αφορά την αφοσίωσή του να αφιερώσει όλη του τη ζωή στον Χριστό και στο έργο της σωτηρίας των ψυχών.`

Στο τέλος της ζωής του, ενώ βρισκόταν σε κατ’ οίκον φυλακή στη Ρώμη, ο Παύλος βεβαίωσε ότι, «εις τα έθνη απεστάλη το σωτήριον του Θεού, αυτοί και θέλουσιν ακούσει» (Πράξ. 28:28). Στο κείμενο βλέπουμε ότι δεχόταν όλους όσους τον επισκέπτονταν και κήρυττε σ’ αυτούς τον Λόγο (εδ. 30,31). Στο τέλος της ζωής του, παρότρυνε τον Τιμόθεο να κάνει το ευαγγελιστικό έργο, και για τον εαυτό του είπε, «Τον αγώνα τον καλόν ηγωνίσθην, τον δρόμον ετελείωσα, την πίστιν διετήρησα» (Β’ Τιμ. 4:7). Μπορεί η κλήση μας να μην είναι τόσο έντονη όσο του Παύλου, αλλά ο Θεός καλεί τον καθένα από εμάς να συνεργαστεί μαζί Του στο έργο της αλλαγής του κόσμου. Είναι προφανές ότι παρά τις δυσκολίες που αντιμετώπισε όλα αυτά τα χρόνια (δείτε Β’ Κορ. 11:25-30), ο Παύλος παρέμεινε πιστός στην κλήση του στον Κύριο. Η ιστορία του πώς ο πρώην διώκτης των ακολούθων του Ιησού έγινε ο πιο πειστικός υπερασπιστής της Χριστιανικής πίστης (με εξαίρεση τον Ιησού), εξακολουθεί να είναι μία δυνατή μαρτυρία του τι μπορεί να κάνει ο Κύριος μέσα από τη ζωή κάποιου που αφιερώνεται στο έργο Του.

`ΣΚΕΨΗ: Τι σας κάλεσε ο Θεός να κάνετε; Το κάνετε;`