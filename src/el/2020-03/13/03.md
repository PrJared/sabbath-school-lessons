---
title:  Καλεσμα Για Αφοσιωση
date:  21/09/2020
---

Φανταστείτε ότι είστε ο Πέτρος και ο Ιωάννης. Ο ήλιος μόλις ανέτειλε στην όμορφη Γαλιλαία διώχνοντας την ψύχρα του νυχτερινού αέρα. Οι σκέψεις σας είναι προσηλωμένες σε ένα πράγμα: να πιάσετε ψάρια, πολλά ψάρια. Τελευταία οι ψαριές ήταν καλές και περιμένετε το ίδιο να γίνει και τις επόμενες μέρες. Τότε, με το πρωινό φως βλέπετε να πλησιάζει ο Ιησούς από τη Ναζαρέτ. Δεν φαντάζεστε το πόσο θα αλλάξει η ζωή σας μετά από λίγο. Ποτέ δεν θα είστε ξανά οι ίδιοι.

`Διαβάστε Ματθ. 4:18-20. Γιατί ο Πέτρος και ο Ιωάννης ήταν πρόθυμοι να κάνουν τόσες δραστικές αλλαγές για να ακολουθήσουν τον Χριστό; Πού φαίνεται στο κείμενο ότι ο Ιησούς τούς καλούσε για κάτι ανώτερο από ψάρεμα;`

Από το ευαγγέλιο του Ιωάννη βλέπουμε ότι γνώριζαν τον Ιησού περίπου ένα χρόνο. Παρόλα αυτά, θα υπήρχε κάποια Θεϊκή συμπεριφορά στον Χριστό, κάτι στην εμφάνισή Του, στα λόγια και στα έργα Του που έκανε αυτούς τους Γαλιλαίους να νιώσουν το Θείο κάλεσμά Του. Ο λόγος για τον οποίο άφησαν τις βάρκες τους, την δουλειά και τους οικείους τους για να Τον ακολουθήσουν, ήταν επειδή ένιωσαν ότι τους καλούσε για έναν ανώτερο σκοπό. Αυτοί οι συνηθισμένοι ψαράδες αναγνώρισαν το κάλεσμα για έναν αξιοσημείωτο σκοπό. Μπορεί ο Θεός να μη σε καλεί να αφήσεις την δουλειά σου, αλλά και πάλι σε καλεί για έναν μεγάλο σκοπό – και αυτός είναι να μοιραστείς την αγάπη Του και να μαρτυρήσεις την αλήθεια Του, για την δόξα του ονόματός Του.

`Σκεφτείτε την κλήση του Ματθαίου του τελώνη, στο Ματθ. 9:9. Τι το εντυπωσιακό βλέπετε σ’ αυτήν την περικοπή;`

Οι τελώνες στην Ρωμαϊκή αυτοκρατορία ήταν πολλές φορές εκμεταλλευτές που χρησιμοποιούσαν την εξουσία τους για να καταπιέζουν τον απλό λαό. Ήταν οι πιο μισητοί και απεχθείς χαρακτήρες σε όλο το Ισραήλ. Η πρόσκληση του Χριστού, «Ακολούθει μοι», μας αφήνει να καταλάβουμε ότι ο Ματθαίος ήξερε ήδη τον Ιησού και είχε την επιθυμία μέσα του να Τον ακολουθήσει. Όταν του έγινε η πρόσκληση ήταν έτοιμος. Εξεπλάγη που ο Χριστός τον αποδέχτηκε και τον κάλεσε στον κύκλο των μαθητών Του. Μέσα στην καρδιά όλων υπάρχει η επιθυμία για κάτι παραπάνω σ’ αυτήν τη ζωή. Και εμείς θέλουμε να ζήσουμε για έναν ανώτερο, ευγενέστερο, σπουδαιότερο σκοπό. Έτσι, ο Χριστός μάς καλεί, τον Ματθαίο, να Τον ακολουθήσουμε.

`ΣΚΕΨΗ: Σκεφτείτε τι έχουν αφήσει οι άνθρωποι για να ακολουθήσουν τον Ιησού. Γιατί στο τέλος πάντα αξίζει;`