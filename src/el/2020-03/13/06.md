---
title:  Η Αφοσιωση Της Αγαπης
date:  24/09/2020
---

Μετά από τη συζήτηση του Πέτρου και του Ιησού, βλέπουμε τους δύο άνδρες να περπατούν στην παραλία. Καθώς τα κύματα σκάνε στην ακτή, ο Ιησούς μιλά στον Πέτρο για το κόστος της μαθητείας. Θέλει ο Πέτρος να ξέρει τι θα αντιμετωπίσει εφόσον αποδεχτεί το κάλεσμά Του να ποιμάνει τα πρόβατά Του.

`Διαβάστε Ιωάν. 21:18,19. Τι είπε ο Ιησούς στον Πέτρο για το κόστος της μαθητείας; Γιατί πιστεύετε ότι είπε στον Πέτρο κάτι τόσο εντυπωσιακό σ’ αυτήν τη φάση της ζωής του;`

Με αυτόν τον τρόπο ο Χριστός προείπε τον μαρτυρικό θάνατο που θα είχε ο Πέτρος. Τα χέρια του θα τεντώνονταν πάνω σε ένα σταυρό. Μ’ αυτήν την αποκάλυψη, ο Χριστός έδωσε στον Πέτρο την επιλογή. Του πρόσφερε την μεγαλύτερη χαρά της ζωής: να δει ψυχές κερδισμένες για την βασιλεία του Θεού. Την ημέρα της Πεντηκοστής θα έβλεπε χιλιάδες ανθρώπους να έρχονται στον Χριστό. Θα έκανε θαύματα στο όνομα του Ιησού και θα Τον δόξαζε μπροστά σε χιλιάδες ανθρώπους. Θα είχε την χαρά της συνεργασίας με τον Χριστό στην αποστολή Του.

`Διαβάστε Α’ Ιωάν. 3:16-18. Ποια άλλη έννοια της αγάπης δίνει ο Ιωάννης; Πώς ορίζει ο Ιωάννης την απόλυτη θυσία της αγάπης;`

Στην αιωνιότητα, τίποτε από όσα κάναμε δεν θα δείχνει θυσία. Για την επένδυσή μας σε χρόνο και προσπάθεια, ακόμη και για την ίδια μας τη ζωή, θα αμειφθούμε με το παραπάνω. Τι χαρά όταν η αγάπη γίνεται πράξη, και οι προθέσεις γίνονται αφοσίωση. Όταν ανταποκρινόμαστε στην Θεϊκή αγάπη και δεν αφήνουμε τίποτα να μας κρατήσει πίσω, και δίνουμε τη μαρτυρία μας ως πρέσβεις του Χριστού, εκπληρώνουμε τον σκοπό της ζωής μας και βιώνουμε τη μεγαλύτερη χαρά της ζωής. Ο Ιησούς λέει, «Εάν εξεύρητε ταύτα, μακάριοι είσθε, εάν κάμνητε αυτά» (Ιωάν. 13:17). Η μεγαλύτερη χαρά της ζωής και η ευτυχία που διαρκεί, έρχονται όταν εκπληρώνουμε τον σκοπό της ύπαρξής μας δοξάζοντας τον Θεό με τον τρόπο που ζούμε και μεταφέροντας την αγάπη και την αλήθεια Του στον κόσμο.

`ΣΚΕΨΗ: Είναι δύσκολο να αντιληφθούμε την ιδέα της αιωνιότητας, όταν είμαστε περιορισμένοι στον χρόνο. Παρόλα αυτά ας προσπαθήσουμε να την φανταστούμε. Γιατί ό,τι και να προσφέρει αυτή η εφήμερη ζωή δεν αξίζει για να χάσουμε την υπόσχεση για αιώνια ζωή που έχουμε στον Ιησού;`