---
title:  Οργανωμενοι Για Υπηρεσια
date:  01/09/2020
---

`Διαβάστε Α’ Κορ. 12:12-25. Πώς το ανθρώπινο σώμα αποτελεί την τέλεια απεικόνιση της αρμονικής συνεργασίας στις μικρές ομάδες;`

Ο Παύλος δεν δείχνει απλώς τη σπουδαιότητα των πνευματικών χαρισμάτων στη ζωή της εκκλησίας, αλλά προτείνει και ένα μοντέλο για την οργάνωσή τους. Αναφέρει τα πνευματικά χαρίσματα στα πλαίσια του σώματος του Χριστού και πώς μπορεί αυτό να λειτουργήσει. Μέσα από τη μελέτη της ανατομίας και της φυσιολογίας βλέπουμε πως τα όργανα του σώματος κατατάσσονται σε διαφορετικά αλληλοεπιδρώμενα συστήματα. Για παράδειγμα, το πεπτικό, το καρδιαγγειακό, το αναπνευστικό, και το σκελετικό, είναι ορισμένα από τα σύνθετα οργανικά συστήματα του σώματος. Τα πνευματικά χαρίσματα είναι σαν τα διαφορετικά μέρη του σώματος. Λειτουργούν καλύτερα όταν βρίσκονται σε συστήματα ή ομάδες. Για την ακρίβεια, τα περισσότερα δεν μπορούν να λειτουργήσουν μεμονωμένα. Παρομοίως, το σώμα δεν αποτελείται από ξέχωρα όργανα που λειτουργούν ανεξάρτητα το ένα από το άλλο. Το κάθε όργανο αποτελεί μέρος ενός συστήματος που εργάζεται για έναν κοινό στόχο.

Όλα αυτά μας λένε κάτι για το περιβάλλον στο οποίο μπορούμε να χρησιμοποιήσουμε καλύτερα τα πνευματικά μας χαρίσματα. Είναι πολύ εύκολο να αποθαρρυνθούμε όταν λειτουργούμε μόνοι. Όταν όμως είμαστε μέλη μιας μικρής ομάδας με ανθρώπους που έχουν παρόμοια ενδιαφέροντα και στόχους, βλέπουμε ότι οι προσπάθειές μας είναι πιο εστιασμένες και μεθοδευμένες. Οι μικρές ομάδες παρέχουν το καλύτερο περιβάλλον για την εξάσκηση των πνευματικών μας χαρισμάτων και μπορούν να γίνουν η καρδιά της τοπικής συνάθροισης για ευαγγελισμό. Η Ε. Χουάιτ σημειώνει την αξία των μικρών ομάδων σ’ αυτά τα λόγια: «Η δημιουργία μικρών ομάδων ως βάση της Χριστιανικής προσπάθειας, μου παρουσιάστηκε από Εκείνον που δεν κάνει λάθη. Εάν η εκκλησία έχει πολλά μέλη, αφήστε τα μέλη να δημιουργήσουν μικρές ομάδες για να εργάζονται, όχι μόνο για το σώμα της εκκλησίας, αλλά και για τους άπιστους. Εάν σε ένα μέρος υπάρχουν μόνο δύο ή τρεις που γνωρίζουν την αλήθεια, ας σχηματίσουν μία ομάδα εργατών. Ας διατηρήσουν τα δεσμά της ένωσης τους αδιάσπαστα, πατώντας μαζί στην αγάπη και στην ενότητα, ενθαρρύνοντας ο ένας τον άλλον, παίρνοντας κουράγιο και δύναμη από τη βοήθεια των άλλων.» Testimonies for the Church, τομ. 7, σ. 21,22.

Ο Θεός εδραίωσε τη διακονία των μικρών ομάδων για να μπορούν τα μέλη να αυξάνονται πνευματικά, να βιώνουν θερμή συναδέλφωση και να χρησιμοποιούν τα χαρίσματά Του στην υπηρεσία.

`ΣΚΕΨΗ: Δείτε ξανά την παραπάνω δήλωση της Ε. Χουάιτ. Πώς αυτή η Θεϊκή συμβουλή μπορεί να εφαρμοστεί στην εκκλησία σας;`