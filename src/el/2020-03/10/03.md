---
title:  Μικρες Ομαδες Στην Αγια Γραφη
date:  31/08/2020
---

Η Αγία Γραφή μάς δίνει διάφορα παραδείγματα μικρών ομάδων να προσεύχονται, να συνέρχονται μαζί, να ενθαρρύνουν ο ένας τον άλλον και να εργάζονται μαζί για τον Χριστό. Αυτές οι ομάδες έδιναν στο λαό του Θεού την ευκαιρία να μοιράζονται ευθύνες και να χρησιμοποιούν πλήρως τα χαρίσματά τους. Οι μικρές ομάδες δίνουν την ευκαιρία στον Κύριο να μας χρησιμοποιήσει πλήρως.

`Διαβάστε Έξ. 18:21-25. Τι συμβουλή έδωσε ο Ιοθόρ, ο πεθερός του Μωυσή, που έκανε μεγάλη διαφορά στον Μωυσή; Γιατί αυτό το σχέδιο ήταν ζωτικής σημασίας;`

Κάθε μέλος του στρατοπέδου του Ισραήλ μπήκε σε μία ομάδα των δέκα που διοικούταν από έναν ευσεβή αξιωματούχο. Αυτές οι μικρές ομάδες δημιουργήθηκαν για την επίλυση προβλημάτων, και όχι μόνο. Μέσα από την συναδέλφωση τα προβλήματα μπορούσαν να αποφευχθούν και η πνευματική ζωή να αναπτυχθεί. Σ’ αυτές μπορούσαν να μεταδοθούν τα σχέδια του Θεού για το λαό Ισραήλ και να αναπτυχθούν στενές σχέσεις που θα βοηθούσαν όλους όσους εμπλέκονταν στο έργο, να αντιμετωπίσουν τα ζητήματα που είχαν. Αναμφίβολα, τότε όπως και τώρα, οι άνθρωποι αντιμετώπιζαν δυσκολίες που οι άλλοι μπορούσαν να τους βοηθήσουν. Οι μικρές ομάδες προσφέρουν ευκαιρίες για θερμή συναδέλφωση, πνευματική αύξηση και επίλυση των προβλημάτων. Οι ειδικοί λένε πως ο ιδανικός αριθμός των ομάδων είναι μεταξύ έξι και 12 ανθρώπων. Αυτόν ακριβώς τον αριθμό είχαν ο Μωυσής και ο Ιησούς στις δικές τους ομάδες.

`Διαβάστε Λουκ. 6:12,13, Ματθ. 10:1 και Μάρκ. 3:13-15. Για ποιον σκοπό ο Ιησούς κάλεσε τους μαθητές και τους επέλεξε ως μέλη της μικρής ομάδας διακονίας Του;`

Ο Ιησούς κάλεσε τους μαθητές Του για να τους προετοιμάσει τόσο πνευματικά όσο και πρακτικά για την αποστολή τους στον κόσμο. Με την επαφή μαζί Του θα αυξάνονταν σε χάρη. Στα πλαίσια των συναντήσεων της μικρής ομάδας τους, θα μάθαιναν πώς η υπηρεσία τους θα γινόταν πιο αποτελεσματική. Μέρα με τη μέρα, καθώς έβλεπαν τον Ιησού να φροντίζει τις ανάγκες των ανθρώπων γύρω Του, μάθαιναν παρατηρώντας Τον πώς να χρησιμοποιούν τα χαρίσματά τους. Ο Ιησούς ήθελε μέσα από τις μικρές ομάδες να τους γαλουχίσει πνευματικά και να τους προετοιμάσει για το έργο.

`ΣΚΕΨΗ: Θυμηθείτε κάποια στιγμή που ανήκατε σε μία μικρή ομάδα, όπου ενδιαφερόσασταν ο ένας για τον άλλον και αγωνιζόσασταν για έναν κοινό σκοπό. Τι μάθατε που σας βοήθησε να εκτιμήσετε την αξία των μικρών ομάδων στα πλαίσια της πίστης μας;`