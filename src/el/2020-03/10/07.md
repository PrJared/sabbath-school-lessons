---
title:  Περαιτερω Μελετη
date:  04/09/2020
---

Πριν από μερικά χρόνια μία μικρή εκκλησία στην Ευρώπη, μακριά από τις μεγάλες πόλεις, αποφάσισε ότι έπρεπε να κάνει κάτι σημαντικό για τον Κύριο. Η εκκλησία ήταν στάσιμη. Για χρόνια δεν υπήρχαν βαπτίσεις και, με αυτά τα δεδομένα, δεν είχαν μέλλον. Ο ποιμένας και τα μέλη προσευχήθηκαν θερμά και σκέφτονταν προσεκτικά για το τι θα κάνουν. Καθώς μελετούσαν την Καινή Διαθήκη αποφάσισαν να ξεκινήσουν τη διακονία των μικρών ομάδων. Εννέα μέλη της εκκλησίας αφιερώθηκαν σ’ αυτόν τον σκοπό. Προσεύχονταν μαζί και μελετούσαν για να δουν πώς η υπηρεσία της μικρής ομάδας θα ήταν αποτελεσματική. Σύντομα αποφάσισαν να κάνουν τα σπίτια τους ευαγγελιστικά κέντρα. Τα μέλη έμαθαν να χρησιμοποιούν τα χαρίσματά τους με διάφορους τρόπους. Ξεκίνησαν συναντήσεις συμπροσευχής και διακονίες φιλοξενίας. Ανέπτυξαν φιλίες στην κοινότητα πλησιάζοντας με αγάπη συγγενείς, φίλους, και πρώην μέλη της εκκλησίας. Οι υπεύθυνοι των μικρών ομάδων ξεκίνησαν Βιβλικές μελέτες στα εννέα σπίτια όπου στο σύνολό τους παρευρίσκονταν 40 επισκέπτες. Εξεπλάγησαν με τον τρόπο που εργαζόταν το Άγιο Πνεύμα. Εντέλει, 17 από τους 40 επισκέπτες βαπτίστηκαν. Από την εμπειρία αυτής της μικρής, στάσιμης εκκλησίας βλέπουμε πως οι μικρές ομάδες κάνουν μεγάλη διαφορά. Είναι ένας τρόπος του Θεού για να συμπεριλάβει μεγάλο μέρος των μελών της εκκλησίας στην αποστολή.

**Ερωτησεις για συζητηση**

`1.	 Συζητήστε τα απαραίτητα στοιχεία των μικρών ομάδων όπως αναφέρονται στην Πέμπτη. Σε ποιες άλλες δραστηριότητες μπορούν να εμπλέκονται οι μικρές ομάδες; Πώς μπορούν οι μικρές ομάδες να βοηθήσουν άτομα με ιδιαίτερα χαρίσματα να τα αξιοποιήσουν όπως ποτέ άλλοτε;`

`2.	 Γιατί είναι σημαντικό οι μικρές ομάδες να εστιάζουν έξω, να έχουν δηλαδή ως κύριο σκοπό τη διάδοση του ευαγγελίου; Γιατί είναι σημαντικό οι μικρές ομάδες να είναι συνδεδεμένες με το σώμα της τοπικής εκκλησίας;`

`3.	 Ήσασταν ποτέ μέλος μίας μικρής ομάδας που δεν ήταν τόσο αποτελεσματική και στη συνέχεια έσβησε; Συζητήστε τους λόγους για τους οποίους μπορεί να έγινε αυτό.`

`4.	 Σκεφτείτε την παραπάνω εμπειρία στην Ευρώπη. Γιατί, πιστεύετε, είχαν τόσο θετικά αποτελέσματα; Τι έκαναν που είναι τόσο απλό, αλλά συγχρόνως και τόσο αποτελεσματικό; Γιατί το έργο από το «ασφαλές» περιβάλλον των σπιτιών, σε σχέση με το κτίριο της εκκλησίας, μπορεί να είναι αποτελεσματικότερο για την προσέγγιση της γειτονιάς ή της κοινότητας;`