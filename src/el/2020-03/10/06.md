---
title:  Η Δυναμικη Των Μικρων Ομαδων
date:  03/09/2020
---

Οι μικρές ομάδες είναι το όχημα που χρησιμοποιεί ο Θεός για την ανάπτυξη της εκκλησίας Του. Είναι «ασφαλείς λιμένες» για να μπορέσουν οι άνθρωποι να εκφράσουν τα προβλήματά τους και να συζητήσουν τις κοινές ανησυχίες τους. Προσφέρουν ευκαιρίες για πνευματική αύξηση, στα πλαίσια των σχέσεων. Πολλοί μη Χριστιανοί θα νιώσουν πιο άνετα αν αρχικά συμμετέχουν στις συναντήσεις μικρών ομάδων σε σπίτια, από ό,τι στην καθιερωμένη λατρεία στην εκκλησία.

`Διαβάστε Πράξ. 4:31, 12:12 και 20:17-19, 27-32. Αναφέρετε όλα τα διαφορετικά στοιχεία των ομάδων στην Καινή Διαθήκη. Σε ποιες δραστηριότητες εμπλέκονταν οι ομάδες αυτές;`

Οι πρώτοι Χριστιανοί συναντιόντουσαν για να μεσολαβούν για άλλους, να προσεύχονται για κοινά ζητήματα, να απολαμβάνουν θερμή συναδέλφωση, να μελετούν τον Λόγο του Θεού, να εφοδιάζονται για υπηρεσία, να προστατεύουν ο ένας τον άλλον από τους ψευδοδιδασκάλους, και να συμμετέχουν μαζί στις ευαγγελιστικές δραστηριότητες. Οι μικρές ομάδες κάνουν τη διαφορά. Οι άνθρωποι που ενώνουν τα χαρίσματά τους στην υπηρεσία και εστιάζουν στη δύναμη του Αγίου Πνεύματος για ευαγγελισμό, γίνονται ένα ισχυρό όπλο στα χέρια του Κυρίου.

`Διαβάστε Ματθ. 9:37,38. Τι λέει εδώ ο Ιησούς για τον θερισμό, και ποια είναι η λύση Του για το πρόβλημα;`

Οι μαθητές έβλεπαν αμυδρές τις πιθανότητες για την πρόοδο του ευαγγελίου, ενώ ο Ιησούς έβλεπε μεγάλες ευκαιρίες. Τους είπε τα καλά νέα ότι, «Ο μεν θερισμός πολύς», στη συνέχεια όμως αναφέρθηκε στο πρόβλημα, «οι δε εργάται ολίγοι» (Ματθ. 9:37). Η λύση του Χριστού ήταν, «παρακαλέσατε λοιπόν τον κύριον του θερισμού, διά να αποστείλη εργάτας εις τον θερισμόν αυτού» (Ματθ. 9:38). Οι μικρές ομάδες είναι μια απάντηση στην προσευχή του Χριστού και εκθετικά αυξάνουν τον αριθμό των εργατών για τον θερισμό του Χριστού. Στόχος όλων των αποτελεσματικών μικρών ομάδων είναι η μαρτυρία και η υπηρεσία. Η διακονία των μικρών ομάδων θα χαθεί εάν εστιάζουν εσωτερικά και όχι εξωτερικά. Εάν οι μικρές ομάδες απλώς αυτοεξυπηρετούνται και δεν είναι τίποτε άλλο από ομάδα συζήτησης, θα αποτύχουν στο σκοπό τους και θα χάσουν τον ζωτικό λόγο της ύπαρξής τους. Οι μικρές ομάδες υπάρχουν για να οδηγήσουν τους ανθρώπους στον Ιησού, να τους γαλουχήσουν την πίστη στον Ιησού, και να τους εφοδιάσουν στη μαρτυρία για τον Ιησού.

`ΣΚΕΨΗ: Υπάρχει πιθανότητα ο Θεός να σας έχει καλέσει να ξεκινήσετε μία μικρή ομάδα στο σπίτι σας; Γιατί δεν προσεύχεστε να σας δώσει τη θέληση να το κάνετε; Μπορεί να είστε κοντά στην πιο αποδοτική, πνευματικά, στιγμή της ζωής σας.`