---
title:  Εφαρμοζοντας Τον Λογο Του Θεου
date:  12/08/2020
---

Κάποιος μέτρησε τις υποσχέσεις στην Αγία Γραφή και βρήκε ότι ξεπερνούσαν τις τρεις χιλιάδες. Κάθε μία από αυτές προέρχεται από την καρδιά του στοργικού Θεού του «δυνάμενον υπερεκπερισσού να κάμη υπέρ πάντα όσα ζητούμεν ή νοούμεν, κατά την δύναμιν την ενεργουμένην εν ημίν» (Εφεσ. 3:20). Οι υποσχέσεις του Θεού είναι οι δεσμεύσεις που κάνει στον καθένα από εμάς. Καθώς επικαλούμαστε αυτές τις υποσχέσεις με πίστη και διδάσκουμε και τους άλλους πώς να τις επικαλεστούν, οι ευλογίες του Θεού ρέουν στη ζωή μας. Ο απ. Παύλος τονίζει αυτήν την πραγματικότητα στη Ρωμ. 8:32, «Επειδή όστις τον ίδιον εαυτού Υιόν δεν εφείσθη, αλλά παρέδωκεν αυτόν υπέρ πάντων ημών, πώς και μετ’ αυτού δεν θέλει χαρίσει εις ημάς τα πάντα;» Ο απ. Πέτρος διευκρινίζει αυτήν την υπόσχεση δηλώνοντας, «η θεία δύναμις αυτού εχάρισεν εις ημάς πάντα τα προς ζωήν και ευσέβειαν, διά της επιγνώσεως του καλέσαντος ημάς διά της δόξης αυτού και αρετής» (Β’Πέτρ. 1:3). Μέσω του θανάτου του Χριστού στο σταυρό, και της νίκης Του ενάντια στον Σατανά και τις δυνάμεις της κολάσεως, μας προσφέρει ό,τι χρειαζόμαστε για να ζήσουμε μία ευσεβή, πνευματική ζωή. Επίσης, υπόσχεται να καλύψει τις βασικές μας φυσικές ανάγκες.

`Συγκρίνετε Α’ Ιωάν. 1:7-9 και Φιλιπ. 4:13,19. Αν και αυτές οι υποσχέσεις είναι κάπως διαφορετικές, τι μας διδάσκουν για τον χαρακτήρα του Θεού; Πώς έχουν επηρεάσει τη ζωή σας;`

Οι υποσχέσεις σ’ αυτές τις περικοπές μιλάνε για κάτι διαφορετικό, αλλά η εικόνα που μας δίνουν για τον Θεό είναι παρόμοια. Φανερώνουν έναν Θεό συγχωρητικό, παντοδύναμο, ο Οποίος ενδιαφέρεται για τις βασικές μας ανάγκες. Μας διαβεβαιώνουν ότι ο Θεός νοιάζεται βαθιά για εμάς.

`Διαβάστε Εβρ. 3:19, 4:1-3 και Ματθ. 13:58. Τι μας λένε αυτά τα εδάφια σχετικά με την ανάγκη μας για πίστη;`

Υπάρχουν τόσες υπέροχες υποσχέσεις του Θεού στην Αγία Γραφή που όταν με πίστη τις επικαλούμαστε και τις πιστεύουμε γιατί ο Χριστός μας τις έδωσε, οι ευλογίες των υποσχέσεων αυτών γίνονται δικές μας. Η απιστία μας είναι εκείνη που περιορίζει την εκπλήρωση των υποσχέσεων του Θεού στη ζωή μας. Προσευχηθείτε αυτήν την εβδομάδα ο Θεός να σας οδηγήσει σε κάποιον που έχει ανάγκη τις ελπιδοφόρες υποσχέσεις που βρίσκουμε στο Λόγο του Θεού.