---
title:  Μοιραζομενοι Τον Λογο
date:  08/08/2020
---

> <p>Εδαφιο Μνημης</p>
>  «Ούτω θέλει είσθαι ο λόγος μου ο εξερχόμενος εκ του στόματός μου, δεν θέλει επιστρέψει εις εμέ κενός, αλλά θέλει εκτελέσει το θέλημά μου, και θέλει ευοδωθή εις ό,τι αυτόν αποστέλλω.» Ησαΐας 55:11.

### Για τη μελέτη αυτής της εβδομάδας, διαβάστε
Ψαλμ. 119:105, Ιερ. 23:29, Εβρ. 1:1-3, Β’ Τιμ. 3:14-17, Α’ Ιωάν. 1:7-9, Εκκλ. 3:1, Β’ Τιμ. 4:2.

Όταν δίνουμε τη μαρτυρία μας μιλάμε για τον Ιησού. Τι θα ξέραμε όμως για τον Ιησού χωρίς την Αγία Γραφή; Για την ακρίβεια, πόσα θα γνωρίζαμε για τη Μεγάλη Διαμάχη, την αγάπη του Θεού, τη γέννηση, τη ζωή, τη διακονία, τον θάνατο, την ανάσταση και την επιστροφή του Κυρίου, εάν δεν είχαμε την Αγία Γραφή;

Αν και στη φύση φανερώνεται η δύναμη και η δόξα του Θεού, ωστόσο πουθενά δεν φαίνεται το σχέδιο της σωτηρίας. Ο Ιησούς, διαμέσου του Αγίου Πνεύματος, είναι, «το φως το αληθινόν, το οποίον φωτίζει πάντα άνθρωπον ερχόμενον εις τον κόσμον» (Ιωάν. 1:9). Ακόμη, χωρίς τον Λόγο του Θεού να μας εξηγήσει την Θεϊκή αλήθεια, η αποκάλυψη του Αγίου Πνεύματος στην καρδιά μας είναι περιορισμένη. Ο γραπτός Λόγος του Θεού είναι η ξεκάθαρη και πληρέστατη αποκάλυψη του Ιησού, του Ζωντανού Λόγου.

Αν και οι θρησκευτικοί ηγέτες μελέτησαν τον Λόγο του Θεού, πολλοί από αυτούς έχασαν το βασικό του μήνυμα. Ο Ιησούς είπε, «Ερευνάτε τας γραφάς, διότι σεις νομίζετε ότι εν αυταίς έχετε ζωήν αιώνιον, και εκείναι είναι αι μαρτυρούσαι περί εμού» (Ιωάν. 5:39). Όλες οι διδασκαλίες της Αγίας Γραφής αντικατοπτρίζουν την ομορφιά του χαρακτήρα του Ιησού. Όταν μοιραζόμαστε τον Λόγο του Θεού, στόχος μας δεν είναι να αποδείξουμε ότι έχουμε δίκιο και ότι οι άλλοι σφάλλουν, αλλά να φανερώσουμε τον Ιησού στην αλήθεια που μοιραζόμαστε.