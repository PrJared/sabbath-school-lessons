---
title:  Μεταδιδοντας Τον Λογο
date:  13/08/2020
---

Τα καλά νέα πρέπει να τα μοιραζόμαστε. Σκεφτείτε τις στιγμές στη ζωή σας που είχατε καλά νέα. Μπορεί να ήταν η μέρα που αρραβωνιαστήκατε, που αποκτήσατε παιδί, όταν προσληφθήκατε, ή όταν αγοράσατε σπίτι ή αυτοκίνητο. Ήσασταν τόσο ενθουσιασμένοι που ανυπομονούσατε να το πείτε. Είναι υπέροχο να μοιράζεσαι τη χαρά σου με άλλους. Τα καλύτερα νέα όμως, σε όλο το σύμπαν, είναι η ιστορία του Ιησού. Όταν βλέπουμε στο Λόγο Του τη σωτηρία που βρίσκουμε στον Χριστό, η καρδιά μας υπερχειλίζει από χαρά και θέλουμε να το πούμε και σε άλλους. Όταν οι θρησκευτικές αρχές προσπάθησαν να σταματήσουν τους αποστόλους να κηρύττουν, ο Πέτρος δήλωσε, «Ημείς δεν δυνάμεθα να μη λαλώμεν όσα είδομεν και ηκούσαμεν» (Πράξ. 4:20).

«Μόλις έρχεται κανείς στο Χριστό, γεννάται η επιθυμία στην καρδιά του να γνωστοποιήσει και σε άλλους τι πολύτιμο Φίλο βρήκε στο πρόσωπο του Ιησού. Η σώζουσα αλήθεια δεν μπορεί να περιορισθεί στην καρδιά του. Αν έχουμε περιβληθεί τη δικαιοσύνη του Χριστού και αν μας έχει πλημμυρίσει η αγάπη του Πνεύματός Του, δε θα μείνουμε σε αδράνεια.» Ε. Χουάιτ, Β.Χ. σ. 64.

Στη Ρωμ. 1:14-16, ο Παύλος έγραψε: «Χρεώστης είμαι προς Έλληνας τε και βαρβάρους, σοφούς τε και ασόφους, ούτω πρόθυμος είμαι, το κατ’ εμέ, να κηρύξω το ευαγγέλιον και προς εσάς τους εν Ρώμη. Διότι δεν αισχύνομαι το ευαγγέλιον του Χριστού, επειδή είναι δύναμις Θεού προς σωτηρίαν εις πάντα τον πιστεύοντα, Ιουδαίον τε πρώτον και Έλληνα.» Ο απ. Παύλος δεν κουράστηκε ποτέ να λέει την ιστορία της αλλαγής του. Η καρδιά του ήταν πλημμυρισμένη από την χαρά στον Ιησού. Ήθελε να μοιραστεί τα καλά νέα και γι’ αυτό δεν μπορούσε να μείνει σιωπηλός.

`Ποιες αρχές ζωτικής σημασίας για τη μετάδοση του Λόγου του Θεού διαβάζουμε στο Ησ. 50:4, Εκκλ. 3:1 και Β’ Τιμ. 4:2;`

Καθώς παραδίνουμε τη ζωή μας στον Χριστό και στην υπηρεσία Του, Εκείνος θα ανοίξει πόρτες για να πούμε τα κατάλληλα λόγια, την κατάλληλη στιγμή σε όσους έχουν δεκτική καρδιά. Όσον αφορά την μαρτυρία, πρέπει να έχουμε πάντοτε κατά νου αυτές τις τρεις Βιβλικές αρχές: τι λέμε, πώς το λέμε, και πότε το λέμε.

`ΣΚΕΨΗ: Με ποιους έρχεστε σε επαφή και πώς μπορείτε να γίνετε καλύτεροι μάρτυρες σ’ αυτούς;`