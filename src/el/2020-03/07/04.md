---
title:  Τα Οφελη Της Μελετης Του Λογου Του Θεου
date:  11/08/2020
---

Υπάρχουν πολλαπλά οφέλη από την μελέτη του Λόγου του Θεού. Ο απ. Πέτρος αναφέρει πως μέσα από τις υποσχέσεις της Γραφής γινόμαστε, «κοινωνοί θείας φύσεως» (Β’Πέτρ. 1:4). Ο Ιάκωβος μιλάει για τον «εμφυτευθέντα λόγον, τον δυνάμενον να σώση τας ψυχάς σας» (Ιακ. 1:21). Ο Παύλος προσθέτει, «εις τον λόγον της χάριτος αυτού, όστις δύναται να εποικοδομήση και να δώση εις εσάς κληρονομίαν μεταξύ πάντων των ηγιασμένων» (Πράξ. 20:32). Ο σκοπός της Αγίας Γραφής είναι λυτρωτικός. Καθώς σε όλα στην Αγία Γραφή βλέπουμε τον Ιησού, αλλάζουμε. Καθώς μένουμε στον Λόγο Του γινόμαστε όπως Εκείνος (Β’Κορ. 3:18). «Κανόνας τόσο της πνευματικής όσο και της διανοητικής φύσης του ανθρώπου είναι ότι με την παρατήρηση μεταβαλλόμαστε. Λίγο κατ’ ολίγο το πνεύμα προσαρμόζεται προς το αντικείμενο γύρω από το οποίο συγκεντρώνεται.» Ε. Χουάιτ, Τ.Π.Σ. σ. 661.

`Διαβάστε Β’Τιμ. 3:14-17 και Ιωάν. 17:14-17. Ποια επιπλέον πλεονεκτήματα έρχονται με τη μελέτη του Λόγου του Θεού;`

Στην επιστολή του προς τον νεαρό συνεργάτη του Τιμόθεο, ο Παύλος τον παρακινεί να μένει πιστός στην Αγία Γραφή και να μοιράζεται τα πλεονεκτήματα της μελέτης του εμπνευσμένου Λόγου. Σύμφωνα με τον Παύλο, η Αγία Γραφή είναι «ωφέλιμος προς διδασκαλίαν». Φανερώνει την αλήθεια και εκθέτει τις πλάνες. Δείχνει το σχέδιο του Θεού για την ανθρωπότητα. Κατακρίνει τις αμαρτίες μας, διορθώνει τον τρόπο σκέψης μας, και μας διδάσκει τη δικαιοσύνη. Η Αγία Γραφή φανερώνει τη δικαιοσύνη του Χριστού. Μας παίρνει από την αμαρτωλή μας κατάσταση και μας οδηγεί στην ομορφιά της δικαιοσύνης Του. Όταν βλέπουμε την ανιδιοτελή αγάπη του Ιησού σε αντιπαράθεση με τον εγωισμό μας, μένουμε κατάπληκτοι. Καθώς βλέπουμε στην Αγία Γραφή το βάθος της ευσπλαχνίας και της φροντίδας Του, η ζωή μας αλλάζει. Καθώς μοιραζόμαστε τον Λόγο Του με τους άλλους, και εκείνοι επίσης μεταμορφώνονται ριζικά. Καθώς ατενίζουμε τον Ιησού στο Λόγο Του, γινόμαστε όλο και πιο πολύ σαν Εκείνον. Μαρτυρία δεν είναι να μοιραζόμαστε εκείνο που νομίζουμε ή εκείνο που πιστεύουμε. Μαρτυρία είναι να μοιραζόμαστε τις αιώνιες αλήθειες που βρίσκουμε στον Λόγο του Θεού. Καθώς ο Λόγος του Θεού ευλογεί με αξιοθαύμαστο τρόπο τη ζωή μας, μπορούμε να πούμε και στους άλλους πόσο θα ευλογήσει και τη δική τους ζωή.

`ΣΚΕΨΗ: Σκεφτείτε μία δύσκολη στιγμή που αντιμετωπίσατε και πώς ο Λόγος του Θεού σάς ενδυνάμωσε. Τι μάθατε από αυτή σας την εμπειρία;`