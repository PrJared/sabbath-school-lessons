---
title:  Η Δημιουργικη Δυναμη Του Λογου Του Θεου
date:  10/08/2020
---

`Διαβάστε Εβρ. 1:1-3, 4:12 και Ψαλμ. 33:6,9. Τι λένε αυτά τα εδάφια για τη δύναμη του Λόγου του Θεού;`

Ο Λόγος του Θεού είναι ζωντανός. Έχει τη δύναμη να κάνει τα πράγματα που δηλώνει. Οι ανθρώπινες λέξεις έχουν να κάνουν με πράγματα που υπάρχουν, ενώ ο Θεός λέει πράγματα που δεν έχουν γίνει, και στη συνέχεια τα δημιουργεί με τη δύναμη του Λόγου Του. Ο Λόγος του Θεού είναι δημιουργικός. Ο προφορικός Λόγος που βγαίνει από το στόμα Του έχει τη δύναμη να δημιουργεί ό,τι διακηρύττει. Στην ιστορία της Δημιουργίας στη Γέν. 1, επαναλαμβάνεται η φράση, «είπεν ο Θεός» (Γέν. 1:3, 6, 11, 14, 20, 24, 26, 29). Τα λόγια του Θεού είχαν τόση δύναμη που όταν είπε, εμφανίστηκε η ξηρά, βγήκαν τα φυτά και τα δέντρα, και έγιναν τα ζώα. Η Εβραϊκή λέξη που περιγράφει τη δημιουργική δραστηριότητα του Θεού στη Γέν. 1:είναι η λέξη bara. Αυτή η λέξη χρησιμοποιείται για να περιγράψει τη δημιουργία του Θεού από το τίποτα. Το ρήμα αυτό αποδίδεται μόνο στον Θεό. Μόνο ο Θεός μπορεί να δημιουργήσει από το τίποτα (Bara), και αυτό το κάνει μέσω της δύναμης του προφορικού Του λόγου. Ο Θεός δεν δημιούργησε μόνο τον κόσμο με τον λόγο Του, αλλά και τον συντηρεί μέσα από αυτόν. Η ίδια δύναμη που υπάρχει στον προφορικό λόγο του Θεού, υπάρχει και στον γραπτό. Το Άγιο Πνεύμα που ενήργησε στη Δημιουργία ενέπνευσε και την Αγία Γραφή. Είναι Παρών όταν μελετάμε την Αγία Γραφή ή όταν τη μοιραζόμαστε με άλλους. Ο Λόγος του Θεού έχει μία δημιουργική δύναμη που μπορεί να προσφέρει ζωή, αλλά και να την αλλάξει.

«Η δημιουργική ενέργεια που κάλεσε τους κόσμους σε ύπαρξη, βρίσκεται μέσα στο λόγο του Θεού. Ο λόγος αυτός μεταδίδει δύναμη, τολμηρή ζωή. Κάθε εντολή είναι μια υπόσχεση, που αν γίνει θεληματικά αποδεκτή και εισχωρήσει στην ψυχή, φέρει μαζί της τη ζωή από τον Άπειρο Θεό. Μεταβάλλει τη φύση και αναπλάθει την ψυχή σύμφωνα με την εικόνα του Θεού» Ε. Χουάιτ, Ε. σ. 114.

Καθώς επικαλούμαστε τις υποσχέσεις που βρίσκουμε στον Λόγο του Θεού, η ζωή μας αλλάζει, και καθώς βοηθάμε και άλλους να επικαλεστούν τις θαυμάσιες υποσχέσεις, το Άγιο Πνεύμα θα αλλάξει και τη δική τους ζωή.

`ΣΚΕΨΗ: Αναλογιστείτε, Ο Θεός είπε και έγινε. Πώς μπορούμε να αντιληφθούμε τι σημαίνει αυτό; Τι μας λέει αυτή η πραγματικότητα για τη δύναμή Του; Τι παρηγοριά μάς προσφέρει αυτή η αλήθεια για τη δημιουργική δύναμη του Θεού;`