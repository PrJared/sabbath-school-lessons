---
title:  Συμβολα Του Λογου Του Θεου
date:  09/08/2020
---

`Διαβάστε Ψαλμ. 119:105, Ιερ. 23:29, Λουκ. 8:11 και Ματθ. 4:4. Ποια πέντε σύμβολα χρησιμοποιούνται για να περιγράψουν τον Λόγο του Θεού σ’ αυτά τα εδάφια; Γιατί νομίζετε ότι επιλέχθηκαν για να εκπροσωπήσουν τον Λόγο του Θεού;`

Τα διάφορα σύμβολα σ’ αυτά τα εδάφια περιγράφουν κάποιες από τις κύριες λειτουργίες του Λόγου του Θεού. Όταν μοιραζόμαστε τον Λόγο με άλλους, είμαστε όπως το φως που λάμπει στη ζωή. Ο Ιησούς, «το φως του κόσμου», διεισδύει στο σκοτάδι της παρανόησης σχετικά με τη φύση και τον χαρακτήρα του Θεού. Ο σκοτεινιασμένος νους με την παρανόηση για τον Θεό, φωτίζεται από το Άγιο Πνεύμα μέσα από το Λόγο του Θεού. Σύμφωνα με τον Ιερεμία, ο Λόγος είναι σαν φωτιά και σαν σφυρί. Καταναλώνει την ακαθαρσία της αμαρτίας από την ζωή μας και σπάει τη σκληρή μας καρδιά. Όταν βοηθάμε τους ανθρώπους να δούνε στην Αγία Γραφή τη δόξα του Ιησού, η σκληρή τους καρδιά σπάει, και η φωτιά της αγάπης Του καταναλώνει την ακαθαρσία του εγωισμού, της απληστίας, της πλεονεξίας και του εγωκεντρισμού. Ο Λόγος του Θεού παρομοιάζεται επίσης με τον σπόρο. Κύριο χαρακτηριστικό του σπόρου είναι ότι δίνει ζωή. Ο σπόρος χρειάζεται χρόνο για να αυξηθεί. Δεν φυτρώνουν όλοι οι σπόροι την ίδια στιγμή ούτε με τον ίδιο ρυθμό. Αλλά κάτω από τις κατάλληλες συνθήκες, η ζωή στον σπόρο εκρήγνυται στο χώμα και ξεκινά μία νέα ζωή. Όταν φυτεύουμε τον σπόρο του Λόγου του Θεού στην καρδιά και στο νου των άλλων, δεν θα βλέπουμε πάντα άμεσα τα αποτελέσματα, αλλά σιγά σιγά ο σπόρος θα αυξάνεται, και στον χρόνο του Θεού, εφόσον ανταποκριθούν στις προτροπές του Αγίου Πνεύματος, θα φέρει καρπό στον θερισμό της βασιλείας Του.

Ο Ιησούς παρομοιάζει τον Λόγο Του με ψωμί. Όπως οι περισσότεροι γνωρίζουμε, λίγα είναι εκείνα που μας ικανοποιούν τόσο όσο ένα καλό καρβέλι ψωμί. Ο Λόγος του Θεού ικανοποιεί την πείνα της ψυχής και τρέφει εσωτερικά τις πνευματικές μας επιθυμίες. Καθώς μοιράζεστε τις υποσχέσεις του Λόγου με τους άλλους και τους βοηθάτε να ανακαλύψουν ότι ο Ιησούς είναι ο Λόγος, η ζωή τους θα μεταμορφωθεί με την καλοσύνη Του, θα γοητευτούν από την αγάπη Του, θα εκπλαγούν από τη χάρη Του, και θα ικανοποιηθούν στην παρουσία Του.

`ΣΚΕΨΗ: Σκεφτείτε τις αλήθειες που γνωρίζουμε λόγω της Αγίας Γραφής. Πόσο σημαντικό είναι να φυλάσσουμε αυτά που μας διδάσκει;`