---
title:  Óhagganleg Ákvörðun
date:  07/01/2020
---

`Lestu Dan 1.7-20. Við sjáum tvennt sem er að verki í þessum texta: valfrelsi Daníels og íhlutun Guðs. Hvaða mikilvæga meginregla er einnig að verki hér?`

Svo virðist sem hebresku fangarnir hafi ekki haft neitt á móti þeim nöfnum sem þeim voru gefin í Babýlon. Að öllum líkindum gátu þeir ekkert gert í þeim málum annað en að nota hebresku nöfnin sín á meðal.4 En hvað varðar matinn og vínið frá borði konungs þá var það í þeirra valdi að neyta þess eða ekki. Þannig skipti valfrelsi mannanna fjögurra miklu máli í þessu sambandi.

En ef hirðmaður getur breytt nöfnum þeirra þá getur hann einnig breytt matseðlinum. Það eru að líkindum tvær ástæður fyrir því að þeir vildu ekki borða af borði konungsins.

Í fyrsta lagi gat verið óhreint kjötmeti (sbr. 3Mós 11) á borði konungsins. Í öðru lagi var maturinn fyrst borinn fram sem matfórn til guðanna og síðan færður fram fyrir konunginn að hann gæti neytt hans. Þegar því Daníel gerir það undanbragðalaust ljóst að beiðni hans byggist á trúarlegum grunni—þ.e. að maturinn í höllinni muni saurga hann og félaga hans (Dan 1.8)—sýnir hann hugrekki sitt.

Þegar við lítum á samskiptin milli Daníels og babýloníska hirðmannsins koma nokkur mikilvæg atriði í ljós. Í fyrsta lagi virðist Daníel skilja erfiða aðstöðu hirðmannsins svo að hann stingur upp á könnun. Tíu daga á öðru fæði ætti að nægja til að sýna fram á kosti matarins og draga þannig úr ótta hirðmannsins. Í öðru lagi á fullvissa Daníels um jákvæða niðurstöðu könnunarinnar á svo skömmum tíma rætur að rekja til þess að hann treysti Guði algerlega. Í þriðja lagi bendir val hans af jurtafæðu og vatni til þeirrar fæðu sem Guð gaf manninum í upphafi á tíma sköpunarinnar (1Mós 1.29) en sú staðreynd hafði sennilega einnig áhrif á val Daníels. Hvað gæti verið betra mataræði en það sem Guð gaf okkur í upphafi?

`Hvað er svo mikilvægt við val Daníels sem opnaði leiðina fyrir Guð að gera það sem hann gerði (Dan 1.9)? Hvað getum við lært af því um mikilvægi þess hvernig við veljum?`

---

<sup>4</sup> Þó má benda á að svo virðist sem Daníel hafi verið tregur til að nota nýju nöfnin. T.d. má benda á að Mesak og Sadrak eru ekki babýlonísk nöfn og Beltsasar er stytting á nafni sem gæti tengst einum guðanna í Babýlon.  Abed-Negó  þýðir „þjónn Negós,“ en enginn guðanna hét Negó heldur Nebó.  Svo virðist sem Daníel hafi þannig brenglað nöfnunum svo ekkert þeirra tengdi þá beint við hina heiðnu guði (Þýð.).