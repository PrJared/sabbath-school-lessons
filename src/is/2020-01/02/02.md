---
title:  Yfirráð Guðs
date:  05/01/2020
---

Í fljótu bragði virðist Danielsbókin byrja með dapurlegum ósigri. Júda hafði gefist upp fyrir Nebúkadnesar og munir musterisins höfðu verið teknir frá Jerúsalem til Sínearlands sem er nefnt í 1Mós 11.2 sem staðurinn þar sem Babelturninn var reistur. Sínear er óheillavænlegt tákn þar sem það bendir til verkefnis sem unnið var sem ögrun við Guð. En þó svo byggingarmönnum Babelturnsins hafi mistekist að ná til himins virtist allt núna benda til þess að Nebúkadnesar og guðir hans í Sínearlandi hefðu unnið sigur yfir Guði Ísraels.

En upphafslínur bókarinnar gera samt ljóst að ósigur Jerúsalem hafi ekki átt rætur að rekja til styrks konungsins í Babýlon heldur er okkur sagt að „Drottinn gaf honum á vald Jójakím Júdakonung“ (Dan1.2). Löngu áður hafði Guð sagt að hann mundi láta herleiða fólk sitt til framandi lands ef það gleymdi honum og ryfi sáttmálann. Þannig veit Daníel að Guð himnanna stendur að baki hervalds Babýlonar og stjórnar framrás sögunnar. Það er þetta viðhorf til yfirráða Guðs sem heldur þessum ungu mönnum uppi og veitir þeim styrk og hugrekki til að mæta freistingum og þrýstingi babýlóníska heimsveldisins.

`Lestu 2Kon 21.10-16; 2Kon 24.18-20 og Jer 3.13. Hvers vegna gaf Guð Júda og Jerúsalem í hendur Babýloníumanna?`

Þegar við stöndum andspænis áskorunum 21. aldarinnar þurfum við að endurheimta það viðhorf til Guðs sem er lýst svo ljóslifandi í Daníelsbókinni. Samkvæmt henni knýr sá Guð sem við þjónum ekki aðeins máttarvöld sögunnar áfram með veldi sínu heldur grípur hann af miskunn sinni einnig inn í líf fólks síns til að sjá því fyrir aðstoð þegar þess er þörf. Og líkt því sem Guð gerði fyrir Hebreana í herleiðingunni mun hann einnig gera fyrir fólk sitt á tíma endalokanna þrátt fyrir árásir á það og trú þess.

`Hverjar eru sumar af þeim áskorunum sem trú þín mætir í dag, annaðhvort utanaðkomandi eða innan safnaðarins eða vegna skapgerðarbrests þíns? Hvernig getur þú lært að reiða þig á mátt Guðs til að hjálpa þér að buga hvað sem þér mætir?`