---
title:  Trú Undir Þrýstingi
date:  06/01/2020
---

`Lestu Dan 1. Hvernig var þrýst á ungu mennina að samræmast hinum?`

Þegar þessir fjórir ungu menn komu til Babýlon urðu þeir að standa andspænis alvarlegri áskorun á trú þeirra og sannfæringu. Þeir voru valdir til að gangast undir sérstaka þjálfun til þess að þjóna konunginum. Konungar til forna völdu oft nokkra af þeim bestu úr röðum hinna hernumdu til að þjóna í höll konungs og þar með snúa hollustu sinni til konungs og guða þess heimsveldis sem hafði hernumið þá. Öllu ferlinu var ætlað að hafa áhrif til umskipta og innrætingu sem mundi leiða til breytts viðhorfs til heimsins. Hluti af því ferli var nafnbreyting Hebreanna. Nýtt nafn gefur til kynna breyttan eiganda og breytt örlög. Með því að breyta nöfnum hinna hernumdu ætluðu Babýloníumenn að sýna vald sitt yfir þeim og knýja þá til að taka upp gildi og menningu Babýloníu. Í stað nafna sinna sem bentu til Guðs Ísraels fengu þeir nöfn sem heiðruðu framandi guði. Auk þess ákvað konungurinn að þeir skyldu borða mat af borði hans, en það hafði mikla þýðingu í fornöld. Það fól í sér óskoraða hollustu við konunginn og sýndi að þeir voru honum háðir. Þar að auki var maturinn venjulega fórn til guðs eða guða heimsveldisins og neysla hans hafði djúpstæða trúarlega merkingu. Hún sýndi fram á samþykki á og þátttöku í tilbeiðslu konungsins.

Svo Daníel og félagar hans voru í vandasömum kringumstæðum. Það þurfti kraftaverk til að þeir gætu verið Guði trúir og lifað af ofurvald heimsveldisins. Það sem flækti málin enn meir var sú staðreynd að Babýlon var tákn um afrek mannsins. Hinar fögru musterisbyggingar í Babýlon, hengigarðarnir og Efratfljótið sem liðaðist gegnum borgina báru vott um óviðjafnanlegan mátt og dýrð. Daníel og vinum hans gafst tækifæri til starfsframa og að njóta kosta og velgengni kerfisins. Þeir þyrftu ekki lengur að vera hebreskir fangar en gætu í þess stað orðið konunglegir embættismenn. Væru þeir tilbúnir að slaka á meginreglum sínum og ganga frekar hina auðveldu braut til dýrðar?

`Hvernig gætu þessir piltar hafa réttlætt þá ákvörðun að slaka á sannfæringu sinni? Hvernig gætir þú staðið andspænis svipaðri áskorun sem væri e.t.v. enn lúmskari?`