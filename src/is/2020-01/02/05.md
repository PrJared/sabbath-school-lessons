---
title:  Lýtalausir Og Vitrir
date:  08/01/2020
---

Daníel og félagar hans voru valdir að þjóna konunginum vegna þess að þeir uppfylltu þann mælikvarða sem Nebúkadnesar hafði sett. Samkvæmt því áttu hirðmenn hans að vera „lýtalausir og fríðir sýnum“ (Dan 1.4). Það er eftirtektarvert að bæði fórnirnar og þeir sem þjónuðu í helgidómi Guðs áttu einnig að vera „lýtalausir“ (3Mós 22.17-25; 21.16-24). Babýloníukonungurinn virðist þannig hafa borið sig saman við Guð Ísraels með því að krefjast þess sama og hann af þeim sem þjónuðu honum í höllinni. En á hinn bóginn má einnig líta svo á að Daníel og félagar hans hafi verið lifandi fórnir til Guðs þegar þeir stóðu andspænis áskorunum babýloníska heimsveldisins.

`Lestu Gal 2.19, 20; Matt 16.24-26 og 2Kor 4.17. Hvað segja þessi vers okkur um það hvernig við getum verið trúföst þrátt fyrir þær freistingar sem við kunnum að mæta?`

Guð heiðraði hollustu þessara fjögurra hebresku fanga og við lok tíu-daga reynslutíma þeirra voru þeir heilbrigðari og betur nærðir en þeir sem höfðu neytt matar af borði konungs. Svo Guð veitti þessum fjórum þjónum sínum „lærdóm og leikni í hvers kyns ritmennt og speki“ (Dan 1.17). Þessi gjöf átti eftir að gegna mikilvægu hlutverki í þjónustu Daníels sem spámanns.

Á sama hátt og Guð heiðraði trúmennsku þjóna sinna við hirðina í Babýlon veitir hann okkur visku er við stöndum andspænis áskorunum heimsins. Við getum lært af reynslu Daníels og félaga hans að það er virkilega hægt að vera ósnortinn af spillingu heimsins. Við getum einnig lært að við þurfum ekki að einangra okkur frá samfélaginu og menningu þess til þess að þjóna Guði. Daníel og félagar hans lifðu ekki aðeins mitt í menningarumhverfi sem byggðist á lygum, rangindum og goðsögnum heldur voru þeir menntaðir í slíku umhverfi. Samt sem áður héldu þeir trúfesti sinni.

Engu máli skiptir hvar við búum, við stöndum andspænis þeirri áskorun að vera trúföst þrátt fyrir andstæð menningarleg og félagsleg áhrif. Hvaða neikvæðu áhrif eru til staðar í menningarumhverfi þínu? Hve vel stendur þú gegn þeim?