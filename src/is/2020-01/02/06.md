---
title:  Lokaprófið
date:  09/01/2020
---

`Lestu Dan 1.17-21. Hver var lykillinn að velgengni þessara fjögurra? (Sjá einnig Job 38.36; Okv 2.6; Jak 1.5.)`

Eftir þriggja ára nám í háskóla Babýloníu voru Hebrearnir fjórir teknir inn fyrir konunginn til að taka lokaprófið. Þeir voru ekki aðeins heilbrigðari en hinir nemendurnir heldur reyndust þeir þeim fremri í visku og skilningi. Konungur réð þá því þegar til starfa. Við ættum ekki að gleyma því að þekking þeirra og viska fól eflaust í sér mikið af heiðni. Samt lærðu þeir það þó svo þeir tryðu því ekki.

Nebúkadnesar kann að hafa talið að afrek þeirra væri að einhverju leyti tengt matnum sem var framreiddur í höllinni og þeirri þjálfun sem námsmennirnir fjórir fengu. En Daníel og félagar hans vissu og frásögnin gerir það ljóst að afrek þeirra hafði ekkert með Babýloníukerfið að gera. Allt var frá Guði komið. Þetta var áhrifamikið dæmi um hvað Guð getur gert fyrir þá sem treysta honum. Við ættum ekki að óttast yfirþyrmandi áhrifamátt fjölmiðla, stjórna og annarra stofnana sem leitast við að gereyða einkennum okkar sem Guðs barna. En ef við byggjum traust okkar á Guði getum við verið þess fullviss að hann geti stutt okkur og verndað þegar við erum í erfiðum kringumstæðum þrátt fyrir allar horfur. Lykillinn er að við veljum réttilega þegar við stöndum andspænis áskorunum sem reyna á trú okkar.

Þegar við lítum á Dan 1 lærum við mikilvæg atriði um Guð: (1) Guð er við stjórnvöl mannkynssögunnar. (2) Guð veitir okkur visku svo að við getum staðist fjandsamlegt menningar- og félagslegt umhverfi okkar. (3) Guð heiðrar þá sem treysta honum af innri sannfæringu og í lífi sínu.

Kaflanum lýkur með því að benda á að Daníel dvaldi í Babýlon „allt til fyrsta stjórnarárs Kýrusar konungs“ (Dan 1.21). Það er athyglisvert að Kýrus er nefndur hér: Það felur í sér vonarneista fyrir þá sem höfðu verið hernumdir. Guð valdi Kýrus til að frelsa fólk sitt og leyfa þeim að snúa aftur til Jerúsalem. Þó svo kaflinn byrji á því sem virtist vera ósigur og útlegð endar hann með vonarneista og heimkomu. Þannig er Guð okkar: jafnvel mitt í erfiðustu augnablikum lífs okkar opnar hann glugga vonar svo að við getum séð þá dýrð og þann fögnuð sem bíða handan þjáninga og sársauka.