---
title:  Vitur Ráðgjafi
date:  04/02/2020
---

`Lestu Dan 5.9-12. Hvað segir drottningin um Daníel sem konungurinn hefði þegar átt að vita? Hvað segir það okkur um hann að honum virtist vera ókunnugt um Daníel?`

Þegar veislusalurinn var allur í uppnámi vegna þessarar leyndardómsfullu áletrunar á veggnum kom drottningin inn og leiðbeindi hinum ringlaða konungi. Að öllum líkindum var hún móðir Belsassars, eiginkona Nabónídusar og dóttir Nebúkadnesars, sem útskýrir hvers vegna hún talaði um Nebúkadnesar sem föður (forföður) hans (Dan 5.11). Hún minnir konunginn á Daníel sem sýndi hæfileika sína til að ráða drauma og leysa leyndardóma á tíma Nebúkadnesars. Ef Belsassar væri jafn snjall og forveri hans mundi hann hafa vitað hvert hann ætti að snúa sér til þess að finna merkingu þessarar leyndardómsfullu áletrunar. Þetta inngrip drottningarinnar reyndist koma sér vel fyrir konunginn sem virtist alveg ráðþrota varðandi hvernig hann ætti að snúa sér í málinu. Orð hennar voru sem ávítur á Belsassar fyrir að hafa litið framhjá einustu persónunni í ríkinu sem gæti túlkað þessa leyndardómsfullu áletrun. Hún gaf konunginum einnig munnlegt æviágrip Daníels: Spámaðurinn hefur anda hins heilaga Guðs, visku, þekkingu og speki og býr yfir frábæru innsæi, þekkingu og kunnáttu við að ráða drauma og gátur og greiða úr vandamálum. Hann hefði einnig verið yfirmaður Kaldea, spásagnamannanna, særingarmannanna og galdramannanna á dögum Nebúkadnesars (Dan 5.11, 12).

Það vekur undrun okkar hvers vegna Belsassar sniðgekk Daníel. Textinn svarar því ekki beint en talið er að Daníel hafi ekki lengur verið við störf eftir að hafa þjónað konunginum a.m.k. fyrstu þrjú ár hans (Dan 8.1, 27). Annað sem kemur til greina er aldur Daníels. Hann er að öllum líkindum um áttrætt og konungurinn kann að hafa viljað innleiða yngra starfslið. En konungurinn kann einnig að hafa ákveðið að sniðganga Daníel þar sem hann vildi ekki sýna Guði Daníels hollustu. En hver sem ástæðan kann að hafa verið þá vekur það furðu að maður með slíka reynslu sem Daníel hafi gleymst svo fljótt.

`Lestu Róm 1.16-32. Hvernig sjáum við þá meginreglu sem kemur fram í þessum texta ekki aðeins að verki í þessari frásögn heldur í heiminum í dag?`