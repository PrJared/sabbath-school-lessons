---
title:  Óboðinn Gestur
date:  03/02/2020
---

`Lestu Dan 5.5-8. Hvað er á seyði og hvers vegna bregst konungurinn þannig við? Að hvaða leyti er þessi frásögn hliðstæð Dan 2 og hvers vegna er sú hliðstæða mikilvæg? (Sjá Slm 96.5; Kól 1.15-17).`

Líkt og Nebúkadnesar hafði gert áður kallaði Belsassar særingamennina, spásagnamennina og Kaldeana til að útskýra hina dularfullu áletrun. Og til þess að fullvissa sig um að þeir gerðu sitt besta lofaði hann þeim yfirgengilegum launum: (1) purpuraklæði eins og konungsfjölskyldan klæddist í fornöld (Est 8.15); (2) hálsfesti úr gulli sem var merki um háa stöðu í þjóðfélaginu (1Mós 41.42) og (3) þriðju æðstu tignarstöðuna í ríkinu. Það síðastnefnda gefur rétta mynd af stöðunni í Babýlon á þeim tíma. Þar sem Belsassar var í raun aðeins meðstjórnandi ríkisins (faðir hans, Nabónídus, var hinn raunverulegi konungur8) og þar með sá næst-æðsti, var þriðja tignarstaðan sú æðsta sem hann gat boðið upp á. En þrátt fyrir freistandi tilboð gátu spekingarnir ekki orðið við beiðni hans og gefið honum útskýringu.

Auk annarra synda leitaðist konungurinn við að finna visku á röngum stað. Babýlonísku spekingarnir gátu ekki leyst merkingu boðskaparins. Hann var skráður á þeirra eigin tungumáli, aramísku, og þeir skildu orðin en þeir fengu ekki botn í merkingu þeirra. En í ljósi hersetunnar umhverfis borgina bentu líkurnar til þess að boðskapurinn væri neikvæður. En hver sem dirfðist koma fram með slíka túlkun gat átt yfir höfði sér alvarlegar afleiðingar. Það gæti bent til þess hvers vegna enginn var reiðubúinn að láta skoðun sína í ljós. Það minnir okkur einnig á það sem Drottinn segir fyrir munn Jesaja: „Speki spekinga þess hverfa og hyggindi hyggindamannanna fara í felur“ (Jes 29.14). Páll vitnar í þessi orð og segir síðan: „Hvar er vitringur? Hvar fræðimaður, orðkappi þessa heims? Er ekki það sem heimurinn telur speki heimska í augum Guðs? Enda þótt speki Guðs sé í heiminum gátu mennirnir ekki þekkt Guð með sinni speki. Þess vegna ákvað Guð að boða það sem er heimska í augum manna og frelsa þá sem trúa“ (1Kor 1.20, 21).

Sum sannindi eru of mikilvæg til að láta menn um að reikna þau út í eigin mætti. Þess vegna opinberar Guð okkur þau sannindi.

`Hugleiddu hver launin áttu að vera og hve verðlaus þau voru í raun í ljósi þess sem gerðist stuttu seinna. Hvað ætti það að segja okkur um hversu skammvinnir hlutir heimsins geta verið og hvers vegna við þurfum alltaf að líta á allt í ljósi eilífðarinnar?`

---

<sup>8</sup> En þar sem Nabónídus hélt til í mörg ár í Tema í Norður-Arabíu m.a. af heilsufarsástæðum gegndi Belsassar embætti konungs í Babýlon á þessum tíma (Þýð.).