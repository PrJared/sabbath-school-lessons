---
title:  Til Íhugunar
date:  07/02/2020
---

Veislur voru algengar við hirðir í fornöld. Konungar höfðu unun af að slá upp íburðarmiklum veislum til þess að sýna sjálfstraust sitt og hve miklir þeir væru. Þó svo við vitum ekki allt um þessa veislu vitum við samt að hún var haldin þegar her Meda og Persa bjó sig undir að ráðast á Babýlon. En frá mannlegu sónarmiði var ekkert að óttast. Babýlon hafði ramma vígmúra, mat til margra ára og nægilegt vatn þar sem Efratfljótið rann gegnum miðja borgina. Þar af leiðandi sá Belsassar engin vandkvæði við að halda veislu meðan óvinaherinn umkringdi borgina. Hann fyrirskipaði örlagaríkan fögnuð sem brátt breyttist í svall. Áhrifamikið dæmi um hroka mannanna! En fyrir munn Daníels sagði Guð konunginum að þrátt fyrir þau tækifæri sem hann hefði haft til að læra sannleikann hafi hann ekki vegsamað þann Guð sem „ræður lífsanda þínum og öllum vegum þínum“ (Dan 5.23).

„Saga þjóðanna talar til okkar í dag. Guð hefur ætlað sérhverri þjóð og sérhverjum einstaklingi stað í áformi sínu. Hann sem gerir engin mistök prófar og mælir í dag jafnt menn sem þjóðir með kvarða sínum. Hver og einn velur örlög sín með vali sínu og Guð er ofar öllu og tryggir framgang áforma sinna“ (PK, bls. 536).

**Til umræðu**

`1. Ræðið svörin við spurningum sunnudagskaflans varðandi það hvernig þjóðfélagið og menningarumhverfið vanhelga sannleika Guðs. Á hvern hátt gerist það og hvað getum við sem einstaklingar eða söfnuður/kirkja gert til að bregðast við þeirri vanhelgun?`

`2. Hvað segir þessi frásögn okkur um að hjálpræðið er ekki svo mikið um hvað við vitum heldur hvernig við bregðumst við því sem við vitum? (Sjá Dan 5.22.)`

`3. Lestu Dan 5.23. Hvaða mikilvægu andlegu meginreglu er þar að finna? Hvernig varar textinn okkur við því að ögra Guði? Hvað kennir hann okkur um Guð, ekki aðeins sem skapara okkar heldur einnig þann sem viðheldur lífi okkar?`

`4. Belsassar óttaðist þó svo hann skildi ekki merkingu orðanna (Dan 5.6). Hvað segir það okkur um hvað felst í því að lifa með sektarkennd?`