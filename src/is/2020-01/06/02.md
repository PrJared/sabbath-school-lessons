---
title:  Veisla Belsassars
date:  02/02/2020
---

`Lestu Dan 5.1-4 og Dan 1.1, 2. Hvað er það sem Belsassar gerir sem er svo rangt? Hvernig sýnir það innsta eðli hans? Berðu athæfi hans saman við það sem stendur í Opb 17.4-6. Hvaða hliðstæður finnast þar?`

Konungurinn fyrirskipaði að nota skyldi hin helgu áhöld frá Jerúsalem sem drykkjarföng. Nebúkadnesar hafði tekið ílátin úr musterinu í Jerúsalem og komið þeim fyrir í húsi guða sinna sem sýnir að hann bar a.m.k. virðingu fyrir helgi þeirra. En Belsassar saurgaði þau þegar hann notaði þau sem drykkjarföng.

Meðan fyrirmenn Belsassars drukku úr hinum helgu ílátum lofuðu þeir „guði sína, guði úr gulli, silfri, eir, járni, tré og steini“ (Dan 5.4). Það er eftirtektarvert að hér eru nefnd sex tegundir efniviðs. Babýloníumenn notuðu sextugakerfi (byggt á tölunni sextíu)7 í stað tugakerfisins sem við notum (byggt á tölunni 10). Þessir sex flokkar guða tákna guði Babýlonar í heild og eru þannig merki um fyllingu trúarkerfis Babýloníu. Það er líka athyglisvert að röð efnanna er sú sama og í draumastyttu Nebúkadnesars, með þeirri undartekningu að tré kemur í stað leirs. En líkt og í draumnum er steinn síðasta efnið. Hér táknar hann efni sem guðir eru gerðir úr, en steinn beinir einnig huganum að dómi Guðs yfir ríkjum jarðarinnar (sjá Dan 2.44, 45) sem Babýlon táknar.

Veislan er viðeigandi táknmynd um Babýlon endalokanna eins og henni er lýst í Opinberunarbókinni. Líkt og Belsassar heldur konan í Babýlon endalokanna á gullbikar og gefur þjóðunum að drekka spilltan drykk. Með öðrum orðum notar Babýlon endalokanna falskenningar og afmyndaða tilbeiðslu til að lokka heiminn til ills (Opb 17.4-6) óvitandi um dóminn sem mun brátt koma yfir hana. Dag einn mun dómurinn falla.

`Hvernig vanhelgar þjóðfélagið og menningarumhverfi nútímans sannleika orðs Guðs? Hvernig getum við gætt okkar að vera ekki þátttakendur í þeirri vanhelgun, jafnvel ekki lævíslega?`

---

<sup>7</sup> Þaðan höfum við t.d. klukkukerfið: 60 sekúndur, 60 mínútur; og gráðukerfið: hringurinn er 360° (Þýð.).