---
title:  Fall Babýlonar
date:  06/02/2020
---

`Lestu Dan 5.29-31 ásamt Opb 14.8; Opb 16.19 og Opb 18.1. Hvað getum við lært af falli Babýlonar á tíma Belsassars sem bendir til falls Babýlonar á tíma endalokanna?`

Þrátt fyrir galla sína stóð Belsassar við orð sín. Þrátt fyrir slæman boðskap var hann ánægður með túlkun Daníels og því gaf hann spámanninum þær gjafir sem hann hafði heitið að gefa. Svo virðist sem konungurinn viðurkenni óbeint tilveru Guðs Daníels með því að meðtaka

sannleika þess boðskapar sem Daníel flutti honum. Það er eftirtektarvert að Daníel veitti nú viðtöku þeim gjöfum sem hann hafði áður hafnað. Hann gerði það sennilega á þeim grundvelli að slíkar gjafir höfðu ekki lengur nein áhrif á túlkun hans. Auk þess voru gjafirnar nú marklausar þar sem konungdæmið var að því komið að falla. Svo spámaðurinn virðist taka á móti gjöfunum í kurteisisskyni í vissu þess að hann muni einungis vera þriðji æðsti maðurinn í ríkinu í nokkrar klukkustundir.

Babýlon féll eins og spámaðurinn hafði sagt fyrir. Það gerist hratt. Meðan konungurinn og hirðmenn hans héldu áfram drykkju sinni féll borgin bardagalaust. Sagnfræðingurinn Heródótus segir að Persarnir hafi grafið skurð til að veita Efratfljótinu frá borginni og síðan gengið inn í borgina um árfarveginn. Þá sömu nótt er Belsassar veginn. Nabónídus faðir hans var þegar farinn úr borginni og hann gafst upp fyrir nýju ráðamönnunum nokkru síðar. Þannig leið mesta heimsveldið sem maðurinn hafði þekkt til þessa undir lok. Babýlon, gullhöfuðið, var þar með úr sögunni.

„Belsassar hafði verið gefin mörg tækifæri til að þekkja vilja Guðs og breyta eftir honum. Hann hafði verið vitni að útlegð Nebúkadnesars afa síns úr samfélagi manna. Hann hafði séð hvernig sá sem gaf konunginum þá vitsmuni sem hann hreykti sér af tók þá frá honum. Hann hafði séð hvernig konungurinn var hrakinn frá konungdæmi sínu og átti samfélag með dýrum merkurinnar. En skemmtanafíkn Belsassars og sjálfsupphefð þurrkaði burt þær lexíur sem hann hefði aldrei átt að gleyma. Auk þess drýgði hann syndir líkar þeim sem kölluðu dóm yfir Nebúkadnesar. Hann sóaði þeim tækifærum sem honum hafði náðarsamlegast verið veitt og vanrækti að notfæra sér þau til að kynnast sannleikanum“ (BE, 25. apr, 1898).

`Hvaða tækifæri höfum við til að kynnast sannleikanum? Hvað felst í því? Hvenær getum við sagt að okkur sé kunnugt um allan þann sannleika sem við höfum þörf fyrir?`