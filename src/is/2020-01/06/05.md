---
title:  Veginn Og Léttvægur Fundinn
date:  05/02/2020
---

`Lestu Dan 5.13-28. Hvaða ástæðu gefur Daníel fyrir bráðum dauða konungsins?`

Kringumstæðurnar knúðu konunginn til að leita ráða Daníels þó svo hann virtist vera tregur til þess. Það segir e.t.v. meira um afstöðu hans til Guðs Daníels en Daníels sjálfs.

Á hinn bóginn sýna viðbrögð Daníels við tilboði konungsins um endurgjald vel forgangsröð hans og lyndiseinkunn. Það er einnig líklegt að Daníel hafi gert sér grein fyrir hve lítils virði launin voru þar sem hann skildi merkingu þessara leyndardómsfullu orða.

Daníel sakfelldi síðan konunginn fyrir þrennt:

Í fyrsta lagi hafi konungurinn algjörlega virt reynslu Nebúkadnesar að vettugi. Annars hefði hann iðrast og auðmýkt sig líkt og forveri hans.

Í öðru lagi hafi Belsassar notað musteriskerin sem drykkjarföng fyrir vín og til að vegsama sína hjáguði. Og Daníel nefnir þau sex efni sem þessir hjáguðir eru gerðir úr í sömu röð og áður.

Í þriðja lagi hafi konungurinn vanrækt að vegsama Guð, „þann Guð sem ræður lífsanda þínum og öllum vegum þínum“ (Dan 5.23).

Eftir að hafa fjallað um mistök konungsins byrjaði Daníel á túlkuninni.  Hin guðlega áletrun samanstóð af þremur aramískum sögnum og sú fyrsta er endurtekin. Grunnmerking þeirra ætti að hafa verið kunn konunginum og spekingum hans: MENE = „talinn“; TEKEL = „veginn“ og PERES9 = „skiptur/klofinn.“

Þar sem her Meda og Persa var við hlið borgarinnar hlaut konungurinn og spekingar hans að hafa grunað að áletrunin hafi haft einhverja illsvitandi merkingu en vitringarnir þorðu ekki að segja neitt óþægilegt við konunginn. Daníel var sá eini sem gat lesið úr leyniletrinu og gefið konunginum fulla merkingu þess: MENE: Guð hefur talið stjórnarár þín og bundið enda á þau; TEKEL: Þú ert veginn á vogarskálum og léttvægur fundinn; PERES: Ríki þitt er klofið og afhent Medum og Persum (Dan 5.26-28).

Þetta voru vissulega engin huggunarorð eða boðskapur til að gleðjast yfir!

`Dómurinn fellur fljótt yfir konunginum. Hvernig getum við lært að treysta Guði í málum þar sem réttlæti og dómur bíða enn síns tíma? (Sjá Préd 3.17; Préd 8.11; Matt 12.36; Róm 14.12.)`

---

<sup>9</sup> Úfarsin: forskeytið „ú-“ merkir „og“; „p“-ið  í peres mýkist í „f“ eftir sérhljóð og endingin „-in“ er persónuending (Þýð.).