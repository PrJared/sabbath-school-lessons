---
title:  Hrúturinn Og Geithafurinn
date:  23/02/2020
---

`Lestu Dan 8. Um hvað fjallar þessi sýn og hvernig fellur sú mynd saman við það sem við höfum séð í Dan 2 og 7?`

Líkt og í Dan 2 og 7 fáum við aðra sýn um ris og hnig heimsvelda, þó með frábrugðnum táknum. Táknmyndir Dan 8 hafa bein tengsl við helgidóm Guðs. Í þessu tilviki eru hrúturinn og geithafurinn notaðir sem tákn vegna tengsla þeirra við ferli friðþægingardagsins í helgidóminum sem markaði tíma dóms í hinu forna Ísrael. Hrútar og geithafrar voru notaðir sem fórnir í helgidómsþjónustunni. En það var aðeins á friðþægingardaginn að þeir eru nefndir saman. Þar af leiðandi eru þessi tvö dýr valin af ásettu ráði til þess að draga athyglina að friðþægingardeginum sem er meginefni þessarar sýnar.

Í upphafi sýnarinnar sér Daníel hrút sem stangar í þrjár áttir: vestur, norður og suður (Dan 8.4). Það bendir til vaxtar þess valds að „engin skepna fékk veitt honum viðnám og enginn var sá að frelsað gæti nokkurn undan valdi hans. Og hann fór sínu fram og óx honum máttur“ (Dan 8.4). Engillinn útskýrir að tvíhyrndi hrúturinn tákni heimsveldi Meda og Persa (Dan 8.20) og áttirnar þrjár sem hrúturinn stangaði í merkja líklegast þrjá megin landvinninga þessa valds.

Næst birtist geithafur með mikið horn sem táknar gríska heimsveldið undir stjórn Alexanders mikla (Dan 8.21). Geithafurinn barst yfir alla jörðina „án þess að snerta hana“ (Dan 8.5) sem merkir að hann er á hraðferð. Þetta tákn bendir til hraðra landvinninga Alexanders sem í Dan 7 er táknað með hlébarða. Á þrem árum vann hann undir sig öll Austurlöndin nær (331 f.Kr.). En spádómurinn bendir á þegar geithafurinn „mátti sín sem mest brotnaði hornið mikla. Í stað þess uxu fram fjögur stór horn mót höfuðáttunum fjórum“ (Dan 8.8). Þetta rættist þegar Alexander dó í Babýlon í júní, 323 f.Kr. og ríki hans var skipt milli fjögurra hershöfðingja hans.

`Við finnum nöfn þriggja af heimsveldunum fjórum sem birt eru í sýnunum þegar við leggjum saman það sem sagt er í Dan 2.38 og Dan 8.20, 21. Hvernig ætti sú staðreynd að staðfesta áreiðanleik túlkunar okkar á þessum spádómum?`