---
title:  Hreinsun Helgidómsins
date:  26/02/2020
---

`Lestu Dan 8.14. Hverju er lýst hér?`

Eftir gjöreyðandi árás hornsins kemur tilkynning um að helgidómurinn verði hreinn á ný. Til þess að skilja þennan boðskap verðum við að hafa í huga að hreinsun helgidómsins í Dan 8.14 tilsvarar dóminum í Dan 7.9-14. Og þar sem dómurinn á sér stað á himnum hlýtur helgidómurinn einnig að vera á himnum. Í Dan 7 fáum við mynd af inngripi Guðs í athafnir mannanna og persónutengslum við þá á sviði dómsmála en í Dan 8 er sama atburði lýst frá sjónarmiði helgidómsins.

Jarðneski helgidómurinn var reistur eftir himneskri fyrirmynd og gaf almenna yfirgripsmynd af frelsunaráforminu. Dag hvern komu syndarar með fórnir sínar til helgidómsins og fengu fyrirgefningu fyrir þær syndir sem þeir játuðu en syndir þeirra voru síðan yfirfærðar inn í helgidóminn. Við það saurgaðist helgidómurinn. Þess vegna var nauðsynlegt með vissu millibili að hreinsa hann af þeim syndum sem þar voru „skráðar.“ Það var nefndur friðþægingardagur og var einu sinni á ári (sjá 3Mós 16).

En hvers vegna þurfti hinn himneski helgidómur á hreinsun að halda? Þegar við lítum á hliðstæðu hans á jörðinni getum við sagt að syndir þeirra sem hafa tekið á móti Jesú hafi verið „yfirfærðar“ til hins himneska helgidóms, þegar þeir játuðu þær, á sama hátt og syndir iðrandi Ísraelsmanna voru „yfirfærðar“ inn í jarðneska helgidóminn. Á friðþægingardaginn var fjölmörgum dýrum slátrað, en þau voru táknmynd um dauða Jesú sem gerði syndaranum kleift að fá staðist á friðþægingardaginn.

En ef jarðneski helgidómurinn þarfnaðist hreinsunar á friðþægingardaginn þá er enn meiri þörf á að hreinsa hinn himneska þar sem aðeins blóð Krists getur komið okkur í gegnum dóminn. Hreinsun helgidómsins sem rætt er um í Dan 8.14 er hin himneska hliðstæða jarðnesku þjónustunnar, en grundvallarboðskapur hennar er: Við, syndarar, þörfnumst blóðs Messíasar til að fyrirgefa syndir okkar og gera okkur kleift að standast í dóminum.

`Lestu Heb 9.23-28. Hvernig lýsa þessi vers þeirri frelsun sem við höfum í Jesú vegna fórnar hans fyrir okkur?`