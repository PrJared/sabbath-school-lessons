---
title:  Árás Á Helgidóminn
date:  25/02/2020
---

Lestu Dan 8.10-12. Hvaða athæfi litla hornsins er lýst í þessum versum?

Í Dan 8.10 leitast litla hornið við að endurtaka á andlega sviðinu viðleitni þeirra sem byggðu Babel forðum (1Mós 11.4). Hugtökin „herskari“ og „stjörnur“ geta vísað til fólks Guðs í Gamla testamentinu. Ísraelsmenn eru sagðir vera „hersveitir Drottins“ (2Mós 12.41) og Daníel talar um hið trúfasta fólk Guðs sem skín eins og stjörnur (Dan 12.3). Textinn fjallar greinilega ekki um bókstaflega árás á stjörnur himinsins heldur ofsókn gegn fólki Guðs sem á föðurland á himnum (Fil 3.20). Þó svo heiðnir keisarar hafi líflátið þúsundir kristinna manna og kvenna er áherslan hér á „lóðrétt“ athæfi litla hornsins.12 Endanleg uppfylling þessa spádóms hlýtur því að tengjast páfa-Róm og ofsókn þess niður í gegnum aldirnar.

Í Dan 8.11 er talað um „höfðingja,“ í Dan 9.25 (1981) finnum við „hinn smurða höfðingja,“ í Dan 10.21 er Míkael „leiðtogi“ þinn og síðan í Dan 12.1 er svo Míkael „leiðtoginn mikli.“13 Þessi hugtök geta einungis átt við Jesú Krist. Jesús Kristur er höfðingi herskarans og æðsti prestur okkar á himnum. Textinn bendir þannig á að páfadæmið og trúarkerfi þess flækir þetta mál og leitast við að koma í stað prestsþjónustu Jesú.

Í Dan 8.11 er talað um hina daglegu fórn.14 Það minnir okkur á það sem gerðist í jarðneska helgidóminum og bendir til hinna ýmsu og reglubundnu helgisiða, þar á meðal fórna og meðalgöngu. Með þessum athöfnum öðlast syndarinn fyrirgefningu og síðan er átt við syndirnar í helgidóminum. Þetta jarðneska kerfi táknaði meðalgöngustarf Krists í hinum himneska helgidómi. En eins og spádómurinn bendir á innleiðir páfadæmið meðalgöngu presta í stað meðalgöngu Krists. Með slíkri fölsun tekur litla hornið meðalgöngustafið frá Jesú og á táknrænan hátt varpar þannig helgidómi Krists til jarðar.

„Hornið varp sannleikanum til jarðar, já, slíkt gjörði það og var giftudrjúgt“ (Dan 8.12, 1981). Jesús segir að hann sjálfur sé sannleikurinn (Jóh 14.6) og hann bendir einnig á orð Guðs sem sannleikann (Jóh 17.17). En páfadæmið bannaði þýðingu Biblíunnar á mál almennings og lagði túlkun hennar algjörlega í hendur kirkjunnar, gerði erfðakenningar fræðilega jafnar Biblíunni en í reynd ofar henni sem úrslitavald trúarinnar.

Hvað ætti þessi rannsókn að segja okkur um hve dýrmæt og mikilvæg þekking okkar á sannleika Biblíunnar er samanborið við mannlegar erfikenningar?

---

<sup>12</sup> Þ.e. athæfi sem beinist gegn Guði eða því sem er himneskt (Þýð.).

<sup>13</sup> Í öllum þessum versum notar frummálið orð sem merkir „höfðingi,“ „leiðtogi“ eða „prins.“  Margar enskar þýðingar nota „prins“ í öllum þessum tilvikum.  Í Dan 9.25 finnum við hugtakið „hinn smurði“ sem er bókstafleg þýðing á orði sem venjulega er þýtt „Messías.“ (Þýð.).

<sup>14</sup> Benda má á að orðið sem þýtt er „daglega“ þýðir í rauninni „reglubundinn“ og orðið „fórn“ er ekki í frumtextanum en er bætt inn í þýðinguna.  Textinn bendir til hinnar reglubundnu þjónustu almennt í helgidóminum (Þýð.).