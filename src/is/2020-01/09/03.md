---
title:  Frami Litla Hornsins
date:  24/02/2020
---

`Lestu Dan 8.8-12 vandlega. Í hvaða átt hreyfist litla hornið og hvers vegna er mikilvægt að skilja það?`

Eftir að hafa sýnt fram á að hornin fjögur breiddu úr sér mót höfuðáttunum fjórum segir textinn að lítið horn hafi risið upp en óljóst er hvort það hafi risið upp frá einu af hornunum, sem táknuðu fjögur yfirráðasvæði fjögurra hershöfðingja Alexanders, eða einni af höfuðáttunum fjórum. Frummálið virðist hallast að því að um sé að ræða það síðarnefnda. Og þar sem þetta vald kemur fram eftir gríska heimsveldið og fjórskiptingu þess er yfirleitt talið að það tákni Róm, fyrst hina heiðnu Róm og síðan rómverska páfaveldið. „Þetta litla horn táknar Róm, bæði sem hina heiðna og einnig sem hina kristnu páfa-Róm. Daníel sá Róm fyrst sem hið heiðna keisaradæmi sem barðist gegn Gyðingaþjóðinni og hinum frumkristnu og síðan sem páfa-Róm sem hélt uppteknum hætti allt til okkar daga og inn í framtíðina“ (4SDABC, bls. 841).

Samkvæmt textanum hreyfir litla hornið sig fyrst „lárétt“ og vex „í átt til suðurs, norðurs og landsins helga“ (Dan 8.9). Þessar þrjár áttir passa við þrjú meginsvið útbreiðslu hinnar heiðnu Rómar.

Þegar litla hornið verður meginaðilinn í sýninni beinist athyglin að „lóðréttum“ vexti þess allt til „herskara himnanna.“ Á þessu stigi tilsvarar hornið náið litla horninu í Dan 7 eins og fram kemur í þessum samanburði: (1) Bæði hornin eru lítil í byrjun (Dan 7.8; Dan 8.9).11 (2) Bæði stækka með tímanum (Dan 7.20; Dan 8.9). (3) Bæði ofsækja (Dan 7.21, 25; Dan 8.10, 24). (4) Bæði upphefja sig og guðlasta (Dan 7.8, 20, 25; Dan 8.10, 11, 25). (5) Bæði stríða gegn fólki Guðs (Dan 7.25; Dan 8.24). (6) Bæði gera eitthvað sem er afmarkað af spádómlegum tíma (Dan 7.25; Dan 8.13, 14). (7) Bæði eru til allt til tíma endalokanna (Dan 7.25, 26; Dan 8.17, 19). (8) Bæði líða undir lok á yfirnáttúrulegan hátt (Dan 7.11, 26; Dan 8.25). Að lokum þetta, ef litla hornið í Dan 7 táknar páfadæmið hlýtur „lóðréttur“ vöxtur litla hornsins í Dan 8 að tákna sama vald. Þar með er hin heiðna Róm ásamt páfa-Róm lokaveldi sögunnar.

---

<sup>11</sup> Þess má geta að á frummálinu er hornið í Dan 7 kallað „lítið horn,“ en í Dan 8 er áherslan á upphaf þess, þ.e.a.s. „hornið frá smæðinni (=sem byrjaði smátt).“ (Þýð.)