---
title:  Frá Hroka Til Auðmýktar
date:  25/01/2020
---

### Lesefni vikunnar
Dan 3.31-4.305; Okv 14.31; 2Kon 20.2-5; Jón 3.10; Dan 4.31-34; Fil 2.1-11.

5 Takið eftir að versanúmerin í 4. kaflanum í 2007 útgáfunni eru 3 lægri en í eldri útgáfum (Þýð.).

> <p>Minnistexti</p>
> „Hve máttug eru teikn hans, hve stórkostleg eru undraverk hans. Konungdæmi hans er eilíft konungdæmi og veldi hans varir frá kyni til kyns“ (Dan 3.33).

Hroki hefur oft verið sagður vera fyrsta syndin. Hann kom fyrst fram hjá Satan við hirð himinsins. Guð segir fyrir munn Esekiels: „En fegurð þín fyllti þig hroka og þú spilltir visku þinni vegna ljóma þíns. Ég fleygði þér til jarðar, fyrir fætur konunga, svo að þeir gætu notið þess að horfa á þig“ (Esk 28.17).

Hroki leiddi til falls Satans og nú ýtir hann undir hroka meðal mannanna og fær þá þannig til að vera á móti Guði og ganga á stigum eyðileggingarinnar. Við erum fallnar mannverur og háðar Guði varðandi tilveru okkar. Allir hæfileikar okkar og allt það sem við afrekum er frá Guði komið. Hvernig dirfumst við vera hrokafull, stærilát eða drambsöm þegar auðmýkt ætti í rauninni að einkenna allt sem við gerum?

Það tók Nebúkadnesar langan tíma að skilja mikilvægi auðmýktarinnar. Jafnvel þegar fjórði maðurinn birtist í glóandi eldsofninum (sjá lexíu síðustu viku) breytti það ekki lífsstefnu hans. Það var einungis eftir að Guð tók ríkið frá honum og lét hann lifa meðal dýra merkurinnar að konungurinn gerði sér grein fyrir raunverulegri stöðu sinni.