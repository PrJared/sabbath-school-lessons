---
title:  Hinn Æðsti Ræður
date:  28/01/2020
---

Þrátt fyrir að Nebúkadnesar hafi verið hvattur til að iðrast og leitast eftir fyrirgefningu Guðs leiddi hroki hans til þess að dómsorð himinsins varð að veruleika (Dan 4.25-30). Meðan konungur var á gangi í höll sinni var hann sleginn sjúkdómi sem leiddi til brottvísunar hans úr höllinni. Það kann að hafa verið ástand sem leiðir til þess að sjúklingurinn hegðar sér eins og dýr6 og skapar tilfinningu um að hafa ranga tegund líkama og þar með löngun til að vera dýr.

`Lestu 2Kon 20.2-5; Jón 3.10 og Jer 18.7, 8. Hvað segja þessir textar okkur um möguleika konungsins á að komast hjá hegningunni?`

Því miður varð Nebúkadnesar að læra af erfiðri reynslu.  Sem konungur gat Nebúkadnesar ekki hugleitt samband sitt við Guð. En með því að taka frá honum konungsvaldið og senda hann til að lifa meðal dýra merkurinnar gaf Guð konunginum tækifæri til að viðurkenna að hann væri algjörlega háður sér. Það sem Guð vildi í rauninni að hinn hrokafulli konungur lærði var að allt vald er á himnum (Dan 4.23). En dómur Guðs yfir konunginum hafði enn víðtækari tilgang í áformi Guðs eins og fram kemur í yfirlýsingu hinna himnesku vera: „að hver lífvera sjái að Hinn æðsti er alvaldur yfir ríki mannanna; að hann fær ríkið hverjum sem hann vill og getur jafnvel sett yfir það þann lítilmótlegasta meðal manna“ (Dan 4.14).

Með öðrum orðum, sá agi sem Nebúkadnesar var beittur ætti einnig að vera lexía fyrir okkur öll. Þar sem við tilheyrum „lífverunum“ ættum við að gefa meiri gaum að meginatriðinu sem okkur er ætlað að læra: „að Hinn æðsti er alvaldur yfir ríki mannanna.“

`Hvers vegna er svo mikilvægt að við lærum að Hinn æðsti stjórnar? Hvaða áhrif ætti sú þekking t.d. að hafa á það hvernig við komum fram við þá sem við höfum vald yfir?`

---

<sup>6</sup> Á ensku kallað „lycanthropy,“ „zoanthropy“ eða „species dysphoria.“ (Þýð.)