---
title:  Er Þetta Ekki Babýlon Hin Mikla
date:  26/01/2020
---

`Lestu Dan 3.31 – 4.30. Hvað kom fyrir konunginn og hvers vegna?`

Guð gefur Nebúkadnesar annan draum. Í þetta sinn gleymdi konungurinn ekki draumnum. En þar sem fræðimenn Babýlonar brugðust enn einu sinni gerði konungurinn boð fyrir Daníel til að túlka drauminn. Í draumnum sá konungurinn stórt tré sem náði til himins og himneska veru sem fyrirskipaði að höggva tréð. Aðeins bolurinn með rótum sínum voru skilin eftir og vökvuð af dögg himinsins. En það sem án efa olli konunginum mestum áhyggjum var sá hluti draumsins þegar himneska veran sagði: „Hjarta hans skal breytast, í honum verður ekki framar mannshjarta heldur mun hann hljóta dýrshjarta og sjö tíðir skal hann þreyja“ (Dan 4.13). Daníel gerir sér grein fyrir hve alvarlegur draumurinn er og lætur því kurteislega í ljós þá ósk að draumurinn mætti eiga við um óvini konungsins. En Daníel var samt trúr gagnvart boðskap draumsins og segir því að reyndar fjalli draumurinn um konunginn sjálfan.

Tré eru oft notuð í Biblíunni sem tákn um konunga, þjóðir og konungsríki (Esk 17; 31; Hós 14; Sak 11.1, 2; Lúk 23.31). Svo stóra tréð er gott tákn um hrokafullan konung. Guð gaf Nebúkadnesar vald og mátt, samt sem áður tókst honum ekki að skynja að allt sem hann hefur sé frá Guði komið.

`Hugleiddu það sem sagt er í Dan 4.27. Hvað sýnir að konungurinn skildi ekki þá viðvörun sem Guð hafði gefið honum?`

Ef til vill er það hættulegast við hrokann að hann getur leitt okkur til að gleyma hve háð við erum Guði varðandi allt og þegar við gleymum því erum við á andlega hættulegri slóð.

`Hvað hefur þú afrekað í lífi þínu? Er hægt fyrir okkur að vera hreykin af því án þess að vera stærilát?`