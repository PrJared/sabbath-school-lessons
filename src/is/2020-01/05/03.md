---
title:  Aðvörun Spámannsins
date:  27/01/2020
---

`Lestu Dan 4.27. Auk aðvörunarinnar um það sem gerast mundi hvað segir Daníel konunginum að gera og hvers vegna? (Sjá einnig Okv 14.31).`

Daníel túlkaði ekki aðeins drauminn heldur benti hann einnig konunginum á leið til úrbóta: „Megi þér því þóknast ráð mitt, konungur. Bættu fyrir syndir þínar með góðum verkum og fyrir ranglæti þitt með miskunnarverkum við fátæka. Þá má vænta að hamingja þín verði langærri“ (Dan 4.24).

Nebúkadnesar afrekaði mikið við uppbyggingu Babýlonar. Hengigarðar, áveituskurðir, hundruð mustera og aðrar byggingar gerðu borgina að einu af undrum veraldarinnar. Í því skyni notfærði hann sér þræla en jafnframt vanrækti hann hina fátæku. Auk þess var auður konungdæmisins notaður til að fullnægja nautnum konungsins og fylgisveina hans. Þannig hindraði hroki Nebúkadnesars hann ekki aðeins í að viðurkenna Guð heldur gerði hann einnig ónæman fyrir áþján þeirra sem voru þurfandi. Í ljósi þeirrar umhyggju sem Guð hefur fyrir þeim fátæku kemur það ekki á óvart að þó svo Daníel hefði getað bent á aðrar syndir þá dregur hann fram þá synd að vanrækja hina fátæku.

Boðskapurinn til Nebúkadnesars var alls ekki nýr. Spámenn Gamla testamentisins vara oft fólk Guðs við því að kúga hina fátæku. Vanræksla hinna fátæku er ein meginástæðan fyrir útlegð konungs þeirra. En samúð með hinum fátæku er framsett sem æðsta tjáning mannkærleika hins kristna og þrælkun þeirra og vanræksla eru sem árás á sjálfan Guð. Þegar við sinnum þeim sem eru þurfandi viðurkennum við að Guð eigi allt og við erum ekki eigendur heldur aðeins ráðsmenn yfir eignum Guðs.

Þegar við notum eigur okkar til að þjóna öðrum heiðrum við Guð og viðurkennum yfirráð hans. Sú staðreynd að Guð á allt ætti að ákvarða gildi og tilgang efnalegra eigna okkar. Á þessu sviði brást Nebúkadnesar og við eigum það einnig á hættu nema við viðurkennum yfirráð Guðs yfir afrekum okkar og sýnum fram á það með því að hjálpa þeim sem eru þurfandi.