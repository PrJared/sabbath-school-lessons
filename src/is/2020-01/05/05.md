---
title:  Litið Til Himins
date:  29/01/2020
---

`Lestu Dan 4.31-34. Hvernig breytast málin hjá konunginum og hvers vegna?`

Guð leyfði Nebúkadnesar að verða sleginn undarlegum sjúkdómi en að lokum veitti Guð honum aftur ráð og rænu. Það er eftirtektarvert að þessi breyting kom þegar hinn sjúki konungur lyfti augum sínum til himins við lok 7 áranna, eins og spámaðurinn hafði sagt fyrir (Dan 4.31).

„Í sjö ár vakti konungurinn furðu allra þegna sinna, í sjö ár var hann auðmýktur frammi fyrir öllum heiminum. Að þeim loknum fékk hann aftur ráð og rænu og hann leit upp í auðmýkt til Guðs himnanna og gerði sér grein fyrir hendi Guðs í refsingunni. Í opinberri yfirlýsingu viðurkennir hann sekt sína og mikla miskunn Guðs sem veitti honum heilsuna á ný“ (PK, bls. 520).

Það er engin spurning að mikið getur breyst þegar við lyftum augum okkar til himins. Strax og konungurinn fær skilning sinn aftur sýnir hann að hann hefur lært þá lexíu.

En þessi frásögn er ekki eins mikið um Nebúkadnesar og hún er um miskunn Guðs. Konungurinn hafði misst af þrem tækifærum til að taka á móti Guði Ísraels sem Drottni lífs síns. Í fyrsta kaflanum gerði hann sér grein fyrir óviðjafnanlegri visku ungu fanganna fjögurra frá Júda, í öðrum kaflanum túlkar Daníel draum hans þegar enginn annar gat það; og í þriðja kaflanum var Hebreunum þrem bjargað úr glóandi eldsofninum. Hvað meira en þá björgun þurfti til að auðmýkja hann? Þrátt fyrir þrjósku konungsins gefur Guð honum fjórða tækifærið, vinnur hjarta konungsins og reisir hann aftur til konungstignar sinnar (Dan 4). Eins og fram kemur í þessari frásögn veitir Guð okkur hvert tækifærið eftir annað til þess að endurreisa rétt samband okkar við hann. Mörgum öldum síðar segir Páll að Drottinn „vill að allir menn verði hólpnir og komist til þekkingar á sannleikanum“ (1Tím 2.4). Þessi frásögn er áhrifamikið dæmi um það.

`Hvernig hefur Guð auðmýkt þig? Hvað lærðir þú af þeirri reynslu? Hverju gætir þú þurft að breyta til að komast hjá endurtekningu þeirrar lexíu?`