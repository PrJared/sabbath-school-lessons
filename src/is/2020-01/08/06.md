---
title:  Hinir Heilögu Hins Æðsta
date:  20/02/2020
---

`Hvað verður um fólk Guðs samkvæmt eftirfarandi textum: Dan 7.18, 21, 22, 25, 27?`

„Hinir heilögu hins æðsta“ vísar til fólks Guðs. Þeir verða fyrir árás þess máttar sem litla hornið táknar. Þeir eru ofsóttir á yfirráðatíma páfaveldisins vegna þess að þeir standa fast á því að vera trúir orði Guðs. Hinir kristnu voru einnig ofsóttir á valdatíma hins heiðna rómverska heimsveldis (= fjórða dýrsins) en sú ofsókn sem nefnd er í Dan 7.25 er ofsókn litla hornsins gegn hinum heilögu sem hófst ekki fyrr en eftir fall hinnar heiðnu Rómar.

En fólk Guðs verður ekki fórnarlömb kúgunar veraldlegra valdhafa að eilífu. Ríki Guðs mun koma í stað ríkja heimsins. Það er eftirtektarvert að í sýninni er valdið, tignin og konungdæmið falin í hendur mannssyninum (Dan 7.14) en samkvæmt túlkun engilsins eru það hinir heilögu sem hljóta konungsríkið (Dan 7.18). Þetta er samt engin mótsögn. Þar sem mannssonurinn tengist bæði Guði og mönnum er sigur hans einnig sigur þeirra sem hann er fulltrúi fyrir.

Þegar æðsti presturinn spurði Jesú hvort hann væri Messías, sonur Guðs, benti Jesús á Slm 110.1 og Dan 7.13 og sagði: „Ég er sá og þið munuð sjá Mannssoninn sitja til hægri handar Hins almáttuga og koma í skýjum himins“ (Mrk 14.62). Þannig er það Jesús sem er fulltrúi okkar í himneska réttarsalnum. Hann hefur þegar sigrað myrkravaldið og hann deilir sigri sínum með þeim sem standa honum nær. Þess vegna er ástæðulaust að óttast. Eins og postulinn Páll segir svo vel: „Nei, í öllu þessu vinnum við fyllsta sigur í krafti hans sem elskaði okkur. Því að ég er þess fullviss að hvorki dauði né líf, englar né tignir, hvorki hið yfirstandandi né hið ókomna, hvorki kraftar, hæð né dýpt né nokkuð annað skapað muni geta gert okkur viðskila við kærleika Guðs sem birtist í Kristi Jesú, Drottni vorum“ (Róm 8.37-39).

`Taktu eftir hve nákvæmlega sýn Daníels lýsir gangi sögunnar næstum þrem þúsund árum fyrirfram. Hvernig ætti það að hjálpa okkur að læra að treysta öllum fyrirheitum Guðs varðandi framtíðina?`