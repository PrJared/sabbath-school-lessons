---
title:  Litla Hornið
date:  17/02/2020
---

`Lestu Dan 7.7, 8, 19-25. Hver er þetta „litla-horn-vald“ sem rís upp af fjórða dýrinu og heldur áfram að vera hluti af því?`

Í gær sáum við að þetta grimma dýr með hornin tíu, sem réði heiminum af mikilli grimmd, táknaði hið heiðna Rómarveldi. Við þurfum því að hugleiða litla hornið og það vald sem það táknar. Í sýninni hafði fjórða dýrið tíu horn en þrjú þeirra voru rifin upp til að rýma fyrir litla horninu. Það horn hafði mannsaugu og mælti gífuryrði (Dan 7.8). Ljóst er að litla hornið reis upp af hræðilega dýrinu sem er hin heiðna Róm og að vissu marki heldur það áfram sumu af því sem einkenndi hina heiðnu Róm. Það er aðeins síðara þróunarstig af sama valdi.

Daníel sér þetta horn heyja stríð við hina heilögu og engillinn útskýrir fyrir honum að þetta horn merki „konung“ sem muni gera þrennt sem væri ólöglegt: (1) mæla gífuryrði gegn Hinum æðsta, (2) ofsækja hina heilögu Hins æðsta og (3) áforma að breyta helgitíðum og lögum. Það verður til þess að hinir heilögu verða seldir í hendur honum. Því næst gefur engillinn upp tímabilið fyrir athafnir litlta hornsins: ein tíð, tvær tíðir og hálf tíð. Í þessu tilviki merkir hugtakið „tíð“ = „ár“ þannig að afmarkaða tímabilið jafngildir þremur og hálfu spádómsári en samkvæmt „ár-fyrir-dag“ meginreglunni merkir það 1260 ár. Á þeim tíma mundi litla hornið gera árás á Guð, ofsækja hina heilögu og leitast við að breyta lögmáli Guðs.

`Lestu 2Þess 2.1-12. Hvaða svipmót eru með manni lögleysisins og litla horninu? Hvaða valdi teljum við að þessi vers lýsi, og hvers vegna? Hvað er einasta valdið sem reis upp af hinni heiðnu Róm en hélt samt áfram að vera hluti hennar, máttur sem heldur velli frá tíma hinnar heiðnu Rómar og allt til enda veraldar, sem þýðir að það er enn við lýði?`