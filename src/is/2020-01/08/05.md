---
title:  Koma Mannssonarins
date:  19/02/2020
---

`Lestu Dan 7.13. Hver er þessi sem er áþekkur mannssyni? Hvernig berum við kennsl á hann? (Sjá einnig Mrk 13.26; Matt 8.20; Matt 9.6; Lúk 9.26; Lúk 12.8.)`

Meðan á dóminum stendur kemur mikilvæg vera, áþekk mannssyni, inn á sviðið. En hver er hún? Í fyrsta lagi kemur hún fram sem himnesk vera en eins og lýsingin bendir á hefur hún einnig mannleg einkenni. Með öðrum orðum er þetta guðleg mannvera sem tekur virkan þátt í dóminum. Í öðru lagi kemur þessi vera með skýjum himinsins, en sú mynd er algeng í Nýja testamentinu um endurkomuna. En í Dan 7.13 kemur þessi mannssonur ekki frá himni til jarðar heldur frá einum stað á himnum til annars og birtist frammi fyrir Hinum aldna. Í þriðja lagi bendir koma mannssonarins með skýjum himinsins til sýnilegrar opinberunar Drottins. En það er einnig mynd sem minnir á æðsta prestinn sem umlukinn reykelsisskýi gekk inn í hið allra helgasta á friðþægingardaginn til þess að friðþægja fyrir helgidóminn.

En mannssonurinn er einnig konungleg vera sem fær völd, tign og konungdæmi og „allir menn, þjóðir og tungur skyldu lúta honum“ (Dan 7.14). Sögnin „að lúta“ merkir einnig „að tilbiðja“ og hún er notuð níu sinnum í Dan 1-7 (Dan 3.12, 14, 17, 18, 28; Dan 6.16, 20; Dan 7.14, 27) og gefur til kynna lotningu frammi fyrir guðdómi. Trúarkerfið sem litla hornið táknar hefur leitast við að breyta lögmáli Guðs og brenglar þá tilbeiðslu sem Guði ber. Þessi dómur sýnir fram á að sönn tilbeiðsla verði að lokum endurreist. Tilbeiðslukerfið sem páfavaldið setti upp meðal annars innsetti fallnar mannverur sem meðalgangara milli Guðs og mannsins. En Daníel sýnir fram á að mannssonurinn sé sá einasti sem getur verið meðalgangari og fulltrúi mannanna frammi fyrir Guði. Biblían segir: „Einn er Guð. Einn er og meðalgangarinn milli Guðs og manna, maðurinn Kristur Jesús“ (1Tím 2.5).

`Á grundvelli þess sem við höfum lesið í Biblíunni um líf og eðli Jesú hvers vegna er þá uppörvandi að vita til þess að hann gegnir svo miðlægu hlutverki í dóminum sem er lýst í Dan 7?`