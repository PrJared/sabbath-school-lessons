---
title:  Dýrin Fjögur
date:  16/02/2020
---

`Lestu Dan7. Hver er kjarni þess sem Daníel er sýnt og um hvað fjallar sýnin?`

Hvert dýr tilsvarar hluta af líkneskinu í draumi Nebúkadnesars en nú er gefin meiri útskýring á hverju ríki. Það er eftirtektarvert að dýrin, sem tákna heiðnar þjóðir, eru öll óhrein dýr. Auk þess er dýrunum lýst þannig að þau líkist þekktum dýrum, öll nema það fjórða. Dýrin eru því ekki handahófskennd tákn þar sem hvert þeirra hefur einhver einkenni eða bendir til einhverrar hliðar þess ríkis sem það táknar.

Ljónið var mjög viðeigandi tákn um Babýlon. Vængjuð ljón skreyttu múra og önnur listaverk borgarinnar. Vængir ljónsins í sýninni eru að lokum tættir af og það rís upp eins og maður og fær mannshjarta. Það ferli táknar þróun Babýloníu-ríkisins undir konungum þess.

Bjarndýrið táknaði ríki Meda og Persa. Sú staðreynd að það reis upp á aðra hliðina benti til yfirburða Persa yfir Medum. Rifbeinin þrjú milli tanna þess bentu til megin landvinninga Medó-Persa: Lýdía, Babýlon og Egyptaland.

Hlébarðinn táknaði gríska heimsveldið sem Alexander mikli stofnsetti. Vængirnir fjórir gerðu dýrið enn hraðskreiðara en það var góð mynd af Alexander sem lagði allan hinn þáþekkta heim undir sig á örfáum árum.

Dýrið hræðilega og ógnvekjandi. Hin dýrin líktust öll dýrunum sem nefnd voru, en ekki þetta. Það var alveg sér á báti. Þetta marghyrnda dýr virtist einnig mikið grimmara og ágengara en hin. Það var því viðeigandi mynd af hinu heiðna Rómarveldi sem sigraði, stjórnaði og tróð heiminn undir fótum sér.

`Þúsundir ára mannkynssögunnar hafa komið og farið eins og sagt var fyrir um. Hvaða huggun veitir það okkur að vita að þrátt fyrir háreysti, ókyrrð og jafnvel ringulreið er Guð enn við völd? Hvað kennir það okkur um áreiðanleika Biblíunnar?`