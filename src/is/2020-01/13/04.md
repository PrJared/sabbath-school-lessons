---
title:  Upprisan
date:  24/03/2020
---

`Lestu Dan 12.2, 3. Hvaða atburði er verið að lýsa og hvers vegna er þessi atburður svo mikilvægur fyrir okkur í ljósi skilnings okkar á dauðanum?`

Vegna syndafallsins mundi maðurinn hverfa aftur til dufts jarðarinnar við ævilok sín, þaðan sem hann kom upphaflega (1Mós 3.19). Þegar Míkael nú rís upp fyrir fólk Daníels vekur hann það upp úr duftinu að nýju. Þetta er að öllum líkindum ein skýrasta vísbendingin um komandi upprisu í Biblíunni.  Það sem einkennir hana er að hún talar greinilega um eilíft líf fyrir marga. Það er eftirtektarvert að textinn talar um marga en ekki alla. Þýðir það að hjálpræðið sé takmarkað við Gyðingana eina? Textinn talar gegn því með því vísa greinilega til Jes 53.10, 11. En textinn gerir þó tvennt ljóst:

Í fyrsta lagi styður textinn ekki hugmyndina um allsherjar friðþægingu fyrir alla. Þess í stað talar hann annars vegar um „eilíft líf“ og hins vegar um „last og ævarandi smán.“ Í öðru lagi, sú staðreynd að þeir sem hvíla í dufti jarðar vakna upp gefur til kynna að maðurinn sé án meðvitundar í dauðanum. Þess vegna er Daníel hughreystur í lokin þegar honum er sagt að ganga til hvíldar sinnar þar til hann rísi upp af dufti jarðar við endalok daganna (Dan 12.13). Þar með hefur dauðinn ekki lengur völdin því að „dauðinn er uppsvelgdur í sigur“ (1Kor 15.54).

`Lestu Róm 8.18 og Heb 2.14, 15. Hvers vegna þurfum við ekki að óttast dauðann?`

Dauðinn eyðileggur og bindur endi á allt hér. En okkur býðst fyrirheit um að dauðinn hafi ekki síðasta orðið fyrir hina trúföstu. Dauðinn er sigraður óvinur. Þegar Kristur sleit fjötra dauðans og reis upp af gröf sinni vann hann endanlegan sigur á dauðanum. Við getum því litið framhjá tímabundnum raunveruleika dauðans fram til endanlegs raunveruleika lífsins sem við öðlumst frá Guði fyrir Krist. Og vegna þess að Míkael rís upp/birtist (Dan 12.1) munu þeir sem heyra honum til einnig rísa upp af dufti jarðar og verða sem stjörnur um aldur og ævi.

`Hvernig getum við sem lifum mitt í sársauka og baráttu lífsins fundið von í fyrirheitinu um upprisuna við endalok daganna? Hvers vegna skiptir allt annað næstum engu máli í rauninni?`