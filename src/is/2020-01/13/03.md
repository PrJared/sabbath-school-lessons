---
title:  Skráðir Í Bókinni
date:  23/03/2020
---

`Í Dan 12.1 er talað um þá sem skráðir eru í bókinni? Hvað er átt við með því?`

Inngripi Míkaels er einnig lýst sem óviðjafnanlegum hörmungatímum. Það svarar til þess tíma þegar andi Guðs verður tekinn burt frá mönnum í uppreisn. Þá verður sjö síðustu plágunum, sem eru tjáning á reiði Guðs við þjóðirnar, úthellt yfir Babýlon endalokanna (Opb 16; Opb 18.20-24) og máttarvöld myrkursins látin laus yfir heiminn. Ellen G. White lýsir því þannig: „Satan mun úthella yfir íbúa jarðarinnar hinni síðustu miklu hörmung. Þegar englar Guðs hætta að hafa hemil á stormviðrum mannlegra ástríðna þá mun losna um öll öfl misklíðarinnar. Öll jörðin verður undirlögð eyðileggingu, miklu skelfilegri en þeirri sem yfir Jerúsalem dundi fyrr á tímum“ (DM, bls. 423, 424).

En Guðs fólk verður frelsað á þessum skelfilega tíma þar sem Jesús, hinn himneski æðsti prestur, hefur veitt því uppreisn æru í rannsóknardóminum sem haldinn er í hinum himneska réttarsal og nöfn þess hafa verið skráð í bókina.

Við ættum að hafa í huga að Biblían talar um tvenns konar himneskar bækur. Önnur þeirra inniheldur nöfn þeirra sem tilheyra Drottni og hennar er stundum getið sem bókar lífsins (2Mós 32.32; Lúk 10.20; Slm 69.29; Fil 4.3; Opb 17.8).

Auk bókar lífsins nefnir ritningin bækur sem innihalda skrá um athafnir manna (Slm 56.9; Mal.3.16; Jes 65.6). Þessar bækur eru notaðar við hin himnesku réttarhöld til að ákvarða hollustu hvers og eins til Drottins. Þessar himnesku skrár eða „gagnagrunnur“ innihalda nöfn og gjörðir sérhvers manns. Sumir líta vanþóknaraugum á þá hugmynd að nöfn þeirra, og einkum gjörðir þeirra, séu skráð á himnum. En þegar við gefumst Kristi eru nöfn okkar skráð í bók lífsins og slæmar gjörðir okkar afmáðar í dóminum.28 Þessi himneska skrá sér fyrir réttarfarsgögnum fyrir allan alheiminn um að við tilheyrum Jesú og höfum því rétt til að njóta verndar á tímum erfiðleikanna.

`Hvers vegna er það einungis réttlæti Krists, sem okkur er tilreiknað, sem er einasta von okkar um að nöfn okkar séu skráð í bókinni?`

---

<sup>28</sup> Sbr. t.d. Jer 50.20 (Þýð.).