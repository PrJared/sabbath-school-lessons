---
title:  Innsiglaða Bókin
date:  25/03/2020
---

`Lestu Dan 12.4 og Jóh 14.29. Hvers vegna átti að innsigla bók Daníels til tíma endalokanna?`

Í lok síðasta meginhluta bókarinnar (Dan 10.1 – 12.4) fær spámaðurinn fyrirmæli um að innsigla bókina til tíma endalokanna. Í sömu andrá segir engillinn að „margir munu rannsaka hana og þekkingin mun vaxa“ (Dan 12.4, 1981). Sumir fræðimenn telja að þetta vísi til vísindalegra framfara, sem gætu verið innifaldar, en samhengið virðist fremur benda til rannsókna á bók Daníels. Þegar við lítum tilbaka tökum við eftir því að Daníelsbókin var lítt þekkt öldum saman. Sumsstaðar var hún kunn og rannsökuð en sumar af meginkenningum hennar og spádómar voru hulin. Til dæmis var boðskapurinn varðandi hreinsun hins himneska helgidóms, dómurinn, auðkenni og starf litla hornsins og tíminn sem tengdist þessum spádómum langt frá því að vera augljósir.

En eftir siðaskiptin fóru fleiri og fleiri að rannsaka Daníelsbókina. En það var ekki fyrr en við tíma endalokanna að bókin opnaðist að fullu og innihald hennar kom betur í ljós. Ellen G. White segir: „En eftir árið 1798 hefur innsiglið verið rofið af bók Daníels, þekking á spádómunum hefur aukist og margir hafa flutt hinn alvarlega boðskap um nálægð dómsdags“ (DM, bls. 244). „Í lok 18. aldar og byrjun þeirrar 19. vaknaði nýr áhugi á spádómum Daníels og Opinberunarbókarinnar á ýmsum stöðum í heiminum. Rannsókn þessa spádóma leiddi til útbreiddrar trúar að endurkoma Krists væri í nánd. Fjölmargir ritskýrendur í Englandi ásamt Jósef Wolff í Austurlöndum nær, Manúel Lacunza í Suður-Ameríku og William Miller í Bandaríkjunum og fjöldi annarra sem rannsökuðu spádóma Daníels lýstu því yfir á grundvelli þeirra rannsókna sinna að endurkoman væri í nánd. Í dag er þessi sannfæring driffjöður heimsvíðtækrar hreyfingar“ (4SDABC, bls. 879).

`Hugleiddu þau mikli forréttindi sem við höfum í dag að geta litið tilbaka yfir söguna og séð hvernig þessir spádómar Daníels um atburði mannkynssögunnar hafa ræst. Hvernig ætti það að hjálpa okkur að treysta öllum fyrirheitum Guðs?`