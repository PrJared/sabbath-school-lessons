---
title:  Bæn Daníels
date:  11/02/2020
---

„En þegar þú biðst fyrir skaltu ganga inn í herbergi þitt, loka dyrunum og biðja föður þinn sem er í leynum. Faðir þinn, sem sér í leynum, mun umbuna þér“ (Matt.6.6).

`Lestu Dan 6.11. Hvers vegna bað Daníel ekki bara í hljóði án þess að nokkur sæi hann?`

Jesús talaði gegn samtímamönnum sínum sem misnotuðu guðrækni sína til að sýna sig í „réttu“ ljósi til annarra. Þess vegna bauð Jesús þeim að fara frekar inn í herbergi sín til bænar og loka dyrunum á eftir sér.

Daníel var reyndur stjórnmálamaður en framar öllu var hann þjónn Guðs og sá einasti í stjórninni sem skildi hvað lá að baki yfirlýsingar konungsins. Yfirlýsingin gaf Daríusi tækifæri til að styrkja einingu ríkisins en jafnframt var hún verkfæri í höndum samsærismannanna til að losa sig við Daníel.

Í rauninni má finna hina raunverulegu ástæðu fyrir samsærinu í baráttunni milli Guðs og máttarvalda hins illa. Á þessum tíma (539 f.Kr.) hafði Daníel þegar fengið sýnirnar sem skráðar eru í Dan 7 (553 f.Kr.) og Dan 8 (551 f.Kr.). Þess vegna skilur hann hvað felst í fyrirmælum konungsins, þau eru ekki aðeins stjórnmálabrella manna heldur þáttur í alheimsstríðinu. Sýnin um mannssoninn sem gefur ríkið til fólks Hins hæsta og aðstoð engilsins sem túlkaði sýnina fyrir hann (Dan 7) kann að hafa veitt honum hugrekki til að standa ótrauður gegn krísunni framundan. Hann kann einnig að hafa hugleitt reynslu félaga sinna sem dirfðust standa gegn fyrirmælum Nebúkadnesars í Dan 3.

Þar af leiðandi breytti hann ekki guðræknivenjum sínum en hélt uppteknum hætti að biðja þrisvar á dag í átt að Jerúsalem. Þrátt fyrir bannið um að biðja til nokkurs annars manns eða guðs en konungsins reyndi Daníel ekkert að fela eða fara leynt með bænalíf sitt þessa örlagaríku þrjátíu daga. Hann er í algjörum minnihluta þar sem hann er sá einasti meðal tuga stjórnenda og annarra embættismanna sem stóð gegn fyrirmælum konungsins. Með „opnu“ bænalífi sínu sýnir hann að hollusta hans við Guð væri fremri hollustu hans við konunginn og óhagganlegum fyrirmælum hans.

`Lestu Post 5.27-32. Hvatningin í þessum versum er augljós; Hvers vegna þurfum við að vera viss um að við séum virkilega að gera vilja Guðs þegar við gerum eitthvað í andstöðu við lög mannanna? (Hafið í huga það fólk sem lét lífið fremur en að svíkja trúarkerfi sem við teljum að sé rangt).`