---
title:  Uppreisn Æru
date:  13/02/2020
---

`Lestu Dan 6.25-29. Hvaða vitnisburð gaf konungurinn um Guð?`

Sú staðreynd að Daríus vegsamaði Guð og viðurkenndi yfirvald hans er mikilvægur þáttur í frásögninni. Það er hápunktur þeirra lofgjörða og viðurkenninga á Guði sem við finnum í undanfarandi köflum (Dan 2.20-23; Dan 3.28, 29; Dan 3.31-34; Dan 4.31-34). Líkt og Nebúkadnesar brást Daríus við frelsun Daníels með því að vegsama Guð. En hann gerði enn meira, hann sneri fyrri fyrirmælum við og fyrirskipaði að „í öllu ríki mínu skulu menn óttast og virða Guð Daníels“ (Dan 6.27).

Já, það er staðreynd að Daníel var bjargað á undraverðan hátt, honum launað fyrir trúfesti sína, rangindum var refsað og heiður Guðs og máttur varin. En við sjáum einnig hér smámynd af því sem mun eiga sér stað á heimsvíðtækum grundvelli: fólk Guðs frelsað, hinu illa refsað og Drottin fær uppreisn æru frammi fyrir alheiminum.

`Lestu Dan 6.25. Hvað kann okkur að finnast viðsjárvert í þessu versi? Hvers vegna?`

Við stöndum andspænis einu óhugnanlegu vandamáli varðandi eiginkonur og börn sem áttu enga sök í þessu máli en hlutu samt sömu örlög og þeir sem voru sekir. Hvernig útskýrum við það sem virðist vera misbeiting réttvísinnar?

Í fyrsta lagi ættum við að taka eftir því að það sem gerðist var innan lagaramma Persa þar sem fjölskyldan er innifalin við hegningu hins seka. Samkvæmt fornri meginreglu bar öll fjölskyldan ábyrgð á broti einhvers innan fjölskyldunnar. Það þýðir ekki að það sé rétt, en það sýnir að frásögnin er í samræmi við það sem við vitum um lög Persa.

Í öðru lagi verðum við að gera okkur grein fyrir því að frásögn Biblíunnar segir aðeins frá atburðinum án þess að segja að það sem konungurinn gerði væri rétt. Reyndar bannar Biblían greinilega aftöku barna vegna afbrota foreldranna (5Mós 24.16).

`Hvaða huggun má finna í textum eins og 1Kor 4.5 í ljósi óréttlætis eins og þessu og öðrum svipuðum? Hvað segir textinn og hvers vegna er það svo mikilvægt?`