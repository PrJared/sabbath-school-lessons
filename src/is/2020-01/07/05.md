---
title:  Í Ljónagryfjunni
date:  12/02/2020
---

`Lestu Dan 6.12-24. Hvað sagði konungurinn við Daníel sem sýnir hve áhrifamikið og trúfast vitni Daníel var fyrir Guð?`

Samsærismennirnir komu fljótt auga á Daníel á bæn, sem var einmitt það sem fyrirmælin bönnuðu. Þeir báru ákæruna fram fyrir konunginn og bentu til Daníels á niðrandi hátt: „Daníel, einn af Gyðingunum herleiddu“ (Dan 6.14). Í þeirra augum var einn yfirmanna ríkisins, sá sem var í upphaldi hjá konunginum, ekkert meira en einhver sem hafði verið hernuminn. Auk þess tefldu þeir Daníel fram gegn konunginum með því að segja að Daníel „skeytir hvorki um þig, konungur, né bannið sem þú hefur gefið út“ (Dan 6.14). Þegar hér var komið sögu gerði konungurinn sér grein fyrir að hann hefði verið hnepptur í gildru með undirskrift sinni undir fyrirmælin. Okkur er sagt að „allt til sólarlags“ hafi konungurinn leitað „ráða honum til bjargar“ (Dan 6.15). En það var ekkert sem hann gat gert til að bjarga spámanninum frá refsingunni sem hafði verið ákveðin. Það varð að fara nákvæmlega eftir hinum óbreytanlegu lögum Meda og Persa. Svo það var með trega að konungurinn gaf fyrirskipun um að varpa Daníel fyrir ljónin. En jafnframt lét Daríus í ljós vonarneista sem hljómar sem bæn: „Megi nú Guð þinn frelsa þig, sá sem þú vegsamar án afláts“ (Dan 6.17).

Okkur er ekki sagt hvað Daníel gerði á meðal ljónanna en við getum verið viss um að hann hafi beðið til Guðs. Og Guð varð við trú Daníels og sendi engil sinn til að vernda hann. Um morguninn var Daníel heill á húfi og reiðubúinn að taka upp störf sín í stjórninni á ný. Ellen G. White segir eftirfarandi um þennan atburð: „Guð hindraði ekki óvini Daníels í að varpa honum í ljónagryfjuna. Hann leyfði illum englum og vondum mönnum að fá vilja sínum framgengt að þessu marki. Það var í því skyni að gera frelsun þjóns síns eftirtektarverðari og ósigur óvina sannleika og réttlætis algjörri“ (PK, bls. 543, 544).

`Þó þessi frásögn endi vel (a.m.k. fyrir Daníel) hvernig eigum við að skilja þær frásagnir í Biblíunni (t.d. Mrk 6.14-29) sem enda ekki með frelsun?`