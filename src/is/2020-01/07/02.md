---
title:  Tortryggni Og Afbrýðisemi
date:  09/02/2020
---

Jafnvel í fullkomnu umhverfi á himnum var Lúsífer afbrýðisamur út í Krist. „Lúsífer var afbrýðisamur út í Jesú Krist. En þegar allir englarnir lutu frammi fyrir Jesú til að viðurkenna yfirvald hans og réttmæta stjórn laut hann með þeim en hjarta hans var fyllt öfund og hatri“ (SR, bls. 14). Öfund er er svo hættuleg afstaða að í boðorðunum tíu er að finna bann gegn græðgi ásamt morði og þjófnaði (sjá 2Mós 20.17).

`Lestu Dan 6.1-6, 1Mós 37.11 og 1Sam 18.6-9. Hvaða hlutverki gegnir öfundin í þessum frásögnum?`

Stjórnunarhæfileikar Daníels vöktu aðdáun konungsins en einnig öfund annarra embættismanna. Þeir gerðu því samsæri til að losna við hann með því að ásaka hann um spillingu. En þrátt fyrir leit sína fundu þeir ekkert að stjórnsýslu Daníels og þeim tókst ekki „að finna neitt sem gæti orðið honum til ámælis eða sakargifta enda var hann svo trúr í starfi að engin ávirðing eða vanræksla varð þar fundin“ (Dan 6.5).

Daníel var ámælislaus. Embættismennirnir gátu ekki fundið neitt sem þeir gætu ásakað hann fyrir. En þeir gerðu sér einnig grein fyrir því hve Daníel var trúr Guði sínum og hve hlýðinn hann var lögmáli Guðs. Svo að þeir áttuðu sig brátt á því að þeir yrðu að skapa kringumstæður þar sem Daníel stæði andspænis þeim vanda að hlýða annaðhvort lögmáli Guðs eða lögum ríkisins. Á grundvelli þess sem embættismennirnir höfðu komist að hjá Daníel voru þeir fullvissir um að undir réttum kringumstæðum myndi hann standa með lögmáli Guðs fremur en lögum ríkisins. Hvílíkur vitnisburður um trúfesti Daníels.

`Hvernig baráttu hefur þú þurft að berjast gegn öfund og hvernig brást þú við? Hvers vegna er öfundin svo lamandi og banvænn andlegur galli?`