---
title:  Samsæri Gegn Daníel
date:  10/02/2020
---

`Lestu Dan 6.7-10. Hvaða hugsun liggur að baki þessara fyrirmæla? Hvernig höfðaði það til hégómagirndar konungsins?`

Daríus kann að virðast vera kjánalegur að kunngera þessa yfirlýsingu sem hann leitast svo fljótlega við að afnema. Hann féll í gildru embættismanna sinna sem voru nægilega slungnir til að notfæra sér þær pólitísku kringumstæður sem hið nýstofnaða ríki var í. Daríus hafði dregið úr miðstýringu stjórnarinnar og innsett 120 héraðshöfðingja í því skyni að gera stjórnina hagkvæmari. En slík ákvörðun fól í sér nokkra áhættu til lengdar. Áhrifamikill stjórnandi gæti auðveldlega hvatt til uppreisnar og klofið ríkið. Þess vegna virtust lög sem kröfðust þess að allir sneru beiðnum sínum einungis til konungsins í 30 daga vera góð leið til að byggja upp hollustu við konunginn og koma þannig í veg fyrir nokkurs konar uppreisnaráróður. En embættismennirnir blekktu konunginn með því að segja að tillagan hefði stuðning „allra“ yfirhöfðingja ríkisins, landsstjóra, héraðshöfðingja, ráðgjafa og landshöfðingja. Þetta var auðvitað ekki alls kostar rétt þar sem Daníel var ekki á meðal þeirra. Almennt var talið í Austurlöndum að konungurinn væri staðgengill einhvers guðs eða jafnvel guð og sú tilhugsun kann að hafa höfðað til konungsins.

Enga vísbendingu er að finna um að konungur Persa hafi nokkru sinni gert tilkall til þess að vera talinn guð. En yfirlýsingunni kann að hafa verið ætlað að gera konunginn að einkafulltrúa guðanna í þrjátíu daga, þ.e.a.s. beina yrði bænum til guðanna til hans. Því miður kannaði konungurinn ekki hvað lægi að baki slíkri tillögu. Þar af leiðandi gerði hann sér ekki grein fyrir því að þau lög sem ætlað var að fyrirbyggja samsæri voru í rauninni samsæri gegn Daníel.

Tvennt í þessum lögum vekur eftirtekt. Í fyrsta lagi yrði þeim sem bryti þau varpað í ljónagryfju. Slík viðurlög eru óþekkt á öðrum stöðum svo þau kunna að hafa verið sérsniðin tillaga óvina Daníels. Konungar Miðausturlanda höfðu ljón í búrum sem þeir gátu sleppt við viss tækifæri og síðan farið á veiðar. Svo enginn skortur var á ljónum sem gátu rifið í sig þá sem voguðu sér að brjóta gegn fyrirmælum konungsins. Í öðru lagi var ekki hægt að breyta fyrirmælunum. Getið er um óbreytanleika laga Meda og Persa í Est 1.19 og Est 8.8. Hinn forni gríski sagnfræðingur Díodóros Sícúlus nefnir að Daríus III (ekki sá Daríus sem nefndur er í Daníelsbókarinni) hafi breytt um skoðun varðandi dauðarefsingu sem hann hafði samþykkt yfir saklausum manni en gat ekki dregið hana tilbaka.