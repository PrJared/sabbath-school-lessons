---
title:  Róm Og Höfðingi Sáttmálans
date:  17/03/2020
---

`Lestu Dan 11.16-28. Þó textinn sé óljós hvaða myndir má finna sem eru einnig notaðar annars staðar í Daníelsbókinni?`

Svo virðist sem um sé að ræða valdaskipti í Dan 11.16, frá grískum konungum til hinnar heiðnu Rómar: „Og árásarmaðurinn mun fara að geðþótta sínum því að enginn fær staðist hann. Hann mun ná fótfestu í landinu fagra og hafa eyðingu þess í hendi sér.“ Hið fagra land er Jerúsalem þar sem hið forna Ísrael bjó og nýja valdið sem tekur völdin yfir því svæði er hin heiðna Róm. Sami atburður er einnig innifalinn í láréttri útbreiðslu litla hornsins sem einnig nær til landsins fagra (Dan 8.9). Það virðist því ljóst að valdið sem um er að ræða hér sé hin heiðna Róm.

Finna má aðrar vísbendingar í textanum sem staðfesta þennan skilning. Sem dæmi má nefna að sá sem sendi embættismenn til skattheimtu er varla nokkur annar en Ágústus keisari. Á stjórnartíma hans fæddist Jesús þegar María og Jósef fóru til Betlehem vegna manntals (Dan 11.20). Síðan segir spádómurinn að fyrirlitlegur maður muni koma til valda (Dan 11.21) og við vitum að kjörsonur Ágústusar, Tíberíus, kom til valda en hann var þekktur sem fyrirlitlegur sérvitringur.

Samkvæmt Biblíunni er samt sú staðreynd mikilvægust að höfðingi sáttmálans yrði bugaður á stjórnartíma Tíberíusar (Dan 11.22) sem bendir greinilega til krossfestingar Krists, sem er kallaður „hinn smurði höfðingi“ (Dan 9.25, 1981; sjá einnig Matt 27.33-50), og líflátinn á stjórnartíma Tíberíusar. Sú staðreynd að vísað er til Jesú sem „höfðingja sáttmálans“ er áhrifamikið tákn sem hjálpar okkur að tímasetja atburði sögunnar og gefur lesendunum jafnframt sterka vísbendingu um undraverða fyrirframþekkingu Guðs. Guð hefur haft rétt fyrir sér í öllu hingað til með þessum spádómum og því getum við vissulega treyst honum varðandi það sem hann hefur að segja um það sem muni gerast í framtíðinni.

`Jafnvel mitt í pólitískum og sögulegum atburðum er „höfðingi sáttmálans,“ Jesús frá Nasaret, nefndur í textanum. Hvernig hjálpar það okkur að skilja að Jesús heldur áfram að vera miðlægur í ritningunum þrátt fyrir umbrot og pólitísk ráðabrugg?`