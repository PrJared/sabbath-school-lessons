---
title:  Baráttan Milli Persíu Og Grikklands
date:  15/03/2020
---

`Lestu Dan 11.1-4. Hvað lesum við hér sem minnir okkur á fyrri spádóma í bók Daníels?`

Gabríel segir Daníel að þrír konungar mundu enn komast til valda í Persíu. Sá fjórði kæmi á eftir en hann yrði auðugri en allir hinir og hann mundi ögra Grikkjum. Eftir Kýrus komu þrír konungar til valda yfir Persíu: Kambýses (530-522 f.Kr.), Smerdis hinn falski (522 f.Kr.) og Daríus I (522-486 f.Kr.). Fjórði konungurinn var Xerxes I (486-465 f.Kr.), sem er stundum nefndur Ahasverus. Hann var mjög auðugur (Est 1.1-7) og hann leiddi voldugan her sem gerði innrás í Grikklandi eins og spádómurinn sagði fyrir um. En þrátt fyrir styrk hans var hann hrakinn brott þaðan af minni herdeild frækinna grískra hermanna.

Það er ekki erfitt að sjá Alexander mikla sem hinn volduga konung sem kom fram í Dan 11.3 og varð einvaldur í hinum forna heimi. Hann dó 32 ára að aldri án erfingja til að taka við stjórn ríkisins. Svo heimsveldinu var skipt á milli fjögurra hershöfðingja hans: Seleukus fékk Sýrland og Mesópotamíu, Ptólómeus fékk Egyptaland, Lýsimakus Þrakíu og hluta af litlu-Asíu og Kassander réð Makedóníu og Grikkland.

`Berðu saman Dan 11.2-4 og Dan 8.3-8, 20-22. Hvernig hjálpa þessir textar okkur að bera kennsl á Alexander sem það vald sem um er að ræða í þessum versum?`

Hvað getum við lært af öllum þessum nöfnum, dagsetningum, stöðum og sögulegu atburðum?  Í fyrsta lagi finnum við að spádómurinn rættist eins og sendiboði Guðs sagði fyrir um. Orð Guðs bregst aldrei. Í öðru lagi er Guð Herra mannskynssögunnar. Okkur virðast ef til vill að þessi pólitísku völd, leiðtogar og ríki séu knúin áfram af metorðagirnd keisara, einræðisherra og stjórnmálamanna allra flokka. En Biblían sýnir að það er í rauninni Guð sem er við stjórn og að hann muni stýra hjóli mannkynssögunnar í samræmi við heildaráform sín og það muni að lokum leiða til útrýmingar hins illa og stofnunar eilífðarríkis Guðs.