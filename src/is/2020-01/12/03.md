---
title:  Sýrland Og Egyptaland
date:  16/03/2020
---

`Lestu Dan 11.5-14. Hverju er verið að lýsa í þessum versum?`

Eftir dauða Alexanders mikla var hinu víðfeðma gríska heimsveldi skipt milli fjögurra hershöfðingja hans. Tveimur þeirra—Seleukus í Sýrlandi (í norðri) og Ptólómeusi í Egyptalandi (í suðri)—tókst að setja upp ættarveldi sem börðust hvort við annað um yfirráð landsins.

Flestir þeirra sem rannsaka Biblíuna skilja það svo að stríðin milli konunga norðursins og suðursins sem sagt er frá í Dan 11.5-14 bendi til hinna fjölmörgu bardaga milli þessara ættarvelda. Samkvæmt spádóminum mundi verða gerð tilraun til að sameina þessi tvö ættarveldi með hjónaböndum en sú eining varaði skammt (Dan 11.6). Sagnfræðiheimildir benda til að Antíokkus II Þeos (261-246 f.Kr.), barnabarn Seleukusar I, hafi kvænst Berníku, dóttur Ptólómeusar II Fíladelfusar, konungs Egypta. Það samkomulag hélst ekki lengi og skjótlega reis upp deila sem hafði bein áhrif á fólk Guðs. Þannig fjallar Dan 11 um mikilvæg atvik sem snertu fólk Guðs öldum saman eftir að Daníel hvarf af sjónarsviðinu.

Við getum svo spurt hvers vegna Drottinn hafi opinberað öll þessi smáatriði um stríð milli konungdæma sem börðust um yfirráðin í þessum hluta heimsins. Ástæðan er einfaldlega sú að þessi stríð snertu fólk Guðs. Þess vegna lét Drottinn vita fyrirfram um þær mörgu áskoranir sem fólk hans mundi mæta á komandi árum. Auk þess er Guð Herra mannkynssögunnar og þegar við berum boðskap spámannanna saman við atburði sögunnar sjáum við að spádómarnir hafa ræst eins sagt var fyrir. Sá Guð sem segir fyrir um hverfulleika þessara grísku konungdæma sem berjast hvort gegn öðru er sá Guð sem þekkir framtíðina. Hann er verður trausts okkar og trúar. Hann er mikill Guð en ekki bara hjáguð sem mannlegt hugmyndaflug hefur skapað. Hann stjórnar ekki aðeins atburðarás sögunnar heldur getur hann einnig stjórnað lífi okkar ef við leyfum honum það.

`Lestu Jes 46.9, 10. Hvaða grundvallarguðfræði er að finna í þessum versum og hvaða von veita þau okkur? Hugleiddu hversu ógnvekjandi tíunda versið væri ef Guð væri hefnigjarn og illkvittinn í stað þess að vera vingjarnlegur og elskulegur.`