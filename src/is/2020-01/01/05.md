---
title:  Tímakvarði Guðs
date:  01/01/2020
---

Annað mikilvægt atriði sem við þurfum að hafa í huga við rannsókn Daníelsbókarinnar hefur með túlkunartímann að gera. Fjögur meginviðhorf eru ríkjandi meðal fræðimanna: fortíðarstefna (preterism), framtíðarstefna (futurism), hugsjónastefna (idealism) og sögustefna (historicism).

Fortíðarstefnan lítur svo á að atburðir spádómanna hafi þegar gerst í fortíðinni. Framtíðarstefnan telur að þessir sömu spádómar eigi eftir að gerast í framtíðinni. Hugsjónastefnan lítur aftur á móti svo á að endalokaspádómarnir séu táknmyndir um almenn andleg málefni án nokkurra tengsla við sögulega viðburði.

Sögustefnan heldur því aftur á móti fram að Guð birti samfellda röð sögulegra viðburða allt frá tíma spámannsins til endalokanna. Þegar við rannsökum Daníelsbókina munum við sjá að hver af meginsýnum bókarinnar (Dan 2, 7, 8, 11) endurtekur hið sögulega yfirlit frá mismunandi sjónarmiðum með nýjum upplýsingum. Frumherjar aðventista, þar á meðal Ellen G. White, skildu spádómana í Daníel og Opinberunarbókinni á grundvelli sögustefnunnar.

`Lestu 4Mós 14.34 og Esk 4.5, 6. Hvað táknar hugtakið „dagur“ yfirleitt í þessum spádómum?`

Þegar við rannsökum Daníelsbókina ættum við að hafa í huga að tími í spádómunum er mældur samkvæmt ár-fyrir-dag meginreglunni. Þannig ættum við að skilja 2300 kvöld-og-morgna sem 2300 ár (Dan 8.14). Á sama hátt tákna 70 vikurnar í Dan 9.24-27 því 490 ár.

Þessi tíma-mælikvarði virðist augljóslega vera réttur því að (1) þar sem sýnirnar eru táknrænar þá hlýtur tíminn einnig að vera táknrænn; (2) þar sem atburðir sýnanna gerast yfir langan tíma, í sumum tilvikum allt til tíma endalokanna, ætti að túlka spádómstímann í ljósi þess. (3) Ár-fyrir-dag meginreglan er staðfest í Daníelsbókinni. Gott dæmi um það má finna í spádóminum um 70 vikurnar sem nær frá tíma Artaxerxesar konungs til komu Jesú sem hins smurða Messíasar.3 Rökréttasta leiðin til að túlka tímann í Daníelsbókinni er því á grundvelli ár-fyrir-dag meginreglunnar.

3 Benda má á að Dauðahafsritin sýna fram á að Gyðingar fyrir tíma Jesú væntu komu Messíasar á tímabilinu frá 10 f.Kr. - 2 e.Kr. á grundvelli þessa spádóms í Dan 9 (Þýð).

`Sumir þessara spádóma ná yfir hundruð og jafnvel þúsundir ára. Hvað ætti það að kenna okkur varðandi þolinmæði?`