---
title:  Kristur Þungamiðja Daníelsbókarinnar
date:  29/12/2019
---

`Lestu Lúk 24.25-27; Jóh 5.39 og 2Kor 1.19, 20. Að hvaða leyti er Kristur þungamiðja ritninganna?`

Það er enginn vafi að Jesús er þungamiðja ritninganna, þar á meðal Daníelsbókarinnar. Í fyrsta kaflanum sjáum við til dæmis takmarkaða og ófullkomna mynd af reynslu Daníels sem hliðstæðu af reynslu Krists sem yfirgaf himininn til að búa í þessum synduga heimi og mæta myrkravaldinu. Auk þess hljóta Daníel og vinir hans visku af hæðum, sem minnir á visku Krists, til að mæta áskorun menningarumhverfis þeirra í Babýlon. Annar kaflinn notar „stein endalokanna“ til að benda á að ríki Krists muni að lokum koma í stað allra heimsvelda. Þriðji kaflinn sýnir okkur Krist sem gengur með trúföstum þjónum sínum í eldsofni. Í fjórða kaflanum sjáum við Guð hrekja Nebúkadnesar frá völdum um tíma svo að konungurinn fái skilið að „allt vald er á himnum“ (Dan 4.23). Sú yfirlýsing minnir okkur á að Kristur, mannssonurinn (Dan 7.13) fær völdin og ríkið eins og því er lýst í Dan 7. Fimmti kaflinn lýsir falli Belsassar konungs og falli Babýlon fyrir Persum um nótt sem einkenndist af sukki og svalli. Það bendir til sigurs Krists og engla hans yfir Satan og útrýmingu Babýlon endalokanna. Sjötti kaflinn sýnir okkur samsæri gegn Daníel sem minnir á þær fölsku ákærur sem æðstu prestarnir báru fram gegn Jesú. Og líkt og Daríus konungur reyndi árangurslaust að bjarga Daníel reyndi Pílatus árangurslaust að bjarga Jesú (Matt 27.17-24). Í sjðunda kaflanum er Kristi lýst sem mannssyninum sem er veitt ríkið og völdin yfir fólki sínu. Í áttunda kaflanum sjáum við Krist sem prest í helgidómi himinsins. Níundi kaflinn framsetur Krist sem fórnarlambið sem staðfestir sáttmálann milli Guðs og fólks hans að nýju með dauða sínum. Og í tíunda til tólfta kaflanum er Kristi lýst sem Míkael, fremsta höfðingjanum, sem berst gegn valdi hins illa og bjargar fólki Guðs undan yfirráðum dauðans.

Við skulum því ekki gleyma því að Kristur er miðlægur í bók Daníels og í hverjum kafla hennar finnum við reynslu eða hugmynd sem bendir til Krists.

`Hvernig getum við lært að hafa Krist miðlægan í lífi okkar ekki aðeins mitt í baráttu okkar og erfiðleikum heldur einnig á tímum hamingju og velgengni? Hvers vegna er svo mikilvægt að gera það?`