---
title:  Spádómar Um Endalokin Í Bók Daníels
date:  31/12/2019
---

Spádómssýnirnar í Daníelsbókinni eru frábrugðnar spádómsboðsköpum annarra spámanna Gamla testamentisins. Spádómar Daníels eru svokallaðir endalokaspádómar (apocalyptic prophecies) en flestir aðrir spádómar Gamla testamentisins eru hefðbundnir eða klassískir spádómar. Það er mikilvægt að við gerum okkur grein fyrir muninum svo að við getum skilið spádóma Biblíunnar á réttan hátt.

Endalokaspádómar hafa sérstök einkenni sem greina þá frá hefðbundnum spádómum:

Sýnir og draumar. Spámaðurinn fær opinberanir frá Guði annaðhvort í svefni eða vöku (2.19; 7.1; 8.1; 10.1) Í hefðbundnum spádómi kemur „orð Guðs til“ spámannsins og getur innifalið sýn. Þetta hugtak er notað u.þ.b. 1600 sinnum í spádómsbókunum.

Englar. Englar flytja boðskapinn og útskýra hann einnig að einhverju leyti (7.16+; 8.15+; 9.20+; 10.4+; 10.15+; 12.6+).

Táknmyndir. Boðskapurinn er framsettur í táknum og myndum sem eru utan við mannlega reynslu, eins og t.d. samsett dýr eða skrímsli með vængi og horn (m.a. 2.35; 7.7).

Tvíhyggja. Bitur deila milli góðs og ills sem endar með sigri þess góða (7; 8-9; 10-12).

Endalokin fyrirfram ákveðin. Ekkert hindrar uppfyllingu frelsunaráforms Guðs. Endirinn er þegar ákveðinn (7.12; 8.14; 11.2; 12.7).

Fókus á endalokin. Veraldarsagan endar með miklum hamförum og eilífðarríki Guðs tekur við (2.28, 44; 8.19, 26; 9.26, 27; 10.14; 12.4+).

Algildi. Frelsunarverk Guðs varðar ekki aðeins fólk hans heldur allan heiminn. Rökstyddu svar þitt. (2.35, 44, 45; 7.14, 27).

Guðleg yfirráð; ekki skilorðsbundin. Uppfylling hefðbundinna spádóma er oft háð viðbrögðum mannanna. Endalokaspádómar eru aftur á móti óskilorðsbundnir og byggjast á fyrirframþekkingu Guðs og yfirvaldi og munu rætast óháð vali mannanna.

`Lestu Jón 3.3-10. Er þetta hefðbundinn spádómur eða endalokaspádómur? Rökstyddu svar þitt. Hvað með Dan 7.6?`

Það er ávinningur að þekkja meginmuninn á hefðbundnum spádómi og endalokaspádómi. Í fyrsta lagi sýnir þessi flokkun að Guð notar mismunandi leiðir til að koma spádómsboðskap sínum til skila (Heb 1.1). Í öðru lagi hjálpar sú þekking okkur að meta fegurð og margbreytileika Biblíunnar. Í þriðja lagi hjálpar hún okkur að túlka spádóma Biblíunnar í samræmi við heildarboðskap Biblíunnar og útskýra réttilega orð sannleikans (2Tím 2.15).

`Sumir kristnir í dag reikna með að lokaviðburðir veraldarsögunnar muni eiga sér stað í Austurlöndum nær á grundvelli texta eins og Hós 3.4, 5; Am 8.11 og Sak 9.1. Hvað er rangt við slíka túlkun? Hvernig getur það hjálpað okkur að skýra málið ef við þekkjum muninn á hefðbundnum spádómum og endalokaspádómum?`