---
title:  Til Íhugunar
date:  03/01/2020
---

„Biblían var til þess gerð að vera leiðarljós allra þeirra sem óska að kynnast vilja skapara síns. Guð gaf mönnunum hið óskeikula spádómsorð. Englar, og jafnvel Guð sjálfur, komu til þess að kunngera Daníel og Jóhannesi þá atburði sem bráðlega mundu koma fram. Þessi mikilvægu málefni sem snerta frelsun okkar voru ekki sveipuð dularhjúpi. Þau voru ekki opinberuð á þann hátt að hinn einlægi sannleiksleitandi þyrfti að vera í vafa eða lenda á villigötum. Drottinn segir fyrir munn spámannsins Habakkuks: „Skrifa þú vitrunina upp og letra svo skýrt . . . að lesa megi viðstöðulaust.“ Hab 2.2. Orð Guðs er augljóst öllum sem lesa það með bænarhug. Sérhver sannarlega ráðvönd sál mun öðlast ljós sannleikans. „Ljós rennur upp fyrir réttlátum.“ Slm 97.11. Og enginn söfnuður getur náð framförum í heilagleika nema meðlimir hans leiti í alvöru sannleikans eins og hann væri falinn fjársjóður.“ (DM, bls. 358).

„Rannsakið sögu Daníels og félaga hans. Þó þeir lifðu þar sem þeir voru og mættu freistingum frá öllum hliðum til að dekra við sjálfa sig heiðruðu þeir Guð og vegsömuðu hann með daglegu lífi sínu. Þeir einsettu sér að forðast allt hið illa. Þeir höfnuðu því að vera á vegi óvinarins. Og Guð launaði þeim með ríkulegum blessunum fyrir staðfasta hollustu þeirra.“ (4MR, bls. 169, 170).

**Til umræðu**

`1. Þegar við rannsökum Daníelsbókina kemur áhrifamikið atriði í ljós. Guð er ekki aðeins með yfirráð yfir öllum þjóðum heldur þekkir hann hvert eitt okkar náið, jafnvel innstu hugrenningar okkar, eins og við sjáum í Dan 2, þar sem hann gat gefið heiðnum konungi draum. Sá möguleiki að komast inn í huga einhvers sem er sofandi og koma þar fyrir draumi sýnir fram á nálægð sem við fáum ekki skilið. Jafnframt sýnir eðli draumsins að Guð stjórnar jafnvel víðfeðmum heimsveldum og veit hvernig allt muni enda. Hvaða huggun og von getum við dregið frá slíkri staðreynd? En hvaða áhrif hefur það á þig að vita að Drottinn er svo nálægur að hann þekkir jafnvel hugsanir þínar? Hvers vegna er þar af leiðandi fyrirheit krossins svo mikilvægt?`

`2. Ræðið mismuninn á hefðbundnum spádómum og endalokaspádómum. Hvaða önnur dæmi um þá er að finna í Biblíunni?`