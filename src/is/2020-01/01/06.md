---
title:  Gildi Daníelsbókarinnar Í Dag
date:  02/01/2020
---

Þó svo Daníelsbókin hafi verið skráð fyrir rúmum 2500 árum hefur hún enn gildi fyrir fólk Guðs á 21. öldinni. Við skulum líta á þrennt sem sýnir gildi Daníelsbókarinnar fyrir okkur.

Guð drottnar yfir lífi okkar. Jafnvel þegar illa fer er Guð drottnari og þrátt fyrir duttlunga mannsins vinnur hann að því að sjá sem best fyrir börnum sínum. Reynsla Daníels í Babýlon minnir á reynslu Jósefs í Egyptalandi og Esterar í Persíu. Þau þrjú voru öll herleidd í framandi landi og undir yfirþyrmandi mætti heiðinna þjóða. Fljótt á litið gætu þau virst vera máttlítil og yfirgefin af Guði. En Drottinn styrkti þau og notaði þau á áhrifamikinn hátt. Þegar við stöndum andspænis reynslum, þjáningum og andstöðu getum við litið tilbaka til þess sem Guð gerði fyrir Daníel, Jósef og Ester. Við getum verið viss um að Drottinn er Drottinn okkar og hann hefur ekki yfirgefið okkur jafnvel í reynslum okkar og freistingum.

Guð stýrir gangi sögunnar. Stundum erum við uggandi yfir ráðvilltum og marklausum heimi sem er fullur af synd og ofbeldi. En boðskapur Daníels er að Guð er við stjórnvölinn. Í hverjum kafla Daníelsbókarinnar er rík áhersla lögð á að Guð stýri gangi sögunnar. Ellen G. White segir: „Í annálum mannkynssögunnar virðist vöxtur þjóða, ris og hrun heimsvelda vera háð vilja og yfirburðum mannsins. Gangur mála virðist að miklu leyti vera ákveðinn af mætti hans, metorðagirnd eða duttlungum. En í orði Guðs er hulan dregin til hliðar og við sjáum að ofar átökum og mótbrögðum áhugamála mannsins, valdbeitingu hans og ástríðum eru fulltrúar hins al-miskunnsama hljóðlega að vinna að því í þolinmæði að vilji hans verði að veruleika“ (Ed, bls. 173).

Guð sér fólki sínu á tíma endalokanna fyrir fyrirmynd. Daníel og vinir hans eru fyrirmynd þeirra sem sem lifa í þjóðfélagi sem hefur heimsmynd sem er oft í andstöðu við mynd Biblíunnar. Þegar átti að þvínga þá til að slaka á trú sinni og laga sig að siðum Babýlon, sem yrði til þess að þeir afneituðu hollustu sinni við Drottin, héldu þeir áfram að vera trúir orði Guðs. Trúfesti þeirra og algjör hollusta við Drottin er uppörvun fyrir okkur þegar við mætum andstöðu og jafnvel ofsóknum vegna fagnaðarerindisins. Jafnframt sýnir Daníel að það sé hægt að leggja eitthvað af mörkum til ríkisins og þjóðfélagsins og vera samt Drottni trú.

`Lestu Dan 9.23; Dan 10.11, 12 og Matt 10.29-31. Hvað segja þessi vers okkur um áhuga Guðs fyrir baráttu okkar?`