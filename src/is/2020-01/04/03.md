---
title:  Kall Til Tilbeiðslu
date:  20/01/2020
---

`Lestu Dan 3.8-25 og Opb 13.11-18. Hvaða hliðstæðum tökum við eftir milli þess sem gerðist á tíma Daníels og þess sem mun gerast í framtíðinni?`

Gulllíkneskið á Dúrasléttunni (sem á akkadísku þýðir „umgirt svæði”) lætur í það skína að um víðáttumikinn helgidóm sé að ræða. Eldsofninn sem var nálægt gæti minnt á altari. Babýlonísk tónlist var hluti af helgiathöfninni. Sjö tegundir hljóðfæra eru nefndar e.t.v. í því skyni að láta í ljós að siðareglunum varðandi aðdáunina sé fyllilega framfylgt.

Í dag dynur stöðugt yfir okkur kall til að taka upp breyttar lífsvenjur, nýja hugsjónastefnu og segja skilið við hollustu okkar við vald Guðs eins og það birtist í orði hans og snúa hollustu okkar að nútíma arftökum babýloníska veldisins. Aðdráttarafl heimsins virðist stundum yfirþyrmandi en við ættum að minnast þess að fyrsta hollusta okkar er við Guð, skapara okkar.

Samkvæmt tímatali spádómanna lifum við á síðustu dögum mannkynssögunnar. Í Opb13 er gefið til kynna að íbúar jarðarinnar, smáir og stórir, auðugir og fátækir og frjálsir og ófrjálsir, muni verða knúðir til að votta líkneski dýrsins hollustu og taka merki á hægri hönd sér eða á enni sín (Opb 13.16).

Sex hópar manna eru sagðir votta ímynd dýrsins hollustu sína: smáir og stórir, auðugir og fátækir, frjálsir og ófrjálsir. Tala dýrsins, 666, leggur einnig áherslu á töluna sex. Það sýnir að líkneskið sem Nebúkadnesar reisti sér er einungis lýsing á því sem Babýlon endalokanna muni gera á hinum síðustu dögum (sjá Dan 3.1 varðandi notkun talnanna sex og sextíu). Þess vegna ættum við að taka vel eftir því sem gerist í þessari frásögn og hvernig Guð beitir yfirráðum sínum til að stjórna atburðarás heimsins.

`Tilbeiðsla er ekki einungis fólgin í því að krjúpa frammi fyrir einhverju eða einhverjum og játa opinberlega hollustu sína. Hvaða aðrar leiðir getum við farið sem leiða til þess að við tilbiðjum eitthvað annað en Drottin okkar?`