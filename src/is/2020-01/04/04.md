---
title:  Eldraunin
date:  21/01/2020
---

Fyrir Hebreana þrjá var þessi tilbeiðsla líkneskisins sem konungurinn knúði fram augljós fölsun á tilbeiðslunni í musterinu í Jerúsalem sem þeir vöndust í æsku. Þó svo þeir gegndu störfum í Babýlon og væru konunginum hollir þá setti hollusta þeirra við Guð þeim ákveðnar skorður. Þeir voru vissulega tilbúnir að halda áfram að þjóna konunginum sem dyggir stjórnendur, en þeir gátu ekki tekið þátt í tilbeiðsluathöfninni.

`Lestu 2Mós 20.3-6 og 5Mós 6.4. Hvað í þessum textum hefur eflaust haft áhrif á afstöðu þessara manna?`

Samkvæmt fyrirmælum konungsins féllu allir fram og tilbáðu gullna líkneskið þegar hljóðfærin hljómuðu. Aðeins þrír, Sadrak, Mesak og Abed-Negó dirfðust að óhlýðnast konunginum. Samstundis voru nokkrir Babýloníumenn sem vöktu athygli konungsins á því. Ákærendurnir leituðust við að vekja reiði konungsins með því að segja: (1) að konungurinn sjálfur hafi sett þessa þrjá ungu menn yfir Babel-héraðið; (2) þessir Gyðingar dýrka ekki guði konungsins; og (3) þeir tilbiðja ekki gulllíkneskið sem konungurinn hafði látið reisa (Dan 3.12). En þrátt fyrir ofsareiði sína í þeirra garð bauð hann þeim annað tækifæri. Konungurinn var fús til að endurtaka allt ferlið svo að þessir menn gætu dregið afstöðu sína tilbaka og tilbeðið líkneskið. Ef þeir höfnuðu því yrði þeim varpað í glóandi eldsofninn. Nebúkadnesar lauk ákalli sínu með hrokafullri yfirlýsingu: „Og hver er þá sá guð sem gæti frelsað ykkur úr höndum mér?” (Dan 3.15).

Ungu mennirnir voru fylltir yfináttúrulegu hugrekki er þeir svöruðu konunginum: „Vilji Guð okkar, sá sem við dýrkum, frelsa okkur getur hann frelsað okkur jafnt úr glóandi eldsofni sem úr þínum höndum, konungur. Og þótt hann láti það ógert skaltu samt vita að við munum hvorki dýrka þína guði, konungur, né tilbiðja gulllíkneskið sem þú hefur látið reisa” (Dan 3.17, 18).

`Þó svo þeir vissu að Guð þeirra gæti frelsað þá höfðu þeir enga fullvissu um að hann myndi gera það. Samt sem áður neituðu þeir að hlýða fyrirmælum konungsins jafnvel þó þeir vissu að þeir yrðu e.t.v. brenndir lifandi. Hvaðan fáum við slíka trú?`