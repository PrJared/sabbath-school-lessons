---
title:  Leyndardómur Trúarinnar
date:  23/01/2020
---

Þegar við lítum á reynslu Sadraks, Mesaks og Abed-Negós kunnum við að spyrja okkur sjálf: Hver er leyndardómurinn að svo sterkri trú? Hvernig gætu þeir hafa verið reiðubúnir að láta brenna sig lifandi fremur en að tilbiðja líkneskið? Hugleiddu hvernig þeir hefðu getað réttlætt að falla fram af undirgefni við fyrirmæli konungsins. Samt sem áður stóðu þeir fast þó svo þeir gerðu sér grein fyrir að þeir hefðu getað misst lífið eins og svo margir aðrir höfðu gert.

`Lestu Heb 11. Hvað er okkur sagt um eðli trúarinnar?`

Til þess að þroska slíka trú þurfum við að skilja hvað trú er. Sumir hafa magnbundinn skilning á trúnni. Þeir mæla trú sína á grundvelli þeirra svara sem þeim virðist þeir fái frá Guði. Þeir aka t.d. til verslunarmiðstöðva og biðja Guð um bílastæði. Ef þeir finna stæði þar líta þeir á það sem vott um sterka trú, en ef öll bílastæðin eru aftur á móti full kunna þeir að telja að trú þeirra sé ekki nægilega sterk til að Guð hlusti á bænir þeirra. Slíkur skilningur á trúnni er hættulegur þar sem hann leitast við að ráða yfir Guði og tekur ekki tillit til yfirráða hans og visku.

Mælikvarðann á sanna trú, eins og hún birtist hjá vinum Daníels, er að finna í hvers eðlis samband okkar er við Guð og hve algjört traust okkar er til hans. Sönn trú leitast ekki við að beygja vilja Guðs til að aðlagast vilja okkar, þess í stað beygir hún vilja okkar undir vilja Guðs. Við sjáum t.d. að ungu Hebrearnir þrír vissu ekki nákvæmlega hvað Guð áformaði varðandi þá þegar þeir ákváðu að ganga í berhögg við konunginn og gera það sem rétt var þrátt fyrir afleiðingarnar. Þetta eru með sönnu einkenni þroskaðrar trúar. Við sýnum sanna trú þegar við biðjum Drottin um það sem okkur skortir en treystum honum svo til að gera það sem er best fyrir okkur, jafnvel þó við skiljum ekki alltaf það sem er að gerast og hvers vegna það gerist.

`Hvernig getum við beitt trúnni daglega, jafnvel í smáu, sem getur hjálpað trú okkar til að vaxa og vera reiðubúna til að mæta áskorunum tímanna? Hvers vegna er trú okkar í því smáa að ýmsu leyti mikilvægust?`