---
title:  Fjórði Maðurinn
date:  22/01/2020
---

`Lestu Dan 3.19-27. Hvað gerist? Hver er fjórða veran í eldinum?`

Eftir að hafa varpað hinum dyggu Hebreum í eldsofninn varð Nebúkadnesar furðu lostinn þegar hann gerði sér grein fyrir fjórðu verunni í eldsofninum og hann bar kennsl á hana sem son guðanna (Dan 3.25).

Konungurinn gat ekki sagt mikið meira, en við vitum hver þessi persóna var. Hún birtist Abraham fyrir eyðingu Sódómu og Gómorru, glímdi við Jakob við Jabbok-lækinn og birtist Móse í brennandi runna. Það var Jesús Kristur fyrir holdtekju sína og hann birtist til að sýna fram á að Guð stendur með fólki sínu á tímum erfiðleika.

Ellen G. White segir: „Drottinn gleymdi ekki sínum. Þegar vitnum hans var varpað í eldsofninn birtist sjálfur frelsarinn þeim í eigin persónu og gekk með þeim mitt í eldinum. Í nærveru hans sem er Herra hita og kulda misstu logarnir mátt sinn til að eyða“ (PK, bls.508, 509).

Það er eins og við lesum hjá Jesaja: „Gangir þú gegnum vötnin er ég með þér, gegnum vatnsföllin, þá flæða þau ekki yfir þig. Gangir þú gegnum eld skalt þú ekki brenna þig og loginn mun ekki granda þér“ (Jes 43.2).

Þó svo okkur líki slíkar frásagnir þá vekja þær spurningu varðandi aðra sem eru ekki frelsaðir með kraftaverki frá ofsóknum vegna trúar sinnar. Þeir þekkja vel reynslu Jesaja og Sakaría sem trúlausir konungar líflétu. Í gegnum aldirnar allt til okkar tíma hafa trúir kristnir menn og konur þolað hræðilegar þjáningar sem enduðu ekki með frelsun fyrir kraftaverk heldur með dauða þeirra. Þessi frásögn er aftur á móti um trúfasta einstaklinga sem voru frelsaðir með kraftaverki en við vitum að það gerist venjulega ekki.

`Hvað undraverða frelsun bíður alls hins trúfasta fólks Guðs, óháð örlögum þeirra hér? (Sjá 1Kor 15.12-26.)`