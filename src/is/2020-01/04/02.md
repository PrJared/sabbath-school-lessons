---
title:  Gullna Líkneskið
date:  19/01/2020
---

`Lestu Dan 3.1-7. Hvað var það sem að öllum líkindum hvatti konunginn til að reisa þessa styttu?`

Nokkur tími leið frá draumnum til uppsetningu þessarar styttu. Svo virðist sem konungurinn hafi ekki getað gleymt draumnum og þeirri staðreynd að önnur veldi myndu koma í stað Babýlonar. En hann var ekki ánægður með að vera aðeins höfuðið úr gulli heldur vildi hann gefa til kynna með styttunni, sem var öll úr gulli, að ríki hans muni standa allt tímabil mannkynssögunnar.

Þessi afstaða mikilmennsku minnir á þá sem reistu Babelturninn forðum, sem í hroka sínum leituðust við að ögra sjálfum Guði. Nebúkadnesar var ekki síður hrokafullur. Hann hafði afrekað margt sem stjórnandi Babýlonar og hann þoldi ekki tilhugsunina um að ríki hans muni um síðir líða undir lok. Svo í viðleitni sinni að upphefja sjálfan sig reisti hann styttu til að skapa tilfinningu um mátt sinn og jafnframt að kanna hollustu þegna sinna. Það er ekki ljóst hvort styttunni var ætlað að tákna konunginn eða einhvern guðanna en við ættum að hafa í huga að í fornöld voru ekki skýrar línur milli stjórnmála og trúarbragða og það er jafnvel spurning hvort um nokkur mörk væru þar að ræða.

Við ættum einnig að hafa í huga að Nebúkadnesar var búinn að fá tvö tækifæri til að kynnast hinum sanna Guði. Fyrst prófaði hann ungu Hebreana og fann að þeir voru tíu sinnum vitrari en aðrir vitringar í Babýlon. Síðan, eftir að öllum hinum vitringunum hafði mistekist að minna hann á drauminn, tjáði Daníel honum hugsanir hans, drauminn og túlkun hans. Að lokum áttaði konungurinn sig á yfirburðum Guðs Daníels. En samt nægðu þessi dæmi ekki til þess að fá konunginn til að hætta hjáguðadýrkun sinni. Spurningin er: Hvers vegna ekki? Sennilega var það hroki. Syndugar mannverur standa gegn því að viðurkenna að efnisleg og vitsmunaleg afrek þeirra séu hégómi og muni verða að engu. Stundum hegðum við okkur líkt og Nebúkadnesar þegar við beinum athygli okkar of mikið að afrekum okkar og gleymum hve litla þýðingu þau kunna að hafa í ljósi eilífðarinnar.

`Hvernig getum við lært að falla ekki í sömu gildru og Nebúkadnesar, jafnvel ekki ómeðvitað?`