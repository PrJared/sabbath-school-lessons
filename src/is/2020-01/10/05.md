---
title:  Starf Messíasar
date:  04/03/2020
---

Meðalgöngubæn Daníels fjallar um tvennt: syndir fólksins og eyðingu Jerúsalem. Svar Guðs er því tvíþætt. Fyrir verk Messíasar er fólkið frelsað og helgidómurinn verður endurvígður. Þessum tveim þáttum í bæn Daníels er svarað með því að fara út fyrir staðbundið sögusvið Daníels þar sem verk Messíasar muni koma öllu mannkyninu til góða.

`Lestu Dan 9.21-27. Hvaða verk átti að inna af hendi á þessu 70-vikna tímabili? Hvers vegna var Jesús sá eini sem gat gert það?`

Við lok sjötíu (ár-)viknanna hefur eftirfarandi átt sér stað:

(1) „Mælir misgjörða þinna er fullur.“18 Hebreska orðið sem þýtt er „misgjörðir“ gefur til kynna vísvitandi brot.19 Það er einnig notað um mótþróa mannanna gegn Guði (Esk 2.3). En fyrir blóð Jesú er uppreisnin gegn Guði bæld niður og mönnum stendur til boða verðleikar krossins.

(2) „Syndirnar afplánaðar.“ 20 Jesús hefur rofið áhrifamátt syndarinnar og fyrirgefið þær. Allt frá tíma syndafallsins hefur maðurinn ekki getað lifað í samræmi við staðal Guðs en Messías mun sjá um mistök okkar.

(3) „Friðþægt verður fyrir ranglætið.“ Páll komst þannig að orði: „Því að í honum þóknaðist Guði að láta alla fyllingu sína búa og láta hana koma öllu í sátt við sig, öllu bæði á jörðu og himnum, með því að semja frið með blóði sínu úthelltu á krossi“ (Kól 1.19, 20). Einungis Jesús getur komið því til leiðar.

(4) „Eilíft réttlæti kemst á.“ Kristur tók sér stöðu okkar á krossinum og veitti okkur þar með þá blessun að standa réttlætt frammi fyrir Guði. Það er einungis fyrir trú að við getum öðlast það réttlæti sem kemur frá Guði.

(5) „Sýnir spámannanna rætast.“21 Þegar Kristur bar sjálfan sig fram sem fórn innsiglaði það og uppfyllti spádóma Gamla testamentisins um friðþæðingarstarf hans.

(6) „Hið háheilaga hlýtur smurningu.“ Hið háheilaga getur hér vísað til persónu eða staðar. Þessi yfirlýsing vísar til „vígslu“ hins himneska helgidóms þegar Kristur er settur inn sem æðsti prestur okkar þar (Heb 8.1).

---

<sup>18</sup> Merking þessarar yfirlýsingar er tvíræð á frummálinu: „Ljúka misgjörðum“ eða „Binda endi á misgjörðir.“  Fyrri merkingin gæti gefið til kynna að láta misgjörðir (fólks Guðs) ná hámarki sínu, eins og íslenska þýðingin gefur til kynna, en frummálið virðist þó frekar styðja síðari merkinguna að (Messías) myndi binda endi á misgjörðir (almennt), sem er einnig áhersla lexíunnar. (Þýð.)

<sup>19</sup> Eða: „uppreisn“ (Þýð.).

<sup>20</sup> Orðrétt: „innsiglaðar“ eða „ endir bundinn á.“ (Þýð.)