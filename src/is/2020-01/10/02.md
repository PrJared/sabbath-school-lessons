---
title:  Tíminn Er Kominn
date:  01/03/2020
---

`Lestu Dan 9.1, 2. Daníel segir okkur að gaumgæfin rannsókn hans á ritningunum hafi hjálpað sér að skilja spádóminn betur. Hvaða ritningar Biblíunnar er hann að tala um?`

Þegar við lítum á þessa bæn verður ljóst að hún er ávöxtur ítarlegrar rannsóknar á opinberunum Guðs til Móse og spámannanna. Daníel hafði séð í riti Jeremía að þessi herleiðing mundi standa yfir í sjötíu ár (sjá Jer 25.11, 12; Jer 29.10), og hann skildi á hve merkum sögulegum tímamótum hann lifði.

Höfum í huga að Daníel flutti þessa bæn 539 f.Kr., árið sem heimsveldi Persa tók stöðu Babýlonar. Svo næstum sjötíu ár eru liðin frá því að Nebúkadnesar hertók Jerúsalem og eyðilagði musterið. Samkvæmt spádómi Jeremía mundi fólk Guðs því bráðlega snúa aftur til heimalands síns. Daníel treysti orðum Guðs og vissi því að eitthvað stórkostlegt væri í aðsigi fyrir fólk Guðs og að herleiðingin í Babýlon væri brátt á enda og Gyðingarnir mundu snúa aftur til heimkynna sinna eins og Guð hafði heitið í orði sínu.

Á grundvelli rannsóknar sinnar á þeim ritningum sem hann hafði aðgang að gerði Daníel sér grein fyrir hve alvarlegar syndir fólks hans voru. Það hafði rofið sáttmálann og slitið sambandi sínu við Guð. Útlegðin var því óhjákvæmileg afleiðing (3Mós 26.14-45). Það var því rannsókn á opinberun Guðs sem veitti Daníel skilning á tímunum og tilfinningu fyrir nauðsyn þess að leita Guðs fyrir hönd fólksins.

Er við nálgumst endalok þessa heims þurfum við að rannsaka orð Guðs meira en nokkru sinni fyrr og lifa samkvæmt því. Einungis ritningin getur gefið okkur áreiðanlega útskýringu á heiminum sem við lifum í. Ritningin segir okkur frásögnina um deiluna miklu milli góðs og ills og opinberar þannig að saga mannsins muni enda með því að hinu illa verði algjörlega útrýmt og Guð muni stofnsetja eílíft ríki sitt. Því meir sem við rannsökum ritningarnar þeim mun betur skiljum við ástand heimsins í dag og stöðu okkar í honum ásamt því hvers vegna við getum átt von þrátt fyrir að heimurinn geti ekki veitt okkur neina.

`Hvernig hjálpar Biblían okkur að skilja að nokkru leyti þann heim sem annars virðist vera torskilinn?`