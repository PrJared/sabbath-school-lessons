---
title:  Gildi Meðalgöngunnar
date:  03/03/2020
---

`Lestu Dan 9.5-13. Hvers vegna er það mikilvæg staðreynd að Daníel nefnir í sífellu að „við“ höfum gert rangt og innifelur þannig sjálfan sig í þeim syndum sem höfðu leitt svo miklar hörmungar yfir þjóðina?`

Bæn Daniels er einungis ein af mörgum mikilvægum meðalgöngubænum í Biblíunni. Slíkar bænir snerta hjarta Guðs, afstýra dómum og færa lausn frá óvinum. Þegar Guð ætlaði sér að eyða allri Gyðingaþjóðinni stöðvaði meðalganga Móse hönd Guðs (2Mós 32.7-14; 4Mós 14.10-25). Jafnvel þegar alvarlegir þurrkar voru að gereyða landið svaraði Guð bæn Elía og úthellti rigningu til að endurvekja landið (1Kon 18).

Þegar við biðjum fyrir fjölskyldum okkar, vinum og öðrum eða ákveðnum kringumstæðum heyrir Guð bænir okkar og getur gripið í taumana. Stundum getur það tekið langan tíma að fá bænasvar en við getum verið þess fullviss að Guð gleymir aldrei þörfum barna sinna (sjá Jak 5.16).

Í þessu tilviki kom Daníel fram sem meðalgangari milli Guðs og fólks hans. Það sést m.a. á orðum hans þegar hann sagði við Guð: „Láttu ásjónu þína lýsa,“ orð sem tekin eru úr blessun Arons (Dan 9.17; sbr. 4Mós 6.24-26 þar sem bætt er við: „. . . og sé þér náðugur“). Það sýnir að náð Guðs er kjarni bænar Daníels. Á grundvelli rannsóknar sinnar á ritningunni gerði hann sér grein fyrir hve syndugt fólkið var orðið þar sem það hafði brotið lögmál Guðs og neitaði að hlýða á aðvaranir Guðs. Daníel kannaðist við að það væri andlega vonlaust og bað því um lækningu og fyrirgefningu því til handa. En spámaðurinn telur sig einnig með fólkinu. Að sumu leyti er Daníel mynd af Kristi sem meðalgangara okkar (Jóh 17). En það er samt reginmunur á þeim: Kristur er „án syndar“ (Heb 4.15) og þarf því ekki að játa persónulegar syndir eða færa fórnir til að öðlast fyrirgefningu (Heb 7.26, 27). En hann samsamar sig syndurunum á sérstakan hátt: „Guð dæmdi Krist, sem þekkti ekki synd, sekan í okkar stað til þess að hann gerði okkur réttlát í augum Guðs“ (2Kor 5.21).

`„Ef við söfnuðum saman öllu því sem er gott og heilagt, göfugt og elskuvert í manninum og færðum það englum Guðs sem þátt í frelsun okkar eða sem verðleika mundi því verða hafnað sem drottinsvikum“ (FW, bls. 24). Hvað kennir þetta okkur um þörf okkar fyrir meðalgangara? Í ljósi þessarar bænar hvað meinum við þegar við segjum: „Helgist þitt nafn“ í Faðirvorinu?`