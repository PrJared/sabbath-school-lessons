---
title:  Tímatal Spádómsins
date:  05/03/2020
---

Við lok sýnarinnar um 2300 kvöld og morgna var spámaðurinn undrandi þar sem hann skildi hana ekki (Dan 8.27). Tíu árum síðar kom Gabríel til þess að hjálpa Daníel að skilja sýnina (Dan 9.23). Þessi opinberun gefur okkur viðbótarupplýsingar og sýnir fram á að Messías muni framkvæma verk sitt í lok sjötíu vikna tímabilsins. Samkvæmt ár-fyrir-dag meginreglunni og atburðarásinni verðum við að líta á 70 vikurnar sem 490 ár.22 Þetta tímabil hófst með fyrirmælum um endurreisn og endurbyggingu Jerúsalem (Dan 9.25). Þau fyrirmæli voru gefin af Artaxerxes konungi 457 f.Kr. og þau gáfu Gyðingunum leyfi til að endurreisa Jerúsalem undir leiðsögn Esra (Esr 7). Samkvæmt textanum eru þessar sjötíu vikur „útmældar“ eða „skornar af“ sem bendir til þess að þær séu hluti af lengra tímabili, sem sé 2300 árunum í sýninni í Dan 8.23 Það bendir til þess að bæði tímabilin hafi sameiginlegt upphaf, 457 f.Kr.

Spádómurinn um 70 vikurnar hefur þrjá hluta: sjö vikur, sextíu og tvær vikur og sjötugustu vikuna.

Vikurnar sjö (49 ár) benda eflaust til tímans sem það tók að endurreisa Jerúsalemborg. Að þeim loknum koma sextíu og tvær vikur (434 ár) til hins smurða (Dan 9.25).24 Þannig að 483 árum eftir fyrirskipun Artaxerxesar tók Jesús skírn (27 e.Kr.) og var þannig smurður af Heilögum anda til að gegna hlutverki sínu sem Messías.

Í sjötugustu vikunni mundu aðrir mikilvægir atburðir eiga sér stað: (1) Messías yrði afmáður (Dan 9.26), sem vísar til dauða hans. (2) „Hann mun gera traustan sáttmála við marga um eina sjöund (Dan 9.27, 1981). Þetta var ætlunarverk Jesú og postulanna fyrir Gyðingaþjóðina og náði yfir síðustu „vikuna,“ frá 27-34 e.Kr. (3) „Frá miðri viku mun hann afnema sláturfórn og matfórn.“ Dan 9.27). Þremur og hálfu ári eftir skírn sína (þ.e. í miðri „vikunni“) batt Jesús endi á fórnakerfið, sem þýðir að það hafði ekki lengur merkingu þar sem hann fórnaði sjálfum sér sem hinni endanlegu og fullkomnu fórn hins nýja sáttmála og gerði þar með dýrafórnir óþarfar. Sjötíu vikna tímabilið endar svo 34 e.Kr. þegar Stefán dó sem píslarvottur og fagnaðarerindið fór að breiðast út ekki aðeins meðal Gyðinga heldur einnig heiðingja.

`Lestu Dan 9.24-27. Mitt í vonarríka boðskapnum og fyrirheitinu um Messías lesum við um ofbeldi, stríð og eyðingu. Hvernig getur það hjálpað okkur að hafa fullvissu um von mitt í hörmungum lífsins?`

---

<sup>21</sup> Orðrétt: „innsiglar“ eða „staðfestir.“ (Þýð.)

<sup>22</sup> Það er eftirtektarvert að Dauðahafsritin sýna fram á að ýmsir hópar Gyðinganna fyrir og á tíma Krists væntu komu Messíasar á bilinu 10 f.Kr. – 2 e.Kr. á grundvelli þessa spádóms. (Þýð.)

<sup>23</sup> Athyglisvert er að enginn atburður er nefndur í Dan 8 sem upphaf 2300 áranna en ákveðinn atburður markar endi þeirra (Dan 8.14).  Ákveðinn atburður markar aftur á móti upphaf 70 viknanna (Dan 9.25) en enginn sérstakur atburður nefndur sem lýkur tímabilinu sem um er að ræða.  Aðeins er sagt að fyrirhuguð „tortíming“ muni halda áfram uns hernaðinum lýkur (Dan 9.26, 27).  Með því að setja þessi tímabil saman fáum við heildartímabil sem hefur bæði titekið upphaf og endi. (Þýð.)

<sup>24</sup> Sjá eldri þýðingar. (Þýð.)