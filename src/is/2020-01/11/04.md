---
title:  Máttur Og Vanmáttur
date:  10/03/2020
---

`Lestu Dan 10.10-19. Hvað gerðist þegar engillinn snerti Daníel?`

Daníel var gagntekinn af ljóma guðlegs ljóss og hann féll til jarðar. Engill kom þá fram og snerti hann og hughreysti. Þegar við lesum frásögnina sjáum við að engillinn snerti hann þrisvar sinnum.

Fyrsta snerting hans gerði spámanninum kleift að standa upp og heyra uppörvunarorð frá himnum: „Óttastu ekki, Daníel, því að frá þeim degi sem þú fyrst ákvaðst að leita skilnings og auðmýkja þig fyrir Guði þínum hefur þú verið bænheyrður og vegna bænar þinnar er ég kominn“ (Dan 10.12). Bæn Daníels hafði áhrif á himnum. Það er trygging fyrir okkur um að Guð heyri bænir okkar sem er mikil uppörvun fyrir okkur þegar á reynir.

Næsta snerting engilsins gerði Daníel kleift að tala. Daníel opnaði munn sinn, lét tilfinningar sínar og ótta í ljós og mælti til Drottins: „Herra minn, vegna þessarar sýnar kvelst ég og fæ ekki eflt mér þrótt. Hvernig gæti þessi þjónn herra míns talað við herra minn nú þegar ég er þrotinn að kröftum og kjarkur minn horfinn?“ (Dan 10.16, 17.) Guð talar ekki aðeins við okkur; hann vill að við opnum munn okkar svo við getum tjáð honum tilfinningar okkar, þarfir og framtíðardrauma.

Þriðja snertingin styrkti hann. Þegar Daníel gerði sér grein fyrir vanmætti sínum snerti engillinn hann og hughreysti með friði Guðs: „Óttastu hvergi, ástmögur, allt mun ganga þér í hag. Vertu hughraustur. Vertu hughraustur“ (Dan 10.19). Munum eftir því að engillinn var sendur til Daníels sem svar við bæn hans um skilning og innsæi. Sýninni í Dan 11 er því ætlað að hughreysta Daníel vegna íhugunar hans og sorgar yfir stöðu mála í Jerúsalem. Þegar Guð er með okkur getum við haft frið þrátt fyrir að á móti blási. Kærleiksrík snerting hans gerir okkur kleift að líta vonaraugum til framtíðarinnar.

`„Himinninn getur verið okkur hversdagslegum mönnum mjög nálægur“ (ÞA, bls. 26). Hve oft hugsum við um það hve himinn og jörð eru nátengd? Hvernig myndum við lifa öðruvísi ef við hefðum þann sannleika ávallt fyrir hugskotsjónum okkar?`