---
title:  Mikil Átök
date:  11/03/2020
---

`Lestu Dan 10.20, 21. Hvað er Daníel sýnt hérna?`

Himneski boðberinn dró tjöldin til hliðar og sýndi Daníel alheimsstríðið sem er háð að tjaldabaki sögu mannsins. Strax og Daníel byrjarði bæn sína hófst andleg barátta milli himins og jarðar. Himneskar verur hófu baráttu við konung Persa að hann leyfi Gyðingunum að halda áfram endurreisn musterisins. Við vitum á grundvelli Dan 10.1 að Kýrus var konungur Persa. En mannlegur konungur getur lítið gert í eigin mætti til að standa gegn himneskri veru. Það bendir til þess að einhver andlegur fulltrúi hafi staðið að baki Kýrusi og hvatt hann til að stöðva Gyðingana í að endurbyggja musterið.

Svipað á sér stað í Esk 28 þar sem konungurinn táknar Satan, hinn andlega mátt sem stóð að baki konungi þessarar borgar. Svo það ætti ekki að koma á óvart að Satan og englar hans hafi verið á meðal konunga Persíu sem Míkael barðist gegn. Það sýnir okkur að hin mannlega andstaða gegn endurreisn musterisins í Jerúsalem átti hliðstæðu á andlega sviðinu.

`Lestu Dan 10.13. Hvers konar baráttu er verið að lýsa?`

„Á sama tíma og Satan kepptist við að hafa áhrif á æðstu valdhafana í ríki Meda og Persa að sýna óvild í garð fólk Guðs voru englar að verki fyrir útlagana. Himinninn var áhugasamur um deiluna. Fyrir tilstilli Daníels spámanns fáum við leiftursýn inn í þessi átök milli hersveita góðs og ills. Í þrjár vikur glímdi Gabríel við máttarvöld myrkursins og leitaðist við að standa gegn þeim áhrifum sem voru að verki í huga Kýrusar og áður en þeim lauk kom Kristur sjálfur og veitti Gabríel lið. Gabríel segir: „Höfðingi Persaveldis veitti mér viðnám í tuttugu og einn dag en nú hefur Míkael, fremstur höfðingjanna, komið mér til hjálpar eftir að konungar Persa töfðu för mína“ (Dan 10.13). Himinninn gerði allt sem hann gat til að hjálpa fólki Guðs. Sigur var að lokum unninn, haldið var aftur af máttarvöldum óvinarins allan stjórnartíma Kýrusar og Kambýses, sonar hans, sem ríkti í um sjö og hálft ár“ (PK, bls. 571, 572).

Þessi deila átti upptök sín á himnum milli Guðs og Satans (Opb 12) en heldur áfram hér á jörðu. Hinn eiginlegi vígvöllur, þar sem baráttan er háð, er hjarta okkar. Sá sem hefur yfirráð yfir „hjarta“ okkar—hugsunum okkar og tilfinningum, áformum, ímyndunarafli og vilja—er hinn sanni herra lífs okkar.

Þýðing þessarar daglegu og jafnframt altæku deilu sem við erum flækt í yfirgnæfir allt annað sem getur ógnað okkur. Úrslit deilunnar—sigur Guðs—er þegar tryggður og sá stuðningur sem okkur býðst fyrir Jesú Krist er meira en nægilegur. Ef við erum búin vopnabúnaði Guðs getum við varist öllum árásum djöfulsins og andavera vonskunnar í himingeimnum.