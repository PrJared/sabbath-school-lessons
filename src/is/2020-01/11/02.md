---
title:  Fasta Og Bæn
date:  08/03/2020
---

`Lestu Dan 10.1-3. Hvað gerir Daníel enn einu sinni?`

Daníel nefnir ekki ástæðuna fyrir þessum langa sorgartíma sínum. En slík meðalganga er að mestum líkindum vegna ástands Gyðinganna sem voru nýfarnir frá Babýlon til Palestínu.

`Lestu Esr 4.1-5. Hvaða erfiðleikar mættu Gyðingunum þegar þeir sneru heim?`

Á grundvelli Esr 4.1-5 vitum við að Gyðingarnir mættu sterkri mótstöðu þegar þeir reyndu að endurbyggja musterið. Samverjarnir sendu falskar fregnir til persnesku hirðarinnar og hvöttu konunginn til að stöðva endurreisnina. Daníel mætti þeirri krísu með því að leita Guðs í þrjár vikur um að hann hafi áhrif á Kýrus að leyfa verkinu að halda áfram.

Á þessum tíma var Daníel sennilega nær níræðu. Hann hugsar ekki um sjálfan sig heldur um fólk sitt og þá erfiðleika sem það stendur andspænis og hann heldur áfram bænagjörð sinni í heilar þrjár vikur áður en hann fær nokkur svör frá Guði. Á þessum tíma neytir spámaðurinn mjög einfalds matar og heldur sig frá kræsingum og jafnvel ilmefnum. Hann hefur engar áhyggjur af þægindum sínum eða útliti en honum er mjög umhugað um velferð meðbræðra sinna í Jerúsalem í meira en 1500 km fjarlægð.

Þegar við lítum á bænalíf Daníels lærum við dýrmætar lexíur. Í fyrsta lagi ættum við ekki að gefast upp í bæn okkar, jafnvel þó svo bænum okkar sé ekki svarað samstundis. Í öðru lagi ættum við að taka tíma til að biðja fyrir öðrum. Það er eitthvað sérstakt við meðalgöngubænir. Minnumst þess að „Drottinn sneri við högum Jobs því að hann hafði beðið fyrir vinum sínum“ (Job 42.10). Í þriðja lagi ýtir bænin undir Guð að gera eitthvað áþreifanlegt. Þess vegna ættum við ávallt að biðja alls konar bænir. Við skulum taka byrðar okkar til Guðs í bæn þegar við stöndum andspænis óbærilegum reynslum, miklum vandamálum og yfirþyrmandi áskorunum (Ef 6.18).

`Lestu Dan 10.12. Hvað segir þessi texti okkur um bænina sem reynslu sem snertir Guð og fær hann til að gera eitthvað fremur en að hún sé einungis persónuleg reynsla sem fær okkur til að líka vel við Guð?`