---
title:  Tilkomumikil Vera
date:  09/03/2020
---

`Lestu Dan 10.4-9. Hvaða reynslu varð Daníel fyrir?`

Sú staðreynd að Daníel nefnir 24. dag hins fyrsta mánaðar gæti annaðhvort bent til borgaralegs tímatals Gyðinga sem hófst í mars/apríl eða trúarlegs tímatals þeirra sem hófst í september/október. Í fyrra tilvikinu hefði Daníel þá notað páskahátíðina og hátíð ósýrðu brauðanna til föstu. Í síðara tilvikinu þýðir það að Daníel hafi fastað á friðþægingardaginn og á laufskálahátíðinni sem virðist vera öllu sennilegra í ljósi þess að sagt er að hann hafi „auðmýkt sig fyrir Guði“ (Dan 10.12) sem er oft nefnt í sambandi við reynslu Ísraels á friðþægingardaginn.

Við getum varla gert okkur í hugarlund þá yfirgnæfandi dýrð þess sem Daníel segir frá þegar hann lýsir reynslu sinni. Mannveran sem hann sá (Dan 10.5, 6) minnir á mannssoninn sem birtist í sýninni um himneska dóminn (Dan 7.13). Línklæði hans minna á klæði prestanna (3Mós 16.4) sem aftur minna á höfðingja herskarans í sýninni um himneska helgidóminn (Dan 8). Gullið er einnig tengt klæðnaði prestanna sem merki um konunglega tign. Orð eins og elding, eldur, eir og voldug rödd, sem notuð eru til að lýsa þessari veru, benda til þess að hún sé yfirnáttúruleg og hafi eiginleika sem einkenna presta, konunga og veru í hernaði.  Hún er einnig að ýmsu leyti svipuð himnesku verunni sem birtist Jósúa stuttu fyrir bardagann um Jeríkó (Jós 5.13, 14). Í sýn sinni sá Jósúa „hershöfðingja Drottins.“ Það er eftirtektarvert að hebreska orðið sem er þýtt „hershöfðingi“ er sama orðið og notað er um „leiðtogann“ Míkael í Dan 10.21. En við finnum enn nánari samanburð milli reynslu Daníels og Jóhannesar sem fékk sýn um hinn risna Drottin á „degi Drottins,“ hvíldardeginum.

`Hvað er sameiginlegt með sýninni um son Guðs í Dan 10, Jós 5.13-15 og Opb 1.12-18?`

Samkvæmt Daníel greip mikil skelfing mennina sem með honum voru og Daníel sjálfur féll máttvana og magnþrota til jarðar. Opinberunin á návist Guðs altók hann. En þrátt fyrir ótta sinn fullvissaði sýnin Daníel um að Guð sé við stjórn mannkynssögunnar. Þegar sýnin opnaðist fyrir sjónum Daníels sáum við að Guð gaf honum yfirlit yfir sögu mannsins allt frá tíma spámannsins til stofnunar ríkis Guðs (Dan 11 – 12).

`Ef Drottinn getur haft stjórn á sögu mannsins eins og við höfum séð aftur og aftur í bók Daníels hvað getur hann þá gert í lífi hvers og eins okkar?`