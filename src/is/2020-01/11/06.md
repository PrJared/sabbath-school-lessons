---
title:  Sigursæll Höfðingi
date:  12/03/2020
---

Sögupersónan sem er mest áberandi í Daníelsbókinni er sú sem í byrjun er kölluð „mannssonur“ (Dan 7.13) eða „höfðingi herskarans“ (Dan 8.11). Í Dan 10.12 er okkur sagt að þessi persóna beri nafnið Míkael sem þýðir „Hver er sem Guð?“ Hann kom til að aðstoða Gabríel í deilunni við konung Persa (Dan 10.13). Engillinn talar um hann sem „Míkael, leiðtoga/höfðingja þinn“ (Dan 10.21), þ.e. leiðtoga fólks Guðs. Míkael kemur aftur fram sem „Míkael, leiðtoginn mikli, sem verndar syni þjóðar þinnar“ (Dan 12.1). Í Júd 9 er okkur sagt að Míkael, sem einnig er nefndur höfuðengill, hafi barist við Satan og reist Móse upp frá dauðum. Og í Opb 12.7 lesum við að Míkael sé foringi herskara himinsins sem bugar Satan og fallna engla hans. Míkael er þannig enginn annar en Jesús Kristur. Á sama hátt og Persaveldi hefur andlegt yfirvald sem stendur að baki þess sem ræður þar ríkjum þannig hefur fólk Guðs Míkael að yfirhershöfðingja sem skerst í leikinn og vinnur sigur fyrir þeirra hönd í alheimsstríðinu.

`Lestu Kól 2.15. Hvernig hefur Jesús unnið sigur í alheimsdeilunni?`

Þegar við stöndum andspænis máttarvöldum hins illa getum við byggt traust okkar á Jesú, málsvara okkar. Hann vann sigur yfir Satan í upphafi starfs síns á jörðinni þegar Satan freistaði hans í eyðimörkinni, barðist gegn djöflamergð og leysti fólk undan myrkravaldinu. Jesús sigraði hið illa þegar það faldi sig bak við viðleitni Péturs að telja hann af að fara til Golgata. Í lokaboðskap sínum til lærisveinanna talaði Jesús um yfirvofandi dauða sinn sem bardaga sem mundi enda með ótvíræðum sigri yfir Satan: „Nú gengur dómur yfir þennan heim. Nú skal höfðingja þessa heims út kastað. Og þegar ég verð hafinn upp frá jörðu mun ég draga alla til mín“ (Jóh 12.31, 32).

Stundum lítum við í kringum okkur og sjáum að útlitið er virkilega slæmt. Ofbeldi, siðleysi, spilling og sjúkdómar skjóta upp kollinum um allt. Óvinur, sem er ekki af holdi og blóði, ræðst grimmilega að okkur frá öllum hliðum. En engu máli skiptir hve erfiða bardaga við þurfum að heyja. Jesús berst fyrir okkur og stendur sem höfðingi okkar og æðsti prestur í helgidómi himinsins.

`Lestu Róm 8.37-39. Hvernig getur fyrirheitið um að verða sigurvegarar orðið að veruleika í lífi okkar sem kristinna manna og kvenna?`