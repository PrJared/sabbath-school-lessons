---
title:  Steinninn
date:  16/01/2020
---

`Lestu Dan 2.34, 35, 44, 45. Hvað segja þessi vers okkur um endanleg örlög þessa heims?`

Fókus draumsins er það sem gerast mun á hinum síðustu dögum (Dan 2.28). Þrátt fyrir styrk og auð málm-ríkjanna þá eru þau aðeins forleikur að stofnun stein-ríkisins. Og þó svo að málmar og leir geti að nokkru leyti orðið til af manna völdum þá er steinninn í draumnum ósnortinn af mönnum. Þó svo öll málm-ríkin líði undir lok mun stein-ríkið standa að eilífu. Myndin af kletti eða bjargi er oft notuð sem tákn um Guð (t.d. 5Mós 32.4; 1Sam 2.2; Slm 18.32) en steinn getur einnig verið táknmynd um Messías (Slm 118.22; 1Pét 2.4, 7). Þess vegna er mjög viðeigandi að nota steininn sem táknmynd um stofnun eilífðarríkis Guðs.

Sumir vilja meina að stein-ríkið hafi verið sett á stofn á jarðvistartíma Jesú og útbreiðsla fagnaðarerindisins sé vísbending um að ríki Guðs hafi þegar tekið völdin í öllum heiminum. En stein-ríkið kemur ekki fram á sjónarsviðið fyrr en eftir að heimsveldin fjögur eru fallin og mannkynssagan hefur náð fram til tíma klofna ríkisins sem er táknað með fótum og tám líkneskisins. Sú staðreynd útilokar endanlega uppfyllingu á fyrstu öldinni þar sem jarðvist Jesú átti sér stað á valdatíma Rómar sem var fjórða ríkið.

En „steinninn, sem lenti á líkneskinu, varð hins vegar að stóru fjalli sem þakti alla jörðina” (Dan 2.35). Slíkt fjall minnir á Síon-fjallið sem var táknmynd um ríki Guðs á tíma Gamla testamentisins. Hér bendir það líklegast til hins himneska Síon-fjalls, hins himneska helgidóms þaðan sem Kristur kemur til að stofna eilífðarríki sitt. Þetta ríki mun ná endanlegri uppfyllingu sinni í Jerúsalem sem kemur niður frá himni (Opb 21.1 – 22.5).

`Daníel 2 hefur haft rétt fyrir sér varðandi öll ríkin hingað til. Hvers vegna virðist þá rökrétt og viturlegt að treysta spádómum þess varðandi loka-ríkið, eilífðarríki Guðs? Hvers vegna ber það vott um skort á skynsemi að trúa ekki þeim spádómi?`