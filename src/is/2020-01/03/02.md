---
title:  Draumurinn
date:  12/01/2020
---

`Lestu Dan 2.1-16. Hvaða hættuástandi stóðu Hebrearnir andspænis vegna draumsins sem Drottinn gaf konunginum?`

Í fornöld voru draumar teknir mjög alvarlega. Þegar draumur virtist vera fyrirboði einhvers benti hann oft til yfirvofandi hörmunga. Það er því skiljanlegt hvers vegna Nebúkadnesar varð svo áhyggjufullur yfir draumi sem var enn óheillavænlegri vegna þess að konungurinn gat alls ekki munað hann. Sérfræðingar í Babýlon trúðu því að guðirnir gætu opinberað merkingu drauma en i þessu tilviki gátu spekingarnir ekkert gert þar sem konungurinn hafði gleymt draumnum. Ef þeir heyrðu innihald draumsins gætu þeir komið fram með túlkun sem þóknaðist konunginum. En undir þessum fordæmislausu kringumstæðum þegar draumaspekingarnir gátu ekki tjáð konunginum draum hans neyddust þeir til að viðurkenna að enginn geti „frætt konunginn um það nema guðirnir einir en bústaður þeirra er ekki meðal dauðlegra manna“ (Dan 2.11).

Konungurinn var yfirbugaður af skapraun og fyrirskipaði að lífláta skyldi alla vitringa í Babýlon. Slík grimmdarverk voru alkunn til forna. Sagnfræðiheimildir bera þess vott að Daríus I hafi látið lífláta alla særingamenn ríkisins vegna samsæris og Xerxes lét taka þá verkfræðinga af lífi sem höfðu byggt brú sem hrundi. Þegar Nebúkadnesar gaf út fyrirskipun sína höfðu Daníel og félagar hans nýlokið námi sínu og verið teknir inn í hóp sérfræðinga konungsins. Þess vegna náði tilskipun konungs um aftökuna einnig til þeirra. Frummálið gefur til kynna að aftökurnar hafi byrjað þegar í stað og Daníel og vinir hans verið næstir. En Daníel ræddi við Arjók, sem hafði yfirumsjón með aftökunum, af varfærni og hyggindum (Dan 2.14). Daníel sótti síðan um frest hjá konunginum til þess að leysa leyndardóm draumsins. Það er eftirtektarvert að þó svo konungurinn hafi ásakað spásagnarmennina um að óska eftir fresti þá varð hann strax við beiðni Daníels um meiri frest. Daníel var alveg sammála spásagnarmönnunum að engin mannleg vera gæti leyst slíkan leyndardóm en spámaðurinn þekkti einnig Guð sem gæti opinberað bæði drauminn og merkingu hans.

`Guðfræðingar tala um ívist Guðs, þ.e. að þó svo Guð sé greinilega aðgreindur frá sköpun sinni getur hann samt verið mjög náinn henni. Hvað kennir sú staðreynd okkur um ívist Guðs meðal okkar að hann gaf Nebúkadnesar konungi draum? (Sjá einnig Post 17.28.)`