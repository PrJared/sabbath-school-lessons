---
title:  Líkneskið
date:  15/01/2020
---

`Lestu aftur frásögnina um drauminn og túlkun hans (Dan 2.31-49). Hvað kennir hún okkur um fyrirframvitneskju Guðs um atburðarás veraldarsögunnar?`

Spádómurinn sem draumur Nebúkadnesars setti fram gefur okkur almenna yfirlitsmynd sem hjálpar við túlkun á spádómunum í Dan 7, 8 og 11 sem eru ítarlegri. Dan 2 er heldur ekki skilyrtur spádómur heldur endalokaspádómur. Hann sýnir það sem Guð veit að hann muni láta gerast í framtíðinni.

1. Höfuðið úr gulli táknar Babýlon (626-539 f.Kr.). Enginn annar málmur gat betur táknað vald og auð babýloníska heimsveldisins. Biblían talar um hana sem „gullbikar í hendi Drottins” (Jer 51.7; sbr. Opb 18.16). Hinn forni sagnfræðingur Heródótus getur þess að gnægð gulls hafi skreytt borgina.
2. Brjóstið og armleggirnir úr silfri tákna Medó-Persíu (539-331 f.Kr.). Á sama hátt og silfrið er verðminna en gullið náði heimsveldi Medó-Persa aldrei dýrð Babýlonar. Auk þess var silfrið gott tákn fyrir Persa þar sem þeir notuðu silfur í skattakerfi sínu.
3. Kviðurinn og lendarnar úr eir eru táknmynd um Grikkland (331-168 f.Kr.). Esk 27.13 bendir á að Grikkir hafi notað eir í viðskiptum sínum. Grískir hermenn voru þekktir fyrir herklæði sín úr eir. Hjálmar þeirra, skildir og stríðsaxir voru úr eir. Heródótus segir okkur að Psammetíkus I, konungur Egypta, hafi litið á gríska sjóræningja sem uppfyllingu goðspár sem sagði fyrir um „bronsmenn sem koma mundu af hafi.”
4. Fótleggirnir af járni er góð lýsing á Róm (168 f.Kr. – 476 e.Kr.). Daníel gat þess að járnið táknaði vald Rómar til að brytja og sundurlima. Það yrði við lýði lengur en nokkurt hinna ríkjanna. Járnið var viðeigandi tákn um heimsveldið.
5. Fæturnir að hluta úr járni og að hluta úr leir eru táknmynd um klofna Evrópu (476 e.Kr. til endurkomu Krists). Sambland járnsins og leirsins er viðeigandi lýsing á því sem gerðist eftir upplausn rómverska heimsveldisins. Þó svo margar tilraunir hafi verið gerðar til að sameina Evrópu, allt frá hjónaböndum milli konungsfjölskyldna til núverandi Evrópubandalags, hefur klofningur og óeining verið ríkjandi og spádómurinn bendir til að svo muni vera allt til þess að Guð setur upp eilífðarríki sitt.

Ýmsir telja að spádómurinn sé víðtækari og nái til alls heimsins fremur en Evrópu einnar. Hér sé um að ræða skiptan heim og ekkert veldi hafi haft heims-yfirráð eftir tíma Rómar þó ýmis ríki hafi reynt það.