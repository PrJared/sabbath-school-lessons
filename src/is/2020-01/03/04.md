---
title:  Baksvið Draumsins
date:  14/01/2020
---

`Dan 2.24-30. Hvað segir Daníel sem er svo mikilvægt fyrir okkur að muna? (Sjá einnig Jóh 15.5.)`

Sem svar við bæn þeirra opinberaði Guð innihald draumsins og túlkun hans. Og Daníel hikaði ekki við að segja konunginum að lausn leyndardómsins væri komin frá Guði himnanna. Áður en Daníel svo rakti innihald draumsins og túlkun hans nefndi hann hugsanir og áhyggjuefni konungsins er hann lá svefnvana í rúmi sínu og hafði ekki sagt neinum frá. Þessi tilviljanakennda upplýsing staðfestir enn frekar áreiðanleika boðskaparins þar sem slík vitund, sem einungis konungurinn vissi um, hlaut að koma til Daníels fyrir yfirnáttúrulegan mátt. Þegar svo Daníel byrjaði að segja frá innihaldi draumsins átti hann á hættu að skapa annað hættuástand þar sem draumurinn var ekki endilega gleðifregn fyrir Nebúkadnesar.

`Lestu Dan 2.31-49. Hvað segir draumurinn um örlög ríkis Nebúkadnesars?`

Draumurinn sýndi glæsilegt líkneski, höfuð þess „var úr skíragulli, brjóst og armleggir úr silfri og lendar úr eir, fótleggirnir úr járni en fæturnir að hluta úr járni og að hluta úr leir” (Dan 2.32, 33). Að lokum lenti steinn á fótum líkneskisins (Dan 2.34) og allt líkneskið molnaði niður og vindurinn feykti því sem hismi á þreskivelli. Daníel útskýrði það svo að hinir mismunandi málmar táknuðu ríki sem kæmu hvert á eftir öðru í rás veraldarsögunnar. Fyrir Nebúkadnesar var boðskapurinn augljós: Babýlon í allri sinni dýrð mundi líða undir lok og önnur veldi taka þess stað hvert á eftir öðru þar til gjörólíkt ríki mundi koma í stað þeirra allra: eilífðarríki Guðs sem muni standa að eilífu.

`Hugleiddu hverfulleika alls þess sem er mannlegt. Hvað ætti sú staðreynd að kenna okkur um hina miklu von sem við höfum einungis í Jesú (sjá Jóh 6.54; 2Kor 4.18)?`