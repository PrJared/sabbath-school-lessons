---
title:  Bænin
date:  13/01/2020
---

Daníel kallaði strax vini sína þrjá til bænastundar og útskýrði fyrir þeim að þeir yrðu teknir af lífi ef Guð opinberaði ekki drauminn. Hvenær sem við stöndum andspænis stóru vandamáli ættum við að gera okkur grein fyrir því að Guð er nægilega mikill til að leysa jafnvel óleysanlegustu áskoranirnar.

`Lestu Dan 2.17-23. Hvaða tvenns konar bænir eru færðar fram hér?`

Tvenns konar bænir eru nefndar í þessum kafla. Sú fyrri er beiðni Daníels um að Guð opinberi drauminn og merkingu hans (Dan 2.17-19). Orð Daníels eru ekki skráð en okkur er sagt að Daníel og vinir hans hafi „beðið Guð himnanna hjálpar við að ráða þennan leyndardóm og komist hjá að verða líflátnir með hinum vitringunum í Babýlon“ (Dan 2.18). Guð svaraði bæn þeirra og opinberaði innihald og merkingu draums konungsins. Við getum verið fullviss um að þegar við leitum til Guðs heyrir hann bænir okkar þó svo það sé ekki alltaf á jafn tilþrifamikinn hátt og í þetta sinn, þar sem Guð Daníels er einnig Guð okkar.

Þegar Guð svaraði beiðni Daníels og vina hans breyttist bæn þeirra í þakkargjörð og lofgjörð. Þeir lofuðu Guð fyrir að vera uppspretta viskunnar og sá sem stjórnar náttúrunni og framrás stjórnmálanna. Hér er mikilvæg lexía fyrir okkur. Við biðjum til Guðs um svo margt en hve oft lofum við hann og þökkum honum fyrir að svara bænum okkar? Reynsla Jesú þegar hann læknaði hina tíu líkþráu menn er góð mynd af vanþakklæti mannsins þar sem aðeins einn þeirra sneri aftur til að gefa Guði dýrðina (Lúk 17.18). Viðbrögð Daníels minna okkur ekki aðeins á mikilvægi þakklætis og lofgjörðar heldur sýna þau einnig eðli þess Guðs sem við biðjum til. Þegar við biðjum til hans getum við treyst honum til að gera það sem er okkur er fyrir bestu og þess vegna ættum við alltaf að lofa hann og þakka honum.

`Lestu Slm 138. Hvað getum við lært af þessari þakkargjörðarbæn sem getur hjálpað okkur að vera Guði þakklát hvað sem á dynur?`