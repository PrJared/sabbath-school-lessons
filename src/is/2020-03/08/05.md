---
title:  'Lækningastarf Jesú: síðari hluti'
date:  20/08/2020
---

`Lestu Matt 4.23-25 og Matt 9.35.  Hvað þrennt einkenndi starfsaðferð Jesú?  Hvernig mætti hann þörfum fólksins og hvaða áhrif hafði það á líf þess?`

Jesús fléttaði saman kennslu, boðun og lækningu.  Hann boðaði eilífar meginreglur þannig að allir gætu lifað tilgangsríku og markvissu lífi.  Hann sagði: „Ég er kominn til þess að þeir hafi líf, líf í fyllstu gnægð“ (Jóh 10.10).  Starf hans opinberaði gnótt náðar.  Og Jesús kom til að gera okkur kleift að lifa nægtafullu lífi bæði hér og nú og einnig að eilífu.

`Lestu Mrk 1.32-39.  Jesús eyddi öllum deginum í að lækna sjúka og reka út djöfla.  Eftir að hafa notað tíma til bænar næsta morgun fór hann til annarrar borgar þar sem meiri mannfjöldi leitaði eftir meiri læknaverkum.  Hvers vegna læknaði hann ekki mannfjöldann?  Taktu eftir hvaða ástæðu hann nefnir í 38. og 39. versinu.`

Þessi frásögn veitir gott innsæi í málin.  Eftir að Jesús hafði læknað fjölda manns daginn áður vék hann sér burt frá fjöldanum sem hélt áfram að leita hans því að þeir þörfnuðust lækningar.  Jesús útskýrir það þannig að hann hafi komið í heiminn með það fyrir augum að boða fagnaðarerindið.  Jesús var ekki aðeins einhver stórkostlegur kraftaverkamaður.  Hann var hinn guðlegi sonur Guðs sem kom í því skyni að endurleysa manninn.  Honum nægði ekki að lækna aðeins líkamlega sjúkdóma.  Hann þráði að fólkið tæki við gjöf eilífa lífsins sem hann hafði upp á að bjóða.  Hann lýsti tilganginum með komu sinni til jarðarinnar þannig:  „Því að Mannssonurinn er kominn að leita að hinu týnda og frelsa það“ (Lúk 19.10).  Sérhver lækning var tækifæri til að opinbera eðli Guðs, lina þjáningar og gefa fólki tækifæri til að taka á móti eilífa lífinu.

`Er mögulegt að lifa því nægtafullu lífi sem Jesús býður okkur ef við lifum í fátækt eða erum sjúk?  Bauð Jesús fólkinu eitthvað djúptækara en líkamlega heilsu?  Hvernig getum við leitt fólkið til andlegs sannleika með því að mæta líkamlegum og tilfiningalegum þörfum þess?`