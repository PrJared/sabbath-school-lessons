---
title:  Miskunnsemi er þörf
date:  21/08/2020
---

Á eftir boðskap Jesú til lærisveinanna í Matt 24, sem fléttar saman atburðum í tengslum við eyðileggingu Jerúsalem borgar og því sem gerist fyrir endurkomu hans,  koma þrjár dæmisögur  í Matt 25 varðandi endalokin.  Þessar dæmisögur draga fram þá eiginleika lyndiseinkunnar þeirra sem bíða endurkomunnar og skipta meginmáli fyrir Jesú.  Dæmisagan um meyjarnar tíu leggur áherslu á fölskvalaust líf sem er jafnframt ósvikið og fyllt af andanum.  Dæmisagan um talenturnar tíu beina athyglinni að mikilvægi þess að nota af trúfesti þær gjafir sem Guð hefur gefið hverju okkar.  Dæmisagan um sauðina og hafrana sýnir að sannkristinn einstaklingur mætir þörfum þeirra sem Guð leiðir inn í líf þeirra dag hvern.

`Lestu Matt 25.31-46.  Hvernig lýsir Jesús sannri kristni?  Nefndu þau þjónustusvið sem þessi texti fjallar um.`

Þó svo þessi dæmisaga fjalli um að mæta líkamlegum þörfum fólksins–sem er eitthvað sem við ættum ekki að gleyma–felst eitthvað annað í henni?  Hungur og þorsti eftir Jesú sem bíður saðningar leynist í sálum manna. (Jóh 6.35; Jóh 4.13, 14).  Við erum öll útlendingar sem þrá heimili þangað til við finnum hver við erum í raun og veru í Kristi (Ef 2.12, 13, 19).  Við erum andlega nakin þar til við íklæðumst réttlæti hans (Opb 3.18; Opb 19.7, 8).

Spámenn Gamla testamentisins lýsa oft ástandi mannsins sem sjúkdómi (Jes 1.5; Jer 30.12-15).  Syndasýkin er banvæn en spámaðurinn bendir okkur á lækningu: „Ég mun græða þig, lækna sár þín, segir Drottinn“ (Jes 30.17).  Jesús er lækningin við þessum lífshættulega sjúkdómi sálarinnar.

Viðbrögð hinna réttlátu við upptalningu gjörða þeirra sýnir hvað það var sem hvatti þá til dáða.  Þeir auðsýna miskunnsemi, ekki vegna skyldurækni eða að undirlögðu ráði.  Athafnir þeirra eru í samræmi við innri afstöðu og á rætur að rekja til þeirrar miskunnsemi sem þeir hafa notið.