---
title:  'Lækningastarf Jesú: fyrri hluti'
date:  19/08/2020
---

Boðunarstarf Drottins vors byggðist ekki á ræðum sem hann hafði lagt á minnið eða fyrirfram undirbúnum fyrirlestrum heldur var það jafn fjölbreytt og kraftmikið og lífið sjálft.  Dag hvern komum við í snertingu við fólk sem hefur alls kyns þarfir bæði líkamlegar og huglægar, tilfinningalegar og andlegar.  Kristi er umhugað um að mæta þessum þörfum með okkar hjálp þegar við auðsýnum þeim umhyggju sem eru einmana, sorgmæddir eða þjást af hugarangri og við sýnum áhuga á gleði þeirra, vonum og draumum.

Jesús mætti skynþörfum fólksins svo að hann gæti að lokum mætt dýpstu þörfum þeirra.  Skynþörf vísar til einhvers í lífinu sem fólki finnst það ekki geta leyst sjálft.  Það getur verið þörfin fyrir að hætta reykingum eða að léttast, betra mataræði eða minnkun streitu.  Það getur verið þörf fyrir mat, húsnæði eða læknishjálp.  Það getur einnig verið ráðgjöf varðandi hjónaband eða fjölskylduhjálp.  En dýpsta þörf mannsins eru persónuleg tengsl við Guð og skilningur á því að líf þeirra hefur eilíft gildi.  Þar af leiðandi er það dýpsta þörf okkar að sættast við Guð.

`Lestu frásagnirnar um lama manninn í Matt 9.1-7 og konuna sem þjáðist af blóðláti í Mrk 5.25-34.  Hvað í frásögnunum bendir til þess að Jesús hafi tengt líkamlega lækningu við þörfina á að sættast við Guð?`

„Í Palestínu var það trú manna almennt að allir sjúkdómar væru afleiðing synda mannanna og einungis væri hægt að lækna sjúkdóma með því að þeir fengju fyrirgefningu synda sinna.  Ein af yfirlýsingum rabbínanna segir: „Án syndar er enginn dauði og enginn sársauki án lögmálsbrots.“  Önnur yfirlýsing segir: „Það er einungis þegar hinn sjúki hefur fengið fyrirgefningu synda sinna að hann getur risið upp af sjúkrabeði sínu.“  Þessi órjúfanlegu tengsl milli þjáninga og synda voru hluti af trú Gyðinga á tíma Jesú“ (William Barclay, Ritskýring Nýja testamentisins).

Jesús, aftur á móti, lítur ekki svo á að það sé endilega beint samband milli sjúkdóma og syndar.  Samt sýnir hann fram á það hér í hverju dýpsta þörf mannsins sé eiginlega fólgin.  Líkamlegur bati er merki um enn djúptækari lækningu–lækningu sálarinnar, lausn undan sektarkennd–sem Jesús í guðlegu almætti sínu gerir mögulega með hughreystandi orðum sínum.

`Hvaða verkefni getur söfnuður okkar tekið að sér í samfélaginu til að mæta þörfum fólksins og sýna því að okkur sé annt um það?  Hugsaðu um fólkið í þínu umhverfi.  Hvað gerir söfnuður þinn sem máli skiptir fyrir fólkið?`