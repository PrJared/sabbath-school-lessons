---
title:  Hvernig Jesús kom fram við aðra
date:  18/08/2020
---

Takmark Jesú var að draga fram það besta í fólki.  Jafnvel undir óvenjulega krefjandi kringumstæðum brást hann við af mikilli sæmd.  Í guðspjalli Lúkasar er sagt frá því að mannfjöldinn hafi undrast „þau hugnæmu orð sem fram gengu af munni hans“ (Lúk 4.22) og Jóhannes bætir því við að „náðin og sannleikurinn eru komin með Jesú Kristi“ (Jóh 1.17).  Viðmót hans við fólkið var ómótstæðilegt.  Hugnæm orð hans snertu við strengjum í hjörtum þess.

`Lestu Matt 8.5-10 og Mrk 12.34.  Hvaða vonarríku orð mælti Jesús til tveggja ólíklegra einstaklinga, annars vegar rómversks hundraðshöfðingja og hins vegar fræðimanns Gyðinga?`

Yfirlýsing Jesú til rómverska hershöfðingjans var byltingarkennd.  Hvernig heldur þú að þessi yfirmaður í hernum hafi brugðist við þegar Jesús sagðist ekki hafa fundið slíka trú jafnvel í Ísrael?  Hugsaðu líka um hvað fræðimaður Gyðinga hugsaði þegar Jesús sagði við hann: „Þú ert ekki fjarri Guðs ríki.“  Jesús hafði hæfileikann til að draga fram það besta í fólkinu.  Það er fátt sem er jafn áhrifaríkt og lofsyrði til að opna hjörtu fyrir fagnaðarerindinu.  Líttu eftir því góða í fari fólksins umhverfis þig og láttu það vita að þér sé annt um það.

`Berðu saman Jes 42.3; Kól 4.5, 6 og Ef 4.15.  Hvaða mikilvægu meginreglur koma fram í þessum textum varðandi það að deila trú okkar með öðrum og tengsl okkar við þá?`

Þegar orð okkar einkennast af uppörvun og náð  hafa þau jákvæð áhrif á líf annarra.  Spámannleg orð Jesaja sýna að Jesús mundi ekki brjóta brákaðan reyrinn né slökkva dapran hörkveik.  Með öðrum orðum, Jesús var svo fullur samúðar að hann gætti sín að særa ekki að nauðsynjalausu neinn sem hafði nýlega tekið við trúnni og slökkva ekki minnsta trúarneista í hjörtum þeirra.

`Hvers vegna er það mikilvægara hvernig við segjum eitthvað en hvað við segjum?  Hvernig bregst þú við yfirlýsingu eins og þessari:  „Sannleikurinn er sannleikur og fólk þarf að læra að taka honum eða hafna“?  Hvað er athugavert við þessa sönnu yfirlýsingu?`