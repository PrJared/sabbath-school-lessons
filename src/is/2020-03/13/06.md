---
title:  Hollusta kærleikans
date:  25/09/2020
---

Í lok samtals Péturs og Jesú sjáum við tvo menn á gangi á ströndinni.  Öldurnar gjálpa við strandlínuna þegar Jesús segir Pétri hvað það getur haft í för með sér að vera lærisveinn.  Hann vill að Pétur viti greinilega að hverju hann gengur ef hann tekur á móti boði Jesú um að vera „hirðir sauða minna.“

`Lestu Jóh 21.18, 19.  Hvað sagði Jesús Pétri um hvað það mundi kosta hann að vera lærisveinn?  Hvers vegna heldur þú að Jesús hafi opinberað fyrir Pétri eitthvað svo óþægilegt á þessum tíma lífs hans?`

Með þessum orðum sagði Kristur fyrir um það píslarvætti sem Pétur mundi þola.  Hendur hans mundu verða réttar út á krossi.  Með þessari opinberun opnaði hann Pétri valkost.  Hann bauð honum mesta fögnuð lífsins: fögnuðurinn yfir að sjá sálir vinnast fyrir ríki Guðs.  Á hvítasunnudaginn mundi hann sjá þúsundir snúa sér til Krists.  Hann mundi gera kraftaverk í Jesú nafni og vegsama hann frammi fyrir þúsundum.  Hann mundi njóta eilífs fagnaðar samfélagsins við Krist í starfi sínu.

En þessi forréttindi mundu kosta hann eitthvað.  Þau mundu kalla á fórn, æðstu fórnina sem hægt er að færa.  Pétri bauðst að taka þann hollustueið vísvitandi um kostnaðinn.  Pétur vissi nú að engin fórn er of mikil til að vinna með Jesú að ætlunarverki hans í heiminum.

`Lestu 1Jóh 3.16-18.  Hvernig skírgreinir Jóhannes æðstu fórn kærleikans?  Hvað kemur í stað yfirborðskenndrar elsku í huga Jóhannesar?`

Í eilífðinni mun ekkert sem við höfum nokkru sinn gert eða farið í gegnum virðast vera fórn.  Okkur mun verða meira en ríkulega umbunað fyrir það sem við höfum lagt af mörkum af tíma eða viðleitni eða jafnvel með lífi okkar.  Hvílík gleði sem það veitir að sýna kærleika í verki og snúa ásetningi í athafnir sem sýna hollustu okkar.  Þegar við bregðumst við kærleika Guðs með því að halda ekki aftur af neinu þegar við seilumst til annarra með þjónustu og vitnum fyrir þeim sem erindrekar Krists uppfyllum við tilgang lífs okkar og finnum fyrir mesta fögnuði lífsins.  Það er eins og Jesús komst svo réttilega að orði:  „Þér vitið þetta og þér eruð sælir ef þér breytið eftir því“ (Jóh 13.17).  Mesti fögnuður lífsins og varanleg hamingja eru ávöxtur þess að framkvæma tilgang lífs okkar með því að vegsama Guð með líferni okkar og að deila kærleika hans og sannleika með heiminum.

`Það er erfitt að skynja hugmyndina um eilífðina þar sem við þekkjum einungis stutt tímabrot.  Reyndu samt að ímynda þér eilífa lífið, eilíft velferðarlíf sem er betra en nokkuð sem við getum haft hér á jörðu og hugleiddu svo hvers vegna ekkert af því sem við höfum haft hér á stuttu tímaferli er þess virði að missa af því fyrirheiti um eilíft líf sem við höfum í Jesú.`