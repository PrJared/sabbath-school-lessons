---
title:  Með sama hugarfari og Jesús
date:  21/09/2020
---

Páll postuli hvetur okkur til að „leyfa“ hugarfari Krists að búa í okkur.  Þetta vekur ýmsar athyglisverðar spurningar.  Hvernig var hugarfar Krists?  Hvað stjórnaði hugsanagangi hans?  Hvert var megininntak hugsana hans?

`Lestu Fil 2.5-11.  Hvernig opinbera þessi vers kjarna hugsana Krists og þann hugsanagang sem mótaði allt líf hans?`

Allt frá örófi alda hefur Jesús verið jafningi Guðs.  Páll kemst þannig að orði:  „Hann var í Guðs mynd. En hann fór ekki með það sem feng að vera Guði líkur“ (Fil 2.6).  „Þetta gerir það að verkum að Kristur er Guði jafn, ofar öllum öðrum máttarvöldum.  Páll leggur áherslu á þetta til þess að sýna enn betur fram á dýpt fórnar Krists sem hann færði af fúsum og frjálsum vilja (7SDABC, bls. 154).  Ellen G. White bætir við varðandi eilíft eðli hans:  „Í Kristi er lífið, upprunalegt, ekki fengið að láni, ekki af öðru leitt“ (ÞA, bls. 394).

Jesús, sem var Guði jafn frá örófi alda, „svipti sig öllu.“  Grískan segir í rauninni „hann tæmdi sig.“  Jesús tæmdi sig af þeim forréttindum og einkarétti sem jafningi Guðs til þess að taka á sig mannsmynd og verða auðmjúkur þjónn mannkynsins.  Sem þjónn opinberaði hann fyrir alheiminum lögmál kærleikans og að lokum sýndi hann æðstu athöfn kærleikans á krossinum.  Hann gaf líf sitt til þess að bjarga okkar lífi að eilífu.

Kjarni hugsana Jesú var sjálfsfórnandi elska.  Að vera fylgjandi Jesú felur í sér að elska eins og hann, þjóna eins og hann og starfa eins og hann.  Það kostar okkur eitthvað að leyfa Jesú fyrir tilverknað Heilags anda að losa okkur við eigingjarnan metnað.  Það kostaði Jesú allt.  En Ritningin segir um Jesú: „Fyrir því hefur og Guð hátt upp hafið hann og gefið honum nafnið, sem hverju nafni er æðra“ (Fil 2.9).

Himinninn mun verða virði allra þeirra fórna sem við kunnum að færa hér á jörðu.  Á lífsleiðinni þurfum við oft að fórna einhverju en fögnuðurinn af að þjóna vegur meira hér og nú, og hinn eilífi fögnuður af að lifa um alla eilífð með Kristi mun gera sérhverja fórn smávægilega sem við færum hér.

`Hvenær hefur þú þurft að deyja sjálfum/sjálfri þér vegna Krists? Hvað segir svar þitt um kristinn lífsferil þinn?`