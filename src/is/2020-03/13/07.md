---
title:  Til íhugunar
date:  26/09/2020
---

„Þeir sem hafa andlega umsjón með söfnuðinum ættu að upphugsa leiðir til að gefa hverjum meðlim safnaðarins tækifæri til að gera eitthvað í verki Guðs.  Of oft hefur þetta verið vanrækt í fortíðinni.  Áform hafa ekki verið greinilega lögð fyrir eða þeim framfylgt sem gefa öllum tækifæri til að nota talentur sínar í virku starfi.  Einungis fáir gera sér grein fyrir því hve mikið hefur tapast af þeim sökum.

Leiðtogar í verki Guðs eiga að leggja áform um framgang á öllum vígstöðvum líkt og vitrir herforingjar.  Í áformum sínum ættu þeir einkum að huga að verkefnum sem leikmenn geta unnið að meðal vina og nágranna.  Verki Guðs á þessari jörð mun aldrei ljúka fyrr en menn og konur safnaðarins fylkja liði og sameina viðleitni sína því verki sem prestar og leiðtogar safnaðarins vinna að.

Frelsun syndara krefst persónulegs átaks í einlægni.  Við eigum að færa þeim orð lífsins en ekki að bíða þar til þeir koma til okkar.  Ég vildi óska að ég gæti talað til manna og kvenna og hvatt þau til dáða!   Okkur býðst ekki langur tími til þess.  Við stöndum við landamörk eilífðarinnar.  Við megum engan tíma missa.  Hvert augnablik er gullið og alltof dýrmætt til að það sé einungis notað til persónulegra þarfa.  Hverjir vilja leita Guðs í einlægni og fá styrk og náð frá honum til að vera trúfastir verkamenn á kristniboðssvæðunum?

Í hverjum söfnuði finnast talentur sem virkja má verkinu til framgangs ef rétt er á haldið.  Það sem við þörfnumst nú til uppbyggingar söfnuðunum er vandmeðfarið verk viturra verkamanna sem þurfa að koma auga á talentur í söfnuðinum og þroska þær–talentur sem hægt er að þjálfa svo meistarinn geti nýtt þær“ (9T, bls. 116, 117).

**Til umræðu**

`Hver er meginhugsunin í þessari tilvitnun í rit Ellen G. White?  Hvaða áhrif getur hún haft á vitnisburð okkar sem einstaklinga og útbreiðslustarf safnaðarins?`

`Hvernig kemur sannur kærleikur ávallt í ljós?  Hvað er uppgerðarkærleikur sem hefur lítið að gera með sannan kærleika?`

`Ræðið um fórnir sem einstaklingar hafa fært Drottni, þar á meðal lífsmissir.  Hvað getum við lært af þeim frásögnum?`

`Hugleiddu svar þitt við spurningunni í lok sunnudagskaflans um það hverju þú hefur fórnað fyrir Krist.  Hvernig atvikaðist það?  Hvers vegna gerðir þú það?  Var það þess virði?  Hvernig mundir þú útskýra það fyrir einhverjum sem er ekki kristinn?`