---
title:  'Páll: útvalið verkfæri Guðs'
date:  23/09/2020
---

Þegar Páll tók á móti Kristi gjörbreyttist líf hans.  Kristur opnaði fyrir honum glænýja framtíð.  Hann leiddi hann út fyrir þægindasvið hans og lét hann fá reynslur sem hann hefði varla getað ímyndað sér.  Fyrir leiðsögn heilags anda boðaði Páll orð Guðs til þúsunda í heiminum umhverfis Miðjarðarhafið.  Vitnisburður hans breytti sögu kristninnar og alls heimsins.

`Lestu Post 9.3-6, 10-20.  Hvernig sýna þessi vers fram á að Jesús hafði guðlegt áform fyrir líf Páls?`

Jesús velur oft ólíklegustu einstaklinga til að bera nafni hans vitni. Líttu á dæmi eins og djöfulóðu mennina, samversku konuna, hórkonu, skattheimtumann, fiskimenn frá Galíleu og nú grimman ofsækjanda kristninnar.  Náð Guðs breytti þeim öllum og þeir voru sendir út með fögnuð í hjörtum sínum yfir að segja hvað Kristur hafði gert í lífi þeirra.  Ekkert þeirra þreyttist á að rekja þá sögu.  Það sem Kristur hafði gert fyrir þau var svo dásamlegt að þau urðu að deila því með öðrum.  Þau gátu ekki þagað yfir því.

`Berðu Post 28.28-31 saman við 2Tím 4.5-8.  Hvað í þessum versum gefur vísbendingu um að Páll hafi aldrei hnikað frá heiti sínu að gefa Kristi allt líf sitt til þess að vinna sálir?`

Við lok ævi sinnar, meðan Páll var í stofufangelsi í Róm, staðfesti hann að „Guð hefur sent heiðingjunum þetta hjálpræði og þeir munu hlusta“ (Post 28.28).  Okkur er auk þess sagt að hann hafi tekið á móti öllum þeim sem komu til hans og boðað þeim orðið (Post 28.30, 31).  Að lokum hvatti hann Tímóteus til að taka að sér boðunarstarf og gat sagt um sjálfan sig: „Ég hef barist góðu baráttunni, hef fullnað skeiðið, hef varðveitt trúna“ (2Tím 4.7).

Þó svo kall okkar sé e.t.v. ekki jafn dramtískt og kall Páls var þá kallar Guð hvert og eitt okkar til að taka þátt með honum í að breyta heiminum.  Það er ljóst að þrátt fyrir alla þá erfiðleika sem Páll mætti á sínum tíma (sjá 2Kor 11.25-30) var hann trúr kalli sínu í Drottni.  Frásögnin um það hvernig þessi fyrrverandi ofsækjandi fylgjenda Jesú varð áhrifamesti og mikilvægasti talsmaður kristinnar trúar (fyrir utan Krist) er máttugur vitnisburður um hvað Drottinn getur gert fyrir tilstilli þeirra sem helga líf sitt starfi Drottins.

`Hvað hefur Drottinn kallað þig til að gera?  Ertu að gera það?`