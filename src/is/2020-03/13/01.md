---
title:  Gengið Fram Í Trú
date:  20/09/2020
---

### Lesefni vikunnar
Fil 2.5-11; Matt 4.18-20; Post 9.3-6, 10-20; Jóh 21.15-19; 1Jóh 3.16-18.

> <p>Minnistexti</p>
> „Verið með sama hugarfari sem Kristur Jesús var.  Hann var í Guðs mynd.  En hann fór ekki með það sem feng sinn að vera Guði líkur.  Hann svipti sig öllu, tók á sig þjóns mynd og varð mönnum líkur.  Hann kom fram sem maður“ (Fil 2.5-7).

Það er ekki mögulegt að ímynda sér hve mikil fórn það var fyrir Jesú að yfirgefa dýrð himinsins, tilbeiðslu englanna og samfélagið við föðurinn.  Samt kom hann til þessa heims þjáninga og dauða til þess að opinbera kærleikseðli föðurins, vinna hylli mannkynsins og endurleysa það.  „Aldrei mun hægt að meta kostnaðinn við endurlausn okkar fyrr en hinir endurleystu standa með lausnaranum fyrir hásæti Guðs.  Þá, þegar dýrð eilífra heimkynna lýkst upp fyrir upplyftum skilningarvitum okkar, munum við minnast þess að Jesús yfirgaf allt þetta okkar vegna, að hann varð ekki aðeins útlagi úr himinsölum heldur tók hann einnig áhættuna á ósigri og eilífu tjóni.  Þá munum við varpa kórónum okkar fyrir fætur hans og hefja sönginn:  „Maklegt er lambið hið slátraða að fá máttinn og ríkdóminn, visku og kraft, heiður og dýrð og lofgjörð“ (Opb 5.12)“ (ÞA, bls. 86).

Sú fórn sem Jesús færði fyrir frelsun okkar var ómetanleg.  Þegar við bregðumst við leiðsögn hans, tökum á móti fyrirmælum hans og sameinumst honum í að ná til þeirra sem eru á glötunarbarmi fyrir ríki hans kallar það á fórnfýsi.  Þó svo fórn okkar sé sem ekkert í samanburði við fórn hans þá er sálnavinnandi starf einnig trúarreynsla sem tekur okkur út fyrir þægindaramma okkar og inn á ókönnuð svæði.  Stundum kallar Drottinn okkur til að færa fórnir en fögnuðurinn sem hann býður upp á er þeim öllum fremri.