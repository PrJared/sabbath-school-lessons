---
title:  Að fylgja Jesú
date:  22/09/2020
---

Ímyndaðu þér að þú sért Símon Pétur eða Andrés.  Sólin er nýkomin upp á fögrum morgni í Galíleu og hrekur svalt næturloftið á flótta.  Hugsanir snúast um það eitt að veiða fisk, heilmikið af fiski.  Undanfarið hefur veiðin verið góð og þú horfir fram til annars góðs dagsafla.  Snemma  morguns sérðu Jesú frá Nasaret nálgast.  Þig grunar lítt að eftir nokkur augnablik muni líf þitt gjörbreytast.  Þú verður aldrei hinn sami aftur.

`Lestu Matt 4.18-20.  Hvers vegna heldur þú að Símon Pétur og Andrés hafi verið svo fúsir að gefa sig svo algjörlega að því að fylgja Jesú?  Hvað í textanum bendir til þess að Jesús kallaði þá til æðri stöðu en að veiða fisk?`

Í Jóhannesarguðspjalli lesum við að þessir menn vissu þegar eitthvað um Jesú í rúmt ár en höfðu ekki enn gefið sig að fullu á hans band.  Samt hlýtur eitthvað guðlegt að hafa komið fram í hátterni Krists, eitthvað í útliti hans, orðum og athöfnum sem var vísbending til þessara fiskimanna í Galíleu um að hann væri að kalla þá guðlegu kalli.  Ástæðan fyrir því að þeir yfirgáfu báta sína, atvinnu og kunnugt umhverfi var sú að þeir skynjuðu kall til æðra starfs.  Þessir óbreyttu fiskimenn gerðu sér grein fyrir því að þeir voru kallaðir í sérstökum tilgangi.  Guð kallar þig e.t.v. ekki til að yfirgefa starf þitt í dag en hann er að kalla þig í sérstökum tilgangi, þ.e. til að deila elsku hans og vitna um sannleika hans nafni hans til dýrðar.

`Hugleiddu kall Matteusar skattheimtumanns í Matt 9.9.  Hvað er mjög athyglisvert í þessu versi?`

Skattheimtumenn Rómarveldis voru oft fjárkúgarar sem notfærðu sér vald sitt sem embættismenn til að kúga almenning.  Þeir voru meðal þeirra sem voru mest hataðir og fyrirlitnir í allri Ísrael.  Boð Krists: „Fylg þú mér“ gerir ráð fyrir því að Matteus hafi þegar heyrt um Jesú og þráð að fylgja honum.  Því var hann reiðubúinn þegar kallið kom.  Hann undraðist yfir því að Kristur skyldi veita honum viðtöku og bjóða honum að vera einn af lærisveinum hans.

Djúpt í hjarta okkar allra er löngun eftir einhverju meira í lífinu.  Við viljum einnig lifa fyrir eitthvað sem er þess virði og hefur æðri og göfugri tilgang.  Þess vegna kallar Kristur okkur til að fylgja sér eins og Matteus gerði.

`Hugleiddu hvað fólk hefur orðið að fórna til þess að fylgja Jesú.  Hvers vegna er það þess virði þegar yfir lýkur?`