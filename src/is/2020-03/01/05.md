---
title:  Tryggð við fyrirmæli Krists
date:  02/07/2020
---

Hollusta okkar við Krist er háð undigefni okkar undir vilja hans.  Hún kallar á hlýðni við boð hans og hún skapar hjarta sem slær með hjarta hans og vinnur að því að frelsa hinn týnda.  Hún veitir því einnig forgang sem hefur forgang hjá honum.

`Lestu 1Tím 2.3, 4 og 2Pét 3.9.  Hvað segja þessi vers okkur um hjarta Guðs?  Hvað hefur forgang hjá honum?`

Guð hefur brennandi áhuga á að frelsa einstaklinga.  Ekkert er mikilvægara í huga hans.  Það er einlæg þrá hans að allir frelsist og „komist til þekkingar á sannleikanum“ (1Tím 2.4).  „Hann vill ekki að neinn glatist heldur að allir komist til iðrunar“ (2Pét 3.9).  Textinn leggur áherslu á að gagnstætt þeim misskilningi sumra á eðli Guðs að hann sé fús að láta suma glatast þá er það ósk hans að allir frelsist (7SDABC, bls. 615).  Fyrirmæli Krists til okkar allra um að taka þátt í ætlunarverki hans og bera vitni um elsku hans, náð og sannleika eru ávöxtur þess að hann þráir að allt mannkynið frelsist.

`Lestu Post 13.47 og berðu það saman við Jes 49.6.  Til hverra var þessum texta upphaflega beint?  Hvernig notar Páll postuli þennan texta?`

Stundum benda spádómar Gamla testamentisins til fleiri en eins atburðar.  Í þessu tilviki tekur Páll spádóm sem átti fyrst og fremst við um Ísrael en benti auk þess til Messíasar (sjá Jes 41.8; Jes 49.6 og Lúk 2.32) og heimfærir hann upp á frumsöfnuðinn.  Ef söfnuðurinn vanrækir boð Krists eða gerir lítið úr þeim bregst hann hlutverki sínu og missir af spámannlegri köllun sinni til heimsins.

`Hvaða hætta bíður kirkjunnar, eða jafnvel einstakra safnaða ef þau verða svo upptekin af sjálfum sér að þau gleyma upphaflegu hlutverki sínu?`