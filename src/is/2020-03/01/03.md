---
title:  Að gleðja Jesú
date:  30/06/2020
---

Hefur nokkur sagt við þig: „Hvernig standa málin hjá þér í dag? Er allt í lagi?“ Hvernig væri það ef þú spyrðir Guð?  „Hvernig standa málin hjá þér í dag?“  Hverju heldur þú að hann myndi svara?  Ef til vill væri það eitthvað á þessa leið: „Þessi dagur hefur verið mér afar erfiður.  Augu mín fyllast tárum yfir þúsund flóttamannabúðum sem eru fullar af köldum, svöngum og grátandi börnum.  Ég gekk um götur þéttbýlla borga heimsins og grét með þeim sem voru heimilislausir og snauðir.  Hjarta mitt brestur þegar ég sé konur sem er misþyrmt og óttaslegin börn sem seld eru í kynferðisþrælkun.  Ég sá eyðileggingu vegna hernaðar, átakanlegar afleiðingar náttúruhamfara og sársaukafullar þjáningar vegna lamandi, banvænna sjúkdóma.“  Myndir þú svara með því að spyrja Guð: „Já, en Guð, er eitthvað sem þú getur glaðst yfir?  Er eitthvað sem fyllir hjarta þitt fögnuði?  Er eitthvað sem fær þig til að syngja af gleði?“

`Lestu Lúk 15.6, 7, 9, 10, 22-24, 32.  Hvernig lýkur þessum frásögnum og hvað segja þau sögulok okkur um Guð?`

Allur himinninn fagnar þegar þeir sem týndir eru finnast.  Við getum glatt hjarta Guðs með því að deila gleðifregn hjálpræðisins með öðrum í heimi sem er fullur af sjúkdómum, hörmungum og dauða.  Einn sterkasti hvatinn til að deila elsku Krists með öðrum er vitneskjan um að sá vitnisburður gleður hjarta Guðs.  Í hvert sinn sem við opinberum kærleika hans syngur allur himinninn.

`Lestu Sef 3.17.  Hvernig bregst Drottinn við þegar við veitum frelsandi náð hans viðtöku?`

`Ímyndaðu þér það sem lýst er.  Vegna vitnisburðar þíns hefur einhver–maður, kona, stúlka eða piltur–tekið á móti Jesú sem frelsara sínum.  Jesús fagnar yfir því.  Allur himinninn brýst út í fagnaðarríkum söng og hinn voldugi frelsari okkar fagnar yfir þeim einstaklingi með því að syngja.  Er nokkuð jafn gefandi og vitneskjan um að vitnisburður þinn fyllir hjarta Guðs fögnuði í heimi sem er fullur af dapurleika og sorg?`