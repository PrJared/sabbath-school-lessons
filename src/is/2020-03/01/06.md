---
title:  Knúin kærleika
date:  03/07/2020
---

Þessa viku höfum við einbeitt okkur að því að svara spurningunni um hvers vegna okkur beri að vitna.  Við höfum séð að þegar við deilum trú okkar með öðrum fyllumst við fögnuði yfir því að samstarfa Guði í ætlunarverki hans á þessari jörð.  Vitnisburður okkar um elsku hans skapar meiri tækifæri til frelsunar fyrir aðra þar sem þeir sjá betur náð hans og sannleika.

Jafnframt því er vitnisburður ein af leiðum Guðs til að hjálpa okkur að vaxa andlega.  Ef við bregðumst því að deila því sem Kristur hefur gert fyrir okkur og þjóna öðrum kæfir það andlegt líf okkar.

Vitnisburður setur okkur í snertingu við hjarta hans sem þráir að allt mannkyn frelsist.  Vitnisburður okkar er viðbrögð hlýðni okkar við fyrirmælum hans.  Í þessari lexíu munum við rannsaka hver er stærsti hvatinn til vitnisburðar okkar.

`Lestu 2Kor 5.14, 15, 18-20.  Hvað knúði Pál til að þola raunir, þrengingar, erfiðleika og þrautir vegna fagnaðarerindisins?  Hvernig geta þessir hvatar knúið fram skjót viðbrögð okkar til þjónustu fyrir Krist?`

Kærleiki knúði Pál postula.  Það er ýmislegt sem elskan fær okkur til að gera sem við myndum annars aldrei gera.   Þegar postulinn segir að „kærleiki Krists knýr oss“ tjáði hann eilífan sannleika.  Kærleiki Krists stjórnaði athöfnum Páls og knúði hann til að vitna.  Hann einsetti sér að deila áforminu um hjálpræðið um allan heiminn umhverfis Miðjarðarhafið.

„Kærleikinn verður að búa í hjartanu.  Sá sem er algerlega kristinn er knúinn áfram af hjartnæmri elsku til meistara síns og óeigingjarn áhugi fyrir meðbræðrum hans á rætur að rekja til ástúðar hans til Krists“ (AH, bls. 425).

Þegar við gerum okkur virkilega grein fyrir hinni stórkostlegu fórn Krists fyrir okkur verðum við gagntekin af elsku hans og knúin til að deila með öðrum því sem hann hefur gert fyrir okkur.

`Sá sem skapaði allt sköpunarverkið (sólkerfin, stjörnurnar, englaskarann og allan alheiminn) var hinn sami sem dó á krossinum okkar vegna.  Skapar þessi stórkostlegi sannleikur ekki elsku til Guðs í okkur og löngun til að deila þeim kærleika með öðrum?`