---
title:  Hvers Vegna Eigum Við Að Vitna?
date:  28/06/2020
---

### Lesefni vikunnar
Jak 5.19, 20; Lúk 15.6; Sef 3.17; Jóh 7.37, 38; 1Tím 2.3, 4; 2Kor 5.14, 15.

> <p>Minnistexti</p>
> „Þetta er gott og þóknanlegt Guði, frelsara vorum, sem vill að allir menn verði hólpnir og komist til þekkingar á sannleikanum“ (1Tím 2.3, 4).

Guð þráir að allir alls staðar bregðist við kærleika hans hvar sem þeir kunna að vera, veiti náð hans viðtöku, umbreytist fyrir tilstilli anda hans og frelsist inn í ríki hans.  Það er ekkert sem hann þráir heitar en frelsun okkar.  Elska hans er takmarkalaus.  Miskunn hans er ómælanleg. Hluttekning hans er þrotlaus.  Fyrirgefning hans er ótæmanleg og máttur hans óendanlegur.  Andstætt heiðnum guðum sem krefjast fórna færði Guð okkar stærstu fórnina.  Hversu mjög sem við þráum að öðlast hjálpræði þráir Guð það enn heitar.  „Þetta er gott og þóknanlegt Guði, frelsara vorum, sem vill að allir menn verði hólpnir og komist til þekkingar á sannleikanum“ (1Tím 2.3, 4).  Hjarta hans þráir frelsun þína og mína.

Vitnisburður okkar hefur einungis með Jesú að gera.  Hann fjallar um það sem hann hefur gert til að frelsa okkur, hvernig hann hefur umbreytt lífi okkar og undursamleg sannindi orðs hans sem segja okkur hver hann er og fegurð eðlis hans.  Hvers vegna eigum við að vitna?  Þegar við skiljum hver hann er og finnum fyrir undraverkum náðar hans og mátt elsku hans getum við ekki þagað.  Hvers vegna eigum við að vitna?  Þegar við tökum þátt með honum fyllumst við fögnuði hans yfir þeim sem eru endurleystir fyrir náð hans og kærleiki hans umbreytir.