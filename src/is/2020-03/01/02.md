---
title:  Tækifæri til frelsunar
date:  29/06/2020
---

Daglega veitir Guð mönnum og konum hvar sem er tækifæri til að þekkja hann.  Hann hrærir við hjörtum þeirra fyrir Heilagan anda sinn.  Hann opinberar sig í fegurð og margbreytileika náttúrunnar.  Víðátta alheimsins, skipulag og samstilling segja frá eilífum Guði sem býr yfir takmarkalausri visku og ómælanlegum mætti.  Hann skapar tækifæri og kringumstæður í lífi okkar til að draga okkur til sín.

Þó svo Guð opinberi sig fyrir anda sinn, dýrð náttúrunnar og forsjón sinni finnum við skýrustu opinberun kærleika hans í lífi og starfi Jesú Krists.  Þegar við deilum Jesú með öðrum sjáum við þeim fyrir besta tækifæri þeirra til að frelsast.

`Berðu Lúk 19.10 saman við Jak 5.19, 20.  Hvað kennir guðspjall Lúkasar okkur um tilgang Krists með komu sinni til þessarar jarðar?  Hvernig getum við samstarfað honum að frelsun þeirra sem eru á glötunarbarmi?`

Jakob segir: „Hver sem snýr syndara frá villu vegar hans mun frelsa sálu hans frá dauða“ (Jak 5.20).  Rómverjabréfið skýrir þessa hugsun nánar.  Í Róm 1 og 2 er bent á að þeir heiðingjar sem hafa séð opinberun Guðs í náttúrunni og Gyðingar sem hafa meðtekið spámannlega opinberun Guðs í Ritningunni séu glataðir án Krists.  Í Róm 3 – 5 bendir postulinn á að hjálpræðið sé náðarverk sem einungis kemur fyrir trú.  Í Róm 6 – 8 lýsir hann því hvernig náðin sem réttlætir hvern þann sem trúir sé einnig náð sem helgar.   Síðan segir hann í Róm 10 að „hver sem ákallar nafn Drottins verður hólpinn“ (Róm 10.13) en enginn geti ákallað hann ef þeir hafa ekki trúað og þeir geti ekki trúað ef þeir hafa ekki heyrt og heldur ekki heyrt nema einhver segi þeim frá (Róm 10.14, 15).  Við erum tengiliðir  Guðs í frelsunaráforminu til að ná til þeirra, sem eru glataðir, með mikilfengleika fagnaðarerindisins.

`Við vitnum ekki í því skyni að gefa fólki einasta möguleika þess til frelsunar.  Við vitnum fyrir þeim til þess að gefa þeim besta möguleikann.  Hvert er hlutverk okkar í áformi Guðs um að endurleysa mannkynið?  Hve margir hafa heyrt fagnaðarerindið af þínum vörum?`