---
title:  Fyrirheit Jesú um heilagan anda
date:  27/07/2020
---

Með því að lofa lærisveinum sínum heilögum anda kom Jesús til móts við áhyggjur lærisveinanna yfir því að hann væri að fara frá þeim og snúa aftur til himins.  „Það er yður til góðs að ég fari burt því ef ég fer ekki kemur hjálparinn ekki til yðar.  En ef ég fer sendi ég hann til yðar“ (Jóh 16.7).  Gríska orðið fyrir „hjálpara“ er parakletos og er notað um einhvern sem er kallaður til að koma við hlið einhvers honum til hjálpar.  Eitt af aðalhlutverkum heilags anda er að koma og standa við hlið allra þeirra sem trúa til að gera þeim kleift að vitna og leiðbeina þeim í því starfi.  Þegar við vitnum fyrir Jesú erum við ekki ein.  Heilagur andi er við hlið okkar til að leiða okkur til þeirra sem leita af hjartans einlægni.  Hann undirbýr hjörtu þeirra áður en við mætum þeim.  Hann stýrir orðum okkar, sannfærir huga þeirra sem leita og styrkir þá til að bregðast við hvatningum hans.

`Lestu Jóh 15.26, 27 og Jóh 16.8.  Hvað segja þessi vers okkur um hlutverk Heilags anda þegar við vitnum um trú okkar?`

Heilagur andi vitnar um Jesú.  Takmark hans er að leiða eins marga og hægt er til Jesú.   Það er hans verkefni að vegsama Jesú.  Í því hlutverki sannfærir hann alla þá sem trúa um ábyrgð þeirra að bera vitnisburð.  Hann opnar augu okkar svo að við sjáum möguleikana í fólkinu sem umhverfis okkur er og vinnur að tjaldabaki að því að gera það móttækilegt fyrir boðskap fagnaðarerindisins.

Guðspjall Jóhannesar gerir mjög ljóst að heilagur andi muni „sannfæra heiminn um synd“ (Jóh 16.8).  Með öðrum orðum snertir hann við hjörtum mannanna svo að þeir hafi dýpri tilfinningu fyrir aðskilnaði sínum frá Guði og þörf sinni á afturhvarfi.  Einnig sannfærir hann heiminn um réttlætið.  Heilagur andi opinberar ekki aðeins syndina heldur fræðir hann okkur í réttlæti.  Hann opinberar mikilleik réttlætis Jesú í samanburði við óhreinleika okkar.  Hlutverk Heilags anda er ekki aðeins fólgið í því að benda á hve vond við erum heldur opinberar hann hve góður og vingjarnlegur, samúðarfullur og elskuríkur Jesús er og mótar okkurt í mynd hans.

Við berum vitnisburð þegar við einfaldlega samstörfum heilögum anda við að vegsama Jesú.  Við vitnum í mætti andans og undir hans leiðsögn um þennan undraverða Krist sem hefur umbreytt lífi okkar.

`Hvers vegna þurfum við að minnast þess þegar við vinnum með sálir að við getum ekki snúið þeim,  Það er einungis á færi heilags anda.`