---
title:  Heilagur andi og vitnisburður okkar
date:  29/07/2020
---

Heilagur andi var til staðar á áhrifamikinn hátt í Postulasögunni.  Hann þjónaði hinum trúuðu og virkjaði þá til að vitna um Drottin á ýmsa lund.  Hann styrkti þá til að mæta erfiðleikum og krefjandi verkefnum er þeir báru vitni í óvinveittu umhverfi.  Hann leiddi þá til manna og kvenna sem leituðu sannleikans af einlægni.  Hann undirbjó hjörtu fólks í heilum borgum áður en hinir trúuðu komu nokkru sinni til þeirra borga.  Hann skapaði tækifæri sem þá hefði aldrei dreymt um og fyllti orð þeirra og athafnir mætti.

`Lestu Post 7.55; Post 8.29; Post 11.15; Post 15.28, 29 og Post 16.6-10.  Á hvern hátt þjónaði heilagur andi lærisveinunum þegar þeir báru vitni við þær aðstæður sem koma fram í þessum versum?  Hvað gerði heilagur andi undir þessum kringumstæðum?`

Það fjölbreytta starf sem heilagur andi sinnti á fyrstu öldinni var sannarlega undravert.  Ofannefnd dæmi eru einungis sýnishorn af starfsemi hans.  Hann styrkti Stefán til að vitna fyrir Drottin sinn þrátt fyrir vægðarlausan, stjórnlausan skríl sem grýtti hann til dauða.  Hann leiddi Filippus á undraverðan hátt til áhrifamikils og sannleiksleitandi Eþíópíumanns sem opnaði meginland Afríku fyrir fagnaðarerindinu.  Hann gaf Pétri merki um staðfestingu þegar heiðingjakristnir fengu einnig gjöf heilags anda.  Hann sameinaði söfnuðinn þegar hann hefði auðveldlega getað klofnað yfir spurningunni um umskurn, og hann opnaði allt meginland Evrópu fyrir Páli postula þegar hann boðaði fagnaðarerindið.

Heilagur andi var virkur í söfnuðinum á tíma Nýja testamentisins og hann er virkur í lífi safnaðarins í dag.  Þann þráir að veita okkur mátt, styrkja okkur og kenna, leiðbeina okkur og sameina og síðan senda okkur út í mikilvægustu erindagjörð þessa heims sem felst í  því að leiða menn og konur til Jesú og sannleika hans.  En við þurfum að muna að hann er enn jafn mikið að verki í dag og hann var á tíma postulanna og frumsafnaðarins.

`Hvað getum við gert daglega til þess að vera opnari og móttækilegri fyrir mætti heilags anda í lífi okkar? Hvernig ber okkur að velja svo að val okkar geri honum kleift að vinna í okkur og virka?`