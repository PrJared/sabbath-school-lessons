---
title:  Vitnað af djörfung
date:  28/07/2020
---

Postulasagan hefur með rétti verið kölluð „Starfssaga heilags anda.“  Hún segir frá spennandi ævintýragöngu við boðun og safnaðarvöxt.  Postulasagan er frásögn um einbeitta, trúaða einstaklinga sem fylltir voru heilögum anda og höfðu áhrif á heiminn fyrir Krist.  Þeir voru algjörlega háðir heilögum anda með að ná undraverðum árangri.  Þeir voru dæmi um það sem heilagur andi getur áorkað fyrir tilstilli manna og kvenna sem eru honum algjörlega helguð.

`Lestu Post 2.41, 42; Post 4.4, 31; Post 5.14, 42; Post 6.7 og Post 16.5.  Hvað vekur mest athygli þína í þessum textum?  Hvað er það sem Lúkas, höfundur Postulasögunnar, vill koma á framfæri með því að deila frásögninni um svo öran vöxt?`

Ásetningur Lúkasar með því að rita Postulasöguna var að deila starfi heilags anda í frumsöfnuðinum með lesendum hennar.

Taktu einnig eftir því að hann hikar ekki við að nota tölur til að mæla hreyfingu andans á fyrstu öldinni e.Kr.  Hann mældi hana í fjölda skírna.  Í Post 2.41 dregur hann athyglina að því að 3.000 voru skírðir á einum degi á einum stað.  Í Post 4.4 nefnir hann að 5.000 hafi verið skírðir og í Post 5.14 kom fjöldi manns til Drottins og var skírður.

Hvort sem um var að ræða einstaklinga eins og Lýdíu, fangavörðinn í Filippí, djöfulóða þrælastúlku eða hirðmanninn frá Eþíópíu þá getur Lúkas þess og skrásetur hreyfingu heilags anda í hjörtum þessa fólks.  Það mikilvæga í þessu sambandi er sú staðreynd að hver einstök tala táknar persónu, barn Guðs, sem Jesús Kristur dó fyrir.  Við gleðjumst yfir hinum háu tölum en gleymum því oft að vitnisburður okkar er oft einstaklingsbundinn.

Til að greiða fyrir auknum vexti safnaðarins á tíma Nýja testamentisins voru nýir söfnuðir stofnaðir.  Ein af ástæðunum fyrir örum vexti frumsafnaðarins er sú að söfnuðurinn endurnýjaðist í sífellu þegar nýir söfnuðir voru stofnaðir.  Það er mikilvægur boðskapur fyrir okkur í dag.

`Megináhersla frumsafnaðarins var á boðunarstarf.  Hvernig getum við tryggt að boðun sé ávallt þungamiðja safnaðar okkar?`