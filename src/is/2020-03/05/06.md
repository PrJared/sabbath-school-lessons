---
title:  Hinn umbreytandi máttur Heilags anda
date:  31/07/2020
---

Ef við rannsökum Postulasöguna gaumgæfilega sjáum við hvernig Guð gerir kraftaverk í lífi manna fyrir tilverknað heilags anda.  Postulasagan er gott dæmi um það hvernig fagnaðarerindið vinnur sigur yfir menningarlegum hleypidómum og umbreytir ævilöngum, rótgrónum venjum og kennir öllum um náð og sannleika Krists.  Heilagur andi mætir manninum þar sem hann er en hann skilur hann ekki eftir þar.  Maðurinn breytist í návist hans.  Líf hans umbreytist.

`Lestu Post 16.11-15, 23-34; Post 17.33, 34 og Post 18.8.  Þetta eru aðeins nokkrar af frásögnum Biblíunnar um afturhvarf.  Hvað segja þessar frásagnir okkur um mátt Guðs til að breyta lífi alls konar manna í mismunandi umhverfum?`

Þetta er sannarlega dæmafá fjölbreytni fólks.  Lýdía var Gyðingur og velefnuð kaupsýslukona og fangavörðurinn í Filippí var miðstéttar-Rómverji og opinber starfsmaður.  Heilagur andi getur náð til allra stétta þjóðfélagsins.  Umbreytandi máttur hans nær jafnt til manna sem kvenna, ríkra jafnt sem fátækra, menntaðra jafnt sem ómenntaðra.

Síðustu tveir einstaklingarnir á lista okkar eru jafn eftirtektarverðir.  Í Post 17.34 er okkur sagt frá afturhvarfi eins úr Areopagus-dóminum, að nafni Díónýsíus.  Þeir sem tilheyrðu þeim hópi voru dómarar sem dæmdu í málum manna.  Þeir voru framámenn og háttvirtir þegnar í grísku þjóðfélagi.

Fyrir mátt heilags anda náði starf Páls postula jafnvel til efstu stétta þjóðfélagsins.  Krispus (Post 18.8) var samkundustjóri og trúarleiðtogi sem var gegnsýrður af gyðinglegum hugsanagangi Gamla testamentisins en heilagur andi náði til hans og breytti lífi hans.  Þessar frásagnir sýna fram á að þegar við vitnum fyrir Krist og deilum orði hans með öðrum mun heilagur andi gera undraverða hluti í lífi alls kyns manna og kvenna sem koma úr alls konar umhverfi, margskonar menningarsvæðum og hafa mismunandi menntun og átrúnað.  Við getum því ekki dregið neinar ályktanir varðandi það hverjir séu innan seilingar og hverjir ekki og við megum það ekki.  Okkar verk er að vitna fyrir hverjum sem við mætum á lífsleiðinni.  Drottinn sér um allt annað.

`Dauði Drottins var altækur, þ.e.a.s. hann var fyrir alla menn á öllum tímum.  Hvað ætti sá mikilvægi sannleikur að kenna okkur um að álykta aldrei að nokkur sé vonlaus um frelsun?`