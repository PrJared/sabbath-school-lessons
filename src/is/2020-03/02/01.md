---
title:  Máttur Persónulegs Vitnisburðar
date:  05/07/2020
---

### Lesefni vikunnar
Mrk 5.15-20; Mrk 16.1-11; Post 4.1-20; 1Jóh 1.1-3; Gal 2.20; Post 26.1-32

> <p>Minnistexti</p>
> „Við getum ekki annað en talað það sem við höfum séð og heyrt“ (Post 4.20).

Persónulegur vitnisburður er óvenju máttugur.  Þegar elska Krists hefur yljað hjörtu okkar og náð hans umbreytt okkur höfum við eitthvað mikilvægt að segja um hann.  Það er eitt að deila því sem Jesús hefur gert fyrir einhvern annan, það er allt annað að deila því sem hann hefur gert fyrir okkur sem einstaklinga.

Það er erfitt að þræta gegn persónulegri reynslu. Menn kunna að deila um guðfræði þína eða túlkun þína á einhverjum texta eða jafnvel hæðast að trúarbrögðum þínum almennt.  En þegar einhver segir: „Eitt sinn var ég vonlaus en nú hef ég von.  Ég hafði mikla sektarkennd en nú hef ég frið.  Líf mitt hafði engan tilgang en nú sé ég tilgang með lífi mínu“ þá verða jafnvel efasemdamenn fyrir áhrifum af mætti fagnaðarerindisins.

Þó svo sumir verði fyrir svipaðri afturhvarfsreynslu og Páll á leiðinni til Damaskus er afturhvarf oftast ávöxtur þess að kynnast æ betur dýrmæti Jesú, djúpri viðurkenningu á náð hans og þakklæti fyrir hjálpræðið sem hann fúslega býður okkur.  Kristur gjörbreytir lífsstefnu okkar.  Það er þess konar vitnisburð sem heiminn sárlega skortir og hann þráir.