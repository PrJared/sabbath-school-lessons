---
title:  Að deila reynslu okkar
date:  09/07/2020
---

Í Post 26 finnum við Pál þar sem hann stendur sem fangi frammi fyrir Agrippa konungi.  Hann beinir tali sínu til konungs er hann gefur persónulegan vitnisburð um líf sitt, ekki aðeins þegar hann ofsótti fylgjendur Jesú heldur einnig eftir afturhvarf sitt, sem vitni um Jesú og fyrirheitið um upprisu dauðra (Post 26.8).

Þegar Páll snerist á leiðinni til Damaskus talaði Drottinn til hans og sagði: „Ég birtist þér til þess að þú þjónir mér og segir frá því að þú hefur séð mig bæði nú og síðar er ég mun birtast þér“ (Post 26.16).  Það er alltaf áhrifamikil reynsla að deila trú sinni með öðrum.  Það felur í sér að segja söguna um það sem Kristur hefur gert fyrir okkur, er að gera í lífi okkar í dag og hverju hann vill koma til leiðar í lífi okkar í framtíðinni.

Þegar við vitnum er það aldrei um okkur sjálf.  Vitnisburðurinn er alltaf um Guð sem fyrirgefur misgjörðir okkar, læknar mein okkar, krýnir okkur náð og miskunn og mettar okkur gæðum (Slm 103.3-5).  Að vitna er einfaldlega að deila reynslu okkar af undraverðri náð hans.  Það er vitnisburður um persónulega reynslu okkar af þessum Guði undraverðrar náðar.

`Lestu 1Jóh 1.1-3 og berðu það saman við Gal 2.20.  Hvað sérðu sem er sameiginlegt?  Á hvern hátt svipar reynslu Jóhannesar til reynslu Páls?`

Þó svo lífsreynsla Jóhannesar sé frábrugðin lífsreynslu Páls þá höfðu þeir báðir persónulega mætt Jesú.  En sú snerting var ekki aðeins bundin við eitt atvik í fortíðinni, hún var dagleg fagnaðarreynsla yfir elsku hans og þess að ganga í ljósi sannleika hans.

Er afturhvarf nokkurn tímann aðeins atvik í fortíðinni?  Taktu eftir því sem E.G. White hefur að segja um þá sem töldu að afturhvarf þeirra í fortíðinni væri allt sem máli skipti: „Eins og þeir þurfi ekki að snúa aftur til Guðs daglega ef þeir hafa einhvern tímann vitað eitthvað um trú.  Í rauninni þurfum við öll að snúa okkur til hans daglega“ (4MR, bls. 46).

`Hvers vegna er mikilvægt að eiga persónulegt samband við Drottin á hverjum degi til þess að finna dag hvern að gæska hans og máttur eru raunveruleg hver sem fyrri reynsla kann að hafa verið eða hve áhrifamikil?`