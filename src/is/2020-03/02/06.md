---
title:  Máttur persónulegs vitnisburðar
date:  10/07/2020
---

Lítum aftur á Pál frammi fyrir Agrippa konungi.  Páll postuli stendur frammi fyrir þessum manni, síðasta konungi Gyðinga, einn af Makkabeunum og einnig af ætt Heródesar.  Agrippa taldi sig vera Gyðing en innræti hans var rómverskt (sjá 6SDABC, bls. 436).  Hinn aldraði postuli, þreyttur eftir kristniboðsferðir sínar og með merki átaka í deilunni milli góðs og ills, stóð þar með hjarta sitt fyllt kærleika Guðs og auglit sem ljómaði af gæsku Guðs.  Þrátt fyrir allt sem gerðist í lífi hans, ofsóknir og erfiðleika sem hann hafði þolað, gat hann lýst því yfir að Guð er góður.

Agrippa er tortrygginn, forhertur og algjörlega skeytingarlaus gagnvart öllu gildismati.  Páll er aftur á móti fylltur trúartrausti, undirgefinn sannleikanum og einbeittur verndari réttlætisins.  Andstæður þessara tveggja manna gátu ekki verið greinilegri.  Við réttarhöld sín fer Páll fram á að fá að tala og fær leyfi Agrippa til þess.

`Lestu Post 26.1-32.  Hvernig vitnaði Páll fyrir Agrippa?  Hvað getum við lært af orðum hans?`

Vinsemd opnar hjörtu en harka lokar þeim.  Páll er ótrúlega vingjarnlegur í garð Agrippa.  Hann talar um að Agrippa þekki „alla siðu Gyðinga og ágreiningsmál“ (Post 26.3).  Síðan snýr hann sér að því að ræða um afturhvarf sitt.

`Lestu frásögnina um afturhvarf Páls í Post 26.12-18 og taktu eftir hvaða áhrif það hafði á Agrippa í Post 26.26-28.  Hvers vegna heldur þú að Agrippa hafi brugðist þannig við?  Hvað var það við vitnisburð Páls sem hafði áhrif á hann?`

Vitnisburður Páls um það hvernig Jesús umbreytti lífi hans hafði sterk áhrif á þennan guðlausa konung.  Enginn vitnisburður er jafn áhrifamikill og breytt líferni.  Vitnisburður lífs sem hefur raunverulega umbreyst hefur undraverð áhrif á aðra.  Jafnvel konungar sem eru guðleysingjar eru snortnir af líferni sem náðin hefur ummyndað.  Jafnvel þó saga okkar sé ekki jafn „dramatísk“ og saga Páls ættum við öll að geta sagt öðrum frá því hvaða þýðingu það hefur að þekkja Jesú og vera endurleyst fyrir blóð hans.