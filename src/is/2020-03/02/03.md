---
title:  Kristur er upprisinn!
date:  07/07/2020
---

Það var árla morguns á sunnudeginum að Maríurnar tvær flýttu sér til grafar Krists.  Þær ætluðu sér ekki að biðja hann um neitt.  Hvað gæti dáinn maður svo sem gefið þeim?  Síðast þegar þær sáu hann var líkami hans alblóðugur, brotinn og brákaður.  Vettvangurinn við krossinn var greyptur í huga þeirra.  Núna voru þær einungis að gera skyldu sína.  Sorgbitnar voru þær á leið til grafarinnar til að smyrja líkama hans.  Hugarvíl umlukti líf þeirra í myrkri örvæntingar.  Framtíðin var óviss og bauð upp á litla von.

Þeim brá við þegar þær komu til grafarinnar því að gröfin var tóm!  Matteus lýsir atburðum upprisumorgunsins þannig: „En engillinn mælti við konurnar: „Þið skuluð eigi óttast.  Ég veit að þið leitið að Jesú hinum krossfesta.  Hann er ekki hér.  Hann er upp risinn““ (Matt 28.5, 6).

Konurnar vor frá sér numdar af fögnuði.  Dimmu sorgarskýin hurfu fyrir sólarljósinu við dögun upprisumorgunsins.  Sorgarnótt þeirra var á enda.  Fögnuður lýsti upp ásjónur þeirra og fagnaðarsöngvar komu í stað sorgartára.

`Lestu Mrk 16.1-11.  Hver voru viðbrögð Maríu þegar hún gerði sér grein fyrir því að Kristur væri risinn upp frá dauðum?`

Þegar María hafði mætt hinum upprisna Kristi hljóp hún til að segja sögu sína.  Gleðifregnum ber að deila með öðrum og hún gat ekki þagað.  Kristur var lifandi!  Gröf hans var tóm og heimurinn varð að fá það að vita.  Þegar við höfum mætt hinum upprisna Kristi á æviferli okkar verðum við einnig að hlaupa til að segja frá því, því að það ber að deila gleðifregnum.

Það er einnig athyglisvert að þrátt fyrir allt sem Jesús hafði sagt lærisveinum sínum, sem hann hafði kjörið, um það sem mundi gerast–að hann mundi verða deyddur og síðan einnig rísa upp–þá neituðu þeir að trúa vitnisburði Maríu.  „Þá er þeir heyrðu að Jesús væri lifandi og hún hefði séð hann trúðu þeir ekki“ (Mrk 16.11).  Ef þannig sjálfir lærisveinar Jesú trúðu ekki strax þá ætti okkur ekki að undra ef aðrir eru ekki heldur alltaf tilbúnir að taka á móti orðum okkar.

`Hefur þú einhvern tímann orðið fyrir því að einhver vildi ekki taka á móti vitnisburði þínum?  Hver voru viðbrögð þín og hvað hefur þú lært af þeirri reynslu?`