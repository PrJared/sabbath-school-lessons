---
title:  Ólíkleg vitni
date:  06/07/2020
---

`Lestu Mrk 5.15-20.  Hvers vegna telur þú að Jesús hafi sent manninn til Dekapólis til að vitna fyrir fjölskyldu sinni og vinum fremur en láta hann fylgja sér svo hann gæti nærst betur í nýfundinni trú sinni?`

Dekapólis-héraðið samanstóð af tíu borgum (deka = tíu, pólis = borg) við strendur Galíleuvatnsins á fyrstu öldinni e.Kr.  Sameiginlegt tungumál og menning tengdi þessar borgir.  Margir í héraðinu þekktu þennan djöfulóða mann.  Hann skaut þeim skelk í bringu með ofsakenndri og óútreiknanlegri framkomu sinni.  En Jesús sá í honum einhvern sem þráði eitthvað betra svo að hann leysti hann á undraverðan hátt undan þeim djöflaöndum sem kvöldu hann.

Þegar bæjarbúarnir heyrðu að Jesús hefði leyft djöflaöndunum að ná yfirráðum yfir svínahjörð þeirra og hún hefði hlaupið fram af klettunum út í vatnið komu þeir til að sjá það sem var að gerast.  Guðspjall Markúsar segir svo frá: „Menn fóru þá að sjá hvað gerst hafði, komu til Jesú og sáu óða manninn, sem hersingin hafði verið í, sitja þar klæddan og heilvita.  Og þeir urðu hræddir“ (Mrk 5.15). Líkami og hugur mannsins, tilfinningar hans og andi voru aftur heil.  Kjarni fagnaðarerindis er að endurreisa þá sem syndin hefur knosað þannig að þeir verði heilir eins og Kristur skapaði þá til að vera.

Hver væri betri til að ná til þessara tíu borga Dekapólis en þessi umbreytti djöfulóði maður sem gat deilt reynslu sinni með öllum í héraðinu?  Ellen G. White kemst þannig að orði: „Sem vottar Krists eigum við að segja það sem við vitum, það sem við höfum sjálf séð og heyrt og fundið.  Ef við höfum fylgt Jesú skref fyrir skref þá munum við hafa frá einhverju áþreifanlegu að segja um það hvernig hann hefur leitt okkur.  Við getum sagt hvernig við höfum sannprófað fyrirheit hans og reynt að þau eru áreiðanleg.  Við getum vottað um það sem við höfum kynnst af náð Krists.  Þetta er vitnisburðurinn sem Drottinn biður um og það er fyrir skort á honum að heimurinn er á glötunarvegi“ (ÞA, bls.249).  Guð notar oft ólíkleg vitni sem náð hans hefur umbreytt í því skyni að leggja sitt af mörkum í heimi okkar.

`Hver er saga þín; þ.e.a.s. hver er sagan af afturhvarfi þínu?  Hverju deilir þú með öðrum um  hvernig þú fannst trú þína?  Hvað getur þú boðið þeim upp á sem hafa enn ekki snúist til trúar sem gæti hjálpað þeim í sinni reynslu?`