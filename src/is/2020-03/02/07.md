---
title:  Til íhugunar
date:  11/07/2020
---

Lestu AA, bls. 433 – 438.

Kjarni lífs hins kristna er persónulegt samband við Jesú sem er svo auðugt og gefandi að við þráum að deila því með öðrum.  Þó svo réttar kenningar séu mikilvægar geta þær ekki komið í staðinn fyrir líf sem náðin hefur ummyndað og breytt með kærleika.  Ellen G. White gerir þetta ljóst þegar hún segir:  „Frelsarinn vissi að engar röksemdir, hversu rökfastar sem þær kunna að vera, myndu bræða hörð hjörtu eða brjóta skel heimshyggju og eigingirni.  Hann vissi að lærisveinar hans yrðu að öðlast himneska hæfileika og fagnaðarerindið myndi aðeins hafa áhrif ef lifandi þekking á honum sem er vegurinn, sannleikurinn og lífið vermdi hjörtu þeirra sem boðuðu það og gerði varir þeirra mælskar“ (AA, bls. 31).  Hún bætir við: „Undursamleg elska Krists mun mýkja og sigra hjörtun þar sem þurr upptalning kenninga fengi engu áorkað“ (ÞA, bls. 617).

Sumir hafa þá hugmynd að persónulegur vitnisburður sé í því fólginn að reyna að sannfæra aðra um sannindi sem þeir hafa fundið í orði Guðs.  Þó svo það sé mikilvægt að deila sannindum orðs Guðs á réttum tíma þá er persónulegur vitnisburður meira um lausn undan sekt, þann frið og miskunn, fyrirgefningu og  styrk, von og fögnuð sem við höfum fundið í gjöf eilífa lífsins sem Jesús býður okkur í örlæti sínu.

**Til umræðu**

`Hvers vegna heldur þú að persónulegur vitnisburður okkar hafi svo sterk áhrif á aðra?  Hvaða áhrif hafa vitnisburðir annarra haft á þig og reynslu þína?`

`Ræðið um svar ykkar við lokaspurningu miðvikudagskaflans.  Hvers vegna er dagleg reynsla okkar með Drottni svo mikilvæg, ekki aðeins fyrir vitnisburð okkar heldur einnig fyrir trú okkar?`

`Auðvitað er sterkur vitnisburður áhrifamikill.  En hvers vegna er guðrækilegt líferni svo mikilvægur þáttur í vitnisburði okkar?`

`Deildu persónulegum vitnisburði þínum með deild þinni.  Minnstu þess að þú ert að deila með öðrum því sem Kristur hefur gert fyrir þig og hvaða þýðingu hann hefur fyrir þig í dag.`