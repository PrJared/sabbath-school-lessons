---
title:  Breytt líf skiptir máli
date:  08/07/2020
---

„Þegar ráðsherrarnir sáu djörfung Péturs og Jóhannesar og skildu að þeir voru ekki lærðir, heldur óbrotnir alþýðumenn, undruðust þeir.  Þeir könnuðust og við að þeir höfðu verið með Jesú“ (Post 4.13).

Frumsöfnuðurinn óx hratt.  Þrjú þúsund voru skírð á hvítasunnudaginn (Post 2.41).  Þúsundir bættust við nokkrum vikum síðar (Post 4.4).  Yfirvöldin áttuðu sig fljótt á því sem var að gerast.  Þessir trúuðu einstaklingar höfðu verið með Kristi.  Náð hans hafði umbreytt þeim og þeir gátu ekki þagað.

`Lestu Post 4.1-20.  Hverju er verið að lýsa?  Hvað gerðist þegar yfirvöldin reyndu að þagga niður í Pétri og Jóhannesi?  Hver voru viðbrögð þeirra?`

Þessir nýju fylgjendur Krists urðu að segja sögu sína.  Náð Guðs hafði umbreytt hinum háværa sjómanni Pétri og einnig þrumusonunum Jakobi og Jóhannesi sem áttu erfitt með að stjórna skapi sínu og Tómas hafði verið efasemdamaður.  Lærisveinarnir og meðlimir frumsafnaðarins höfðu allir sína sögu og þeir gátu ekki verið þöglir.  Takið eftir lýsingu Ellen G. White þar sem hún segir: „Ekki erum við fyrr komin til Krists en löngun vaknar í hjarta okkar til að láta aðra vita hve dýrmætan vin við höfum eignast í Jesú.  Ógerlegt er að byrgja inni í hjartanu sannindi þau, sem helga menn og frelsa“ (VK, bls. 91).

Takið einnig eftir því sem trúarleiðtogarnir sögðu í Post 4.16.  Þeir viðurkenndu opinberlega að kraftaverk hefði átt sér stað.  Maðurinn sem hafði verið læknaður stóð beint fyrir framan þá.  En þrátt fyrir það neituðu þeir að breyta afstöðu sinni.  En Pétur og Jóhannes létu þá opinberu ögrun ekki aftra sér frá að vitna.

`Hvaða samband er milli þess að þekkja Krist og deila honum með öðrum?  Hvers vegna er persónuleg þekking okkar á Jesú svo mikilvæg fyrir vitnisburð okkar?`