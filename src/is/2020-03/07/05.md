---
title:  Að notfæra sér orð Guðs
date:  13/08/2020
---

Einhver hefur talið rúmlega 3.000 fyrirheit í orði Guðs.  Hvert þessara fyrirheita kemur frá hjarta elskuríks Guðs sem „í oss verkar með krafti sínum og megnar að gera langt fram yfir allt það sem vér biðjum eða skynjum“ (Ef 3.20).  Fyrirheit Guðs eru skuldbinding af hans hálfu til hvers okkar.  Þegar við gerum tilkall til þessara fyrirheita í trú og kennum öðrum einnig að gera tilkall til þeirra streyma blessanir himinsins inn í líf okkar.  Páll postuli leggur áherslu á þennan guðdómlega raunveruleika í Róm 8 þar sem hann segir: „Hann sem þyrmdi ekki sínum eigin syni heldur framseldi hann fyrir okkur öll, hvort mundi hann ekki líka gefa okkur allt með honum?“ (Róm 8.32).  Pétur postuli útskýrir þetta fyrirheit nánar þegar hann lýsir því yfir að „með guðlegum mætti sínum hefur Jesús Kristur gefið okkur allt sem þarf til lífs í guðrækilegri breytni“ (2Pét 1.3).  Fyrir dauða Krists á krossinum og sigur hans yfir máttarvöldum heljar hefur hann séð okkur fyrir öllu sem er okkur nauðsynlegt til að lifa guðrækilegu, andlegu lífi.  Hann hefur einnig heitið þvi að sjá fyrir líkamlegum nauðsynjum okkar.

`Berðu 1Jóh 1.7-9 saman við Fil 4.13, 19.  Þó svo þessi fyrirheit séu frábrugðin hvað kenna þau okkur um eðli Guðs?  Hvaða áhrif hafa þessi loforð haft á líf þitt?`

Þau fyrirheit sem við finnum í þessum textum fjalla um mismunandi hluti en sú mynd sem þau gefa okkur af Guði er mjög svipuð.  Þau opinbera okkur Guð sem er reiðubúinn að fyrirgefa í elsku sinni, hefur óendanlegan mátt og sér um grundvallarþarfir okkar.  Þau veita okkur fullvissu um að Guði sé mjög annt um okkur.

`Lestu Heb 3.19; 4.1-3 og Matt 13.58.  Hvað segja þessi vers okkur um þörf okkar fyrir trú?`

Það finnast svo mörg dásamleg fyrirheit Guðs í Biblíunni og þegar við í trú gerum tilkall til fyrirheita orðs Guðs og trúum þeim vegna þess að Kristur stendur að baki þeirra hljótum við þær blessanir sem þar er að finna.  Það er skortur okkar á trú á að Guð geti uppfyllt það sem hann hefur lofað sem takmarkar uppfyllingu fyrirheita Guðs í lífi okkar.  Biðjum því Guð að leiða okkur þessa viku til einhvers sem hefur þörf fyrir þau vonarríku loforð sem finnast í orði Guðs.