---
title:  Táknmyndir af orði Guðs
date:  10/08/2020
---

`Lestu Slm 119.105; Jer 23.29; Lúk 8.11 og Matt 4.4.  Hvaða fimm tákn eru notuð í þessum versum til að lýsa orði Guðs?  Hvers vegna heldur þú að þessi fimm tákn hafi verið valin sem tákn um orð Guðs?`

Hinar mismunandi táknmyndir sem notaðar eru í þessum textum lýsa sumum af meginhlutverkum orðs Guðs.   Sálmurinn 119 er byggður upp á öllu hebreska stafrófinu.  Hver átta vers byrja á sama bókstaf þess í stafrófsröð (þ.e.a.s. fyrstu átta versin byrja á A, næstu átta á B, o.s.frv.).  Þess vegna kallaði Lúther sálminn hið gullna stafróf Guðs.  Allur sálmurinn er lofgjörð um orð Guðs, hið lifandi orð í víðasta skilningi og býr yfir sköpunarmætti sem læknar hvern og einn sem er í sáttmálatengslum við Guð.  Þessu orði er líkt við lampa í 105. versinu sem kemur alls ekki í staðinn fyrir dagsljósið en gefur frá sér nægilegt ljós til að taka næsta skrefið á göngu okkar.   Þegar við deilum Ritningunum með öðrum verða þær sem ljós sem upplýsir lífið.  Jesús, „ljós heimsins,“ rýfur myrkur misskilnings þeirra á því hver Guð er og eðli hans.

Samkvæmt Jeremía er orð Guðs eins og eldur og hamar sem brennir sora syndarinnar og molar hörð hjörtu okkar.  Þegar við hjálpum öðrum að sjá dýrð Jesú í Ritningunni bræðir það hörð hjörtu þeirra og eldur kærleika hans eyðir sora eigingirni og græðgi, lostasemda og ágirndar.

Orði Guðs er einnig líkt við sæði.  Megineinkenni sæðisins er að það er lífgjafi.  Ekki spíra öll sæði á sama tíma og ekki vaxa allar plöntur jafn hratt.  En við rétt skilyrði ryður líf sæðisins sér leið gegnum jarðveginn og færir nýtt líf.  Þegar við sáum sæði orðs Guðs í hjörtu og huga annarra sjáum við ekki alltaf tafarlausan árangur en sæðið vex hljóðlátlega og þegar tíminn er réttur í augum Guðs mun það gefa af sér uppskeru fyrir ríki Guðs ef einstaklingarnir bregðast við áeggjan heilags anda.

Jesús líkir orði sínu við næringarríkt brauð.  Flest okkar vita að það er fátt sem er eins seðjandi og góður brauðhleifur.  Orð Guðs seður hungur sálarinnar og nærir innri andlega þrá okkar.  Þegar við deilum fyrirheitum orðsins með öðrum og hjálpum þeim að komast að raun um að Jesús er orðið mun líf þeirra ummyndast af gæsku hans, heillast af elsku hans, fyllast undrun yfir náð hans og finna fullnægingu vegna návistar hans.

`Hugleiddu þau sannindi sem við finnum einungis í Biblíunni.  Hvað ætti það að segja okkur um hversu mjög við ættum að meta það sem hún kennir okkur?`