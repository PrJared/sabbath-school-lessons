---
title:  Ávinningur þess að rannsaka
date:  12/08/2020
---

Það er margvíslegur ávinningur fyrir okkur að rannsaka orð Guðs. Pétur postuli segir okkur að við verðum „hluttakendur í guðlegu eðli“ (2Pét 1.4) fyrir fyrirheit Ritningarinnar.  Jakob talar um hið „gróðursetta orð er frelsað getur sálir okkar“ (Jak 1.21).  Síðan bætir Páll við að „orð náðar hans sem getur tyrkt trú ykkar og veitt ykkur hlutdeild í ríki hans ásamt öllum þeim sem helgaðir eru“ (Post 20.32).  Biblían hefur þann tilgsang að endurleysa okkur.  Þegar við sjáum Jesú í allri Ritningunni umbreytir það okkur.  Þegar við sjáum hann í orði hans verðum við honum lík (2Kor 3.18).  „Það er lögmál skynseminnar og jafnframt andlegs eðlis að það sem við horfum á breytir okkur.  Hugurinn tekur smám saman í sig og samhæfist þeim viðfangsefnum sem honum er leyft að fást við“ (DM, bls. 381).

`Lestu 2Tím 3.14-17 og Jóh 17.14-17.  Hvaða annar ávinningur er af því að rannsaka orð Guðs?`

Þegar Páll skrifar til hins unga samstarfsmanns síns, Tímóteusar, hvetur hann hann til að vera Ritningunni trúr og bendir síðan á ávinning þess að rannsaka hið innblásna orð.  Samkvæmt Páli er Ritningin „nytsöm til fræðslu.“  Hún opinberar sannleikann og flettir ofan af villunni.  Hún gefur yfirlit yfir áform Guðs fyrir mannkynið.  Hún ávítar syndir okkar, leiðréttir rangar hugsanir okkar og menntar í réttlæti.  Ritningarnar opinbera réttlæti Krists.  Þær leiða okkur frá heimsku syndugleika okkar til fegurðar réttlætis hans.  Þegar við berum óeigingjarna elsku Jesú saman við sjálfselsku okkar verðum við furðu lostin.  Þegar við sjáum í Ritningunni hve djúp samúð hans og umhyggja eru umbreytist líf okkar.  Þegar við deilum orði hans með öðrum munu þeir einnig gjörbreytast.  Með því að sjá Jesú í orði hans líkjumst við honum æ meir.  Vitnisburður okkar er ekki fólginn í því að deila hugsunum okkar eða því sem við trúum.  Þess í stað felur hann í sér að deila þeim eilífu sannindum sem er að finna í orði Guðs.  Þegar orð Guðs hefur ríkulega blessað okkur höfum við trúverðugleika til að segja öðrum frá því hvernig orð hans getur einnig blessað þá.

`Minnstu atviks þegar þú stóðst frammi fyrir erfiðleika og orð Guðs veitti þér styrk.  Hvað lærðir þú af þeirri reynslu?`