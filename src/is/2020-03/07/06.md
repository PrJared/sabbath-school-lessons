---
title:  Að deila orðinu
date:  14/08/2020
---

Það á að útbreiða góð tíðindi.  Minnstu þess þegar þú hefur glaðst yfir góðum tíðindum.  Ef til vill var það trúlofun þín, barnsfæðing eða ný vinna, nýr fararskjóti eða nýtt heimili.  Þú varst svo hugfangin(n) að þú gast ekki beðið með að deila því með öðrum.

Það er dásamlegt að deila fögnuði okkar með öðrum en bestu tíðindin í alheiminum er frásögnin um Jesú.  Þegar við fáum nýja innsýn í orð hans um þá frelsun sem er að finna í Kristi yfirfyllast hjörtu okkar af fögnuði og við þráum að deila henni með öðrum.  Þegar trúarleiðtogarnir leituðust við að þagga niður í postulunum sagði Pétur: „Við getum ekki annað en talað það sem við höfum séð og heyrt“ (Post 4.20).

„Ekki erum við fyrr komin til Krists en löngun vaknar í hjarta okkar til að láta aðra vita hve dýrmætan vin við höfum eignast í Jesú.  Ógerlegt er að byrgja inni í hjartanu sannindi þau, sem helga menn og frelsa.  Séum við íklædd réttlæti Krists og fagnandi yfir því að Andi hans býr hið innra með okkur, er útilokað að við þegjum yfir því“ (VK, bls. 91).

Í Róm 1.14-16 segir Páll: „Ég er í skuld bæði við Grikki og útlendinga, vitra og fávísa.  Því fýsir mig að boða fagnaðarerindið einnig ykkur í Róm.  Ég fyrirverð mig ekki fyrir fagnaðarerindið.  Það er kraftur Guðs sem frelsar hvern þann mann sem trúir, Gyðinginn fyrst og aðra síðan.“

Páll postuli þreyttist aldrei á að rekja frásögnina um afturhvarf sitt.  Hjarta hans var yfirfullt af fögnuði í Jesú.  Gleðitíðindin voru til þess að þeim væri deilt og hann gat ekki þagað yfir þeim.

`Hvaða mikilvægu meginreglu varðandi útbreiðslu orðs Guðs er að finna í Jes 50.4; Préd 3.1 og 2Tím 4.2?`

Þegar við helgum líf okkar Kristi og þjónustu hans mun hann opna okkur dyr tækifæranna til að tala orð á réttum tíma til þeirra sem hann hefur opnað hjörtun á.  Í öllum vitnisburði okkar verðum við að hafa þrjár biblíulegar meginreglur í huga: hvað við segjum, hvernig við segjum það og hvenær.

`Við hverja ert þú í sambandi og hvernig getur þú verið betra vitni fyrir þá?`