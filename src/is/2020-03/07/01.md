---
title:  Orðinu Deilt Með Öðrum
date:  09/08/2020
---

### Lesefni vikunnar
Slm 119.105; Jer 23.29; Heb 1.1-3; 2Tím 3.14-17; 1Jóh 1.7-9; Préd 3.1; 2Tím 4.2.

> <p>Minnistexti</p>
> „Eins er því farið með orð mtitt sem kemur af munni mínu, það hverfur ekki aftur til mín við svo búið heldur kemur því til leiðar sem mér þóknast og framkvæmir það sem ég fel því“ (Jes 55.11).

Þegar við vitnum tölum við um Jesú.  En hvað myndum við vita um Jesú ef við hefðum ekki Biblíuna?  Og hvað myndum við raunar vita um deiluna miklu og kærleika Guðs, fæðingu Jesú og líf, þjónustu hans og dauða, upprisu hans og endurkomu ef við hefðum ekki aðgang að Biblíunni?

Þó svo náttúran opinberi tign Guðs og mátt þá opinberar hún ekki frelsunaráformið.  En í heilögum anda er Jesús „Hið sanna ljós, sem upplýsir hvern mann, [sem] kom nú í heiminn“ (Jóh 1.9).  En ef við hefðum ekki orð Guðs sem útskýrði sannleika Guðs væri opinberun heilags anda i hjörtum okkar takmörkum háð.  Hið ritaða orð Guðs er skýrasta og fyllsta opinberunin á Jesú, hinu lifandi orði.

Í júlí 1955 fór ungur Hollendingur, sem síðar var þekktur sem „bróðir Andrés,“ í fyrsta sinn austur fyrir járntjaldið.  Þegar hann kom til Varsjár gerði hann sér far um að leita uppi kristna einstaklinga og sækja guðsþjónustur þeirra.  Með því móti komst hann að því hve erfitt það var að vera kristinn í Póllandi og hvílík uppörvun það var fyrir þá að kristinn einstaklingur frá hinum vestræna heimi sýndi áhuga fyrir þörfum þeirra.  Hann var mjög snortinn af þessari reynslu og spurði sjálfan sig:  „Hvað get ég gert fyrir þetta fólk?“

Meðan hann var enn í Varsjá vissi hann hver köllun hans væri til þess að styðja við bakið á þeim kristnu einstaklingum sem lifðu í umhverfi sem var fjandsamlegt trú þeirra.  Árið 1957 hóf hann reglubundnar ferðir austur yfir landamærin í Volkswagen-bjöllunni sinni með Biblíur sem hann faldi í farangri sínum handa hinum kristnu sem höfðu eindregið óskað eftir þeim vegna tilfinnanlegs skorts á orði Guðs á þeirra tungu.  Biblíusmygl hans austur fyrir járntjaldið á tíma kalda stríðsins ávann honum nafnbótina „Smyglari Guðs“ og varð síðar grundvöllurinn að alþjóðlegu hjálparstarfi sem ber nafnið „Open Doors“ (=opnar dyr).

Í okkar landi er Biblían öllum aðgengileg ásamt ýmsum hjálpargögnum.  Og þar sem orð Guðs er undirstaða kristilegs lífs er það afar mikilvægt að rannsaka þetta orð og deila því með öðrum.  Þegar við deilum orði Guðs er meginmarkmiðið ekki að sanna fyrir öðrum að við höfum á réttu að standa og aðrir hafi rangt fyrir sér heldur það að opinbera Jesú í öllum þáttum sannleikans sem við deilum með öðrum.