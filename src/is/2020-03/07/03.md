---
title:  Skapandi máttur orðs Guðs
date:  11/08/2020
---

`Berðu saman Heb 1.1-3; Heb 4.12 og Slm 33.6, 9.  Hvað segja þessir textar okkur um máttinn í orði Guðs?`

Orð Guðs er lifandi.  Það býr yfir mætti til að koma því til leiðar sem það boðar.  Orð mannanna geta talað um það sem er en Guð talar um það sem enn hefur ekki gerst og skapar það síðan með mætti orðs síns.  Orð Guðs er skapandi.  Orðin sem koma frá vörum hans hafa mátt til að skapa allt sem þau boða.

Í sköpunarsögunni í 1Mós 1 er hugtakið  „Guð sagði“ margoft notað (1Mós 1.3, 6, 11, 14, 20, 24, 26, 29).  Yfirlýsingar Guðs bjuggu yfir svo miklum mætti að þegar hann talaði birtist þurrlendið, plötur uxu, blóm blómstruðu, ávaxtatré báru ávöxt sinn og dýr komu fram á sjónarsviðið.

Í sköpunarsögunni í 1Mós 1 notar hebreskan orðið bara um sköpunarferli Guðs.  Sú sögn er einungis notuð þegar Guð er að verki og skapar eitthvað nýtt með mætti orða sinna sem hann mælir af munni fram.  Sálmurinn 33 er lofgjörð til Guðs sem skapar og viðheldur öllu.  Sjötta versið vísar til 1Mós 1 og gerir ljóst að andardráttur Guðs býr yfir skapandi lífskrafti og hefur skapað alla veröldina.

En Guð hefur ekki einungis skapað þennan heim með mætti orðs síns heldur viðheldur hann honum einnig með orði sínu.  Sama máttinn sem er í hinu talaða orði Guðs er einnig að finna í rituðu orði hans.  Sami heilagi andinn sem var að verki við sköpunina var einnig að verki við innblástur Ritningarinnar.  Hann er einnig til staðar þegar við lesum Biblíuna og deilum henni með öðrum.  Það er lífgefandi, umbreytandi sköpunarmáttur í orði Guðs.  „Sú skapandi orka sem framkallaði allan alheiminn kemur frá orði Guðs.  Það orð færir kraft og skapar líf.  Sérhvert boð er jafnframt fyrirheit.  Ef við veitum því viðtöku í sál okkar færir það okkur líf hans sem er eilífur.  Það umbreytir eðli okkar og endurskapar sálina í mynd Guðs“ (Ed, bls. 126).

Þegar við skynjum þau fyrirheit sem við finnum í orði Guðs umbreytist líf okkar og þegar við hjálpum öðrum að skilja þessi undraverðu fyrirheit mun heilagur andi einnig breyta lífi þeirra.

`Hugleiddu hvað felst í orðunum: „Guð sagði… og það varð.“ Hvað segir það okkur um mátt hans?  Hvers vegna ætti þessi sannleikur um sköpunarmátt Guðs að hughreysta okkur?`