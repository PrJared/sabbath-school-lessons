---
title:  Umbreytandi máttur persónulegs vitnisburðar
date:  08/09/2020
---

Jakob og Jóhannes Sebedeussynir voru þekktir sem „þrumusynir“ (Mrk 3.17).  Það var reyndar Jesús sem gaf þeim þetta viðurnefni.  Okkur er gefin mynd af skapofsa Jóhannesar þegar Jesús og lærisveinar hans voru á ferð um Samaríu.  Þegar þeir leituðu að svefnstað mættu þeir mótstöðu vegna fordóma Samverja gegn Gyðingum.  Þeim var jafnvel neitað um fábrotnustu vistarverur.

Jakob og Jóhannes töldu sig hafa lausn á málinu.  „Þegar lærisveinar hans, þeir Jakob og Jóhannes, sáu það sögðu þeir: „Drottinn, eigum við að bjóða að eldur falli af himni og tortími þeim?“ (Lúk 9.54).  Jesús ávítaði bræðurna og þeir yfirgáfu allir þorpið í ró og spekt.  Jesús notaði kærleika en ekki vald.

Í návist elsku Jesú breyttist bráðlyndi Jóhannesar og reiði í ástúðlega umhyggju og samúð.  Í fyrsta bréfi Jóhannesar kemur orðið elska eða kærleikur fyrir um fimmtíu sinnum.

`Lestu 1Jóh 1.1-4; 1Jóh 3.1; 1Jóh 4.7-11 og 1Jóh 5.1-5.  Hvað segja þessi vers okkur um vitnisburð Jóhannesar og þá breytingu sem varð í lífi hans vegna samskipta hans við Jesú?`

Það er eilíf meginregla sem er lögmál alheimsins.  Ellen G. White framsetur þessa meginreglu þannig:  „Valdbeiting er andstæð meginreglum guðlegrar stjórnar.  Guð þráir einungis kærleiksþjónustu og kærleikurinn hlýðir ekki valdboði, hann verður ekki fenginn með afli eða valdi.  Kærleikurinn einn getur vakið kærleika“ (ÞA, bls. 11).

Þegar við gefumst Kristi á vald mun kærleiki hans skína til annarra gegnum okkur.  Áhrifamesti vitnisburður kristninnar er breytt líf.  Það þýðir þó ekki að okkur verði aldrei neitt á og stundum kemur það fyrir að við séum ekki sá milliliður kærleika og náðar sem við ættum að vera.  En ef allt væri eins og best væri á kosið mun kærleikurinn streyma frá lífi okkar og við munum vera blessun fyrir þá sem við umgöngumst.

`Hversu vel endurspeglar þú kærleika Krists til annarra?  Hugleiddu hvað svar þitt gefur til kynna.`