---
title:  Að vitna með fullvissu
date:  10/09/2020
---

`Lestu 1Jóh 5.11-13; Heb 10.19-22 og 1Kor 15.1, 2.  Hvaða fullvissu um eilíft líf gefur Ritningin okkur sem gerir okkur kleift að vitna með fullvissu um hjálpræði okkar í Kristi?`

Ef við höfum ekki persónulega fullvissu um hjálpræði í Kristi getum við ekki deilt því með öðrum.  Við getum ekki deilt því með öðrum sem við höfum ekki sjálf.  Það finnast samviskusamir kristnir einstaklingar sem lifa í stöðugri óvissu um hvort þeir verði nokkru sinni nægilega góðir til að frelsast.  Það er eins og vitur, gamall prédikari sagði eitt sinn:  „Þegar ég lít á sjálfan mig sé ég engan möguleika á að frelsast.  Þegar ég lít á Jesú sé ég enga möguleika á að glatast.“  Orð Drottins enduróma með fullvissu um allar aldir: „Hverfið aftur til mín og látið frelsast, gjörvöll endimörk jarðar, því að ég er Guð og enginn annar“ (Jes 45.22).

Drottinn vill að hvert okkar fagni yfir þeirri frelsun sem hann býður fúslega upp á.  Hann vill svo gjarnan að við reynum hvað felst í því að vera réttlætt fyrir náð hans og laus undan þeirri fordæmingu sem syndasektin færir með sér.  Það er eins og Páll segir í Róm 5: „Réttlætt af trú höfum við því frið við Guð sakir Drottins vors Jesú Krists“ (Róm 5.1).  Síðar bætir hann við að við getum haft þá fullvissu að „nú er því engin fyrirdæming búin þeim sem eru í Kristi Jesú“ (Róm 8.1).  Postulinn Jóhannes staðfestir síðan að „sá sem hefur soninn á lífið, sá sem ekki á son Guðs á ekki lífið“ (1Jóh 5.12).

Ef við höfum veitt Jesú viðtöku fyrir trú og hann lifir í hjörtum okkar í heilögum anda sínum er gjöf eilífa lífsins okkar nú þegar.  Það þýðir samt ekki að við getum ekki glatað því eftir að hafa öðlast náð Guðs og frelsunina í Kristi (2Pét 2.18-22; Heb 3.6; Opb 3.5).  Við höfum ávallt valfrelsi til að yfirgefa hann, en þegar við höfum fundið fyrir elsku hans og skiljum dýpt fórnar hans munum við aldrei velja að snúa baki við honum sem elskar okkur svo mikið.  Dag eftir dag leitum við eftir tækifærum til að deila með öðrum þeirri náð sem okkur hefur verið gefin í Jesú.

`Hefur þú fullvissuna um frelsun í Jesú?  Á hverju byggir þú þá vissu?  Hvar finnur þú hana?  En ef þú ert ekki viss, hvers vegna ertu það ekki?  Hvernig getur þú fundið þá fullvissu?`