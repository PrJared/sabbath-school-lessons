---
title:  Að segja söguna af Jesú
date:  09/09/2020
---

Hverjir voru fyrstu boðberarnir sem Jesús sendi frá sér?  Þeir töldust ekki til lærisveinanna og voru heldur ekki meðal þeirra sem höfðu fylgt honum lengst.  Fyrstu boðberarnir sem Jesús sendi út höfðu verið vitskertir menn, djöfulóðir menn sem höfðu skelft nágrennið nokkrum klukkustundum áður og fyllt íbúa nágrannaþorpanna skelfingu.

Einn þessara djöfulóðu manna hafði með yfirnáttúrulegum djöfullegum mætti slitið af sér þá hlekki sem fjötruðu hann og æpt ógnvekjandi og lemstrað líkama sinn með hvössum steinum.  Þjáningin í rödd þeirra var spegilmynd af innri kvölum sálar þeirra (Matt 8.28, 29; Mrk 5.1-5).

En svo mættu þeir Jesú og líf þeirra gjörbreyttust.  Þeir mundu aldrei vera þeir sömu aftur.  Jesús rak djöflana, sem kvöldu þá, út úr líkama þeirra og sendi þá í svínahjörð sem steypti sér fram af klettum og út í vatnið (Matt 8.32-34; Mrk 5.13, 14).

`Lestu Mrk 5.1-17.  Hvað gerðist með þessa menn og hvað sáu þorpsbúarnir þegar þeir komu til þess að sjá hvað gerst hafði?`

Máttur Krists hafði gjörbreytt þessum djöfulóðu mönnum sem sátu nú við fætur Jesú og hlýddu á hvert orð sem kom frá vörum hans.  Við ættum að taka eftir því að Matteus talar um að tveir djöfulóðir menn hafi læknast en Markús beinir athyglinni einungis að einum þeirra.  En meginatriðið er það að Jesús læknaði líkama þeirra, huga og tilfinningar en einnig læknaði hann þá andlega.

`Lestu Mrk 5.18-20.  Þessir umbreyttu, fyrrum djöfulóðu menn höfðu snúist til Guðs og vildu vera um kyrrt hjá Jesú, en hvaða verkefni fól Kristur þeim?`

Mennirnir tveir „höfðu aðeins nokkur augnablik notið þeirrar blessunar að hlýða á kenningar Krists.  Eyru þeirra höfðu ekki numið eina einustu prédikun af vörum hans.  Þeir gátu ekki kennt fólkinu eins og lærisveinarnir sem höfðu verið daglega með Kristi.  En þeir báru í eigin persónu vitnisburð um að Jesús væri Messías.  Þeir gátu sagt frá því sem þeir vissu, því sem þeir höfðu sjálfir séð og heyrt og fundið af mætti Krists.  Þetta geta allir gert sem í hjarta sínu hafa verið snortnir af náð Guðs“ (ÞA, bls. 249).  Vitnisburður þeirra bjó Dekapólis, borgirnar tíu við strönd Galíleuvatnsins, undir að taka á móti kenningum Jesú.  Slíkur er máttur persónulegs vitnisburðar.