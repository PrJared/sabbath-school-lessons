---
title:  „Kristur lifir í mér“
date:  11/09/2020
---

`Ég er krossfestur með Kristi.  Sjálfur lifi ég ekki framar heldur lifir Kristur í mér.  Lífinu, sem ég lifi nú hér á jörð, lifi ég í trúnni á Guðs son sem elskaði mig og lagði sjálfan sig í sölurnar fyrir mig“ (Gal 2.19, 20).`

Það kallar vissulega á fórnir að taka á móti Kristi.  Það eru hlutir sem hann biður okkur að afsala okkur.  Jesús gerði ljóst hvaða fórnir við þurfum að færa ef við viljum fylgja honum: „Hver sem vill fylgja mér afneiti sjálfum sér, taki kross sinn daglega og fylgi mér“ (Lúk 9.23).  Dauði á krossi er sársaukafullur dauðdagi.  Þegar við beygjum líf okkar undir tilkall Krists og „okkar gamli maður“ syndarinnar er krossfestur (sjá Róm 6.6) er það sársaukafullt.  Það getur verið sársaukafullt að hætta gömlum venjum og lystisemdum sem við höfum ánægju af, en umbunin er vel þess virði.

Kröftugir vitnisburðir sem hafa umbreytandi áhrif á aðra snúast um það sem Kristur hefur gert fyrir okkur ekki það sem við höfum látið af hendi fyrir hann.  Þeir snúast um fórn hans en ekki svokallaðar „fórnir“ okkar.  Kristur biður okkur aldrei um að láta neitt af hendi sem er okkur fyrir bestu að halda í.

Saga kristninnar er full af frásögnum um þá sem urðu að færa miklar fórnir vegna Krists.  Ekki svo að skilja að þeir gerðu það til þess að ávinna sér frelsun eða í því skyni að öðlast verðleika frammi fyrir Guði fyrir athafnir sínar þó svo þær væru færðar í óeigingirni og af fórnfýsi.  Þess í stað voru þessir menn og þessar konur reiðubúin að leggja allt á fórnaraltarið í samræmi við kall Guðs í lífi þeirra því að þau gerðu sér grein fyrir því sem Kristur hafði gert fyrir þau.

`Lestu Jóh 1.12; Jóh 10.10; Jóh 14.27 og 1Kor 1.30.  Vitnisburður okkar byggist alltaf á því sem Kristur hefur gert fyrir okkur.  Nefndu sumar af þeim andlegu gjöfum hans sem nefndar eru í þessum textum.`

Hugleiddu hvað Kristur hefur gert fyrir þig í ljósi þessara texta.  Þú hefur e.t.v. verið sannkristin(n) allt þitt líf eða haft tilþrifamikið afturhvarf.  Hugleiddu hve Jesús hefur verið þér góður og hvaða tilgang, frið og hamingju hann hefur gefið þér.  Hugsaðu einnig um þau skipti sem hann hefur gefið þér styrk til að komast í gegnum erfiðar reynslur í lífi þínu.

`Hvers konar fórnir hefur þú þurft að færa vegna Krists?  Hvað hefur þú lært af reynslu þinni sem gæti verið blessun fyrir aðra?`