---
title:  Tilgangur andlegu gjafanna
date:  05/08/2020
---

`Lestu 1Kor 12.7 og Ef 4.11-16.  Hvers vegna gefur Guð hverjum þeim sem trúir andlegar gjafir?  Hver er tilgangurinn með þeim gjöfum?`

Andlegar gjafir þjóna margvíslegum tilgangi.  Guð gefur þær til þess að næra og styrkja söfnuð sinn til að inna þjónustu hans af hendi.  Þeim er ætlað að þroska sameinaðan söfnuð sem er tilbúinn að sinna ætlunarverki hans í heiminum.  Höfundar Biblíunnar gefa okkur dæmi um þær andlegu gjafir sem Guð gefur söfnuði sínum, eins og t.d. þjónustustörf og boðun, kennslu, uppörvun og gjafmildi.  Þeir tala einnig um gjafir gestrisni og miskunnar, hjálpsemi og glaðværðar.  Í Róm 12 og 1Kor 12 má finna lengri lista.

Þú ert e.t.v. að velta fyrir þér tengslin milli andlegra gjafa og meðfæddra hæfileika.  Andlegar gjafir eru eiginleikar sem heilagur andi gefur hverjum sem trúir til þess að gera þá hæfa til að sinna þjónustu sinni í söfnuðinum og heiminum.  Þær kunna að innifela meðfædda hæfileika sem heilagur andi helgar og notar í þjónustunni fyrir Krist.  Allir meðfæddir hæfileikar eru af Guði gefnir en þeir eru ekki allir notaðir í þjónustu Krists.

„Hinar sérstöku gjafir andans eru ekki einustu hæfileikarnir sem um er að ræða í dæmisögunni.  Þær fela í sér allar gjafir og hæfileika, jafnt meðfædda sem áunna, eðlislæga sem andlega.  Okkur ber að nota þá alla í þjónustu okkar fyrir Krist.  Þegar við verðum lærisveinar hans gefumst við honum og allt sem við erum og höfum til umráða.  Hann lætur okkur aftur fá þessar gjafir sem hann hefur hreinsað og hafið upp svo við getum notað þær honum til dýrðar til að blessa aðra“ (COL, bls. 328).

Guð hefur einnig gefið sérstakar gjafir eins og spádómsgáfuna og embætti innan safnaðarins, þar á meðal presta og safnaðarformenn, sem eru kennarar í líkama Krists, til að næra og uppbyggja hvern og einn til þjónustu (sjá Ef 4.11, 12).  Það er verkefni allra safnaðarleiðtoga að aðstoða sérhvern meðlim til að finna andlegar náðargjafir sínar  og kenna þeim að nota þær til að byggja upp líkama Krists.

`Hvaða meðfæddu hæfileika hefur þú sem geta verið blessun fyrir söfnuðinn auk þess að nýtast vel í veraldlegu umhverfi?`