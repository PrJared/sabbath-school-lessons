---
title:  'Mismunandi gjafir: Eining í þjónustu'
date:  03/08/2020
---

Hefur þú nokkru sinni hugleitt hve frábrugðnir lærisveinarnir voru frá hver öðrum?  Bakgrunnur þeirra, persónuleiki, skapgerð og hæfileikar voru mjög frábrugðnir.  En það var ekki dragbítur fyrir söfnuðinn.  Þess í stað var það styrkur fyrir hann.  Sem skattheimtumaður var Matteus nákvæmur og vandvirkur.  Pétur, aftur á móti, var oft fljótur til að tala, áhugasamur og hvatvís en hann bjó einnig yfir leiðtogahæfileikum.  Jóhannes var blíður og mildur en samt opinskár.  Andrés hafði áhuga á fólki og var mjög næmur fyrir umhverfinu og öðru fólki.  Það var í eðli Tómasar að efast og það gerði hann oft.  En Guð notaði hvern þessara lærisveina til að vitna um hann á áhrifamikinn hátt þrátt fyrir að þeir hefðu mismunandi persónuleika og hæfileika.

`Lestu 1Kor 12.12, 13, 18-22.  Hvað finnum við í þessum textum um þörfina fyrir einstaklinga með mismunandi hæfileika í „líkama“ Krists, söfnuðinum?`

Guð hefur unun af að taka fólk með mismunandi bakgrunn og hæfileika og gefa því gjafir til þjónustustarfa.  Líkami Krists er ekki einsleitur hópur fólks þar sem allir eru eins.  Hann er ekki skemmtiklúbbur efnafólks þar sem allir hafa sama bakgrunn og hugsa eins.  Þess í stað er hann atkvæðamikil hreyfing fólks með mismunandi gáfur sem er sameinað í elsku sinni til Krists og Ritningarinnar og hefur skuldbundið sig til að deila kærleika hans og sannleika með heiminum (Róm 12.4; 1Kor 12.12).  Þeir sem tilheyra líkama Krists hafa mismunandi hæfileika, sem hver um sig er dýrmætur.  Hver þeirra gegnir mikilvægu hlutverki í líkama Krists.  Á sama hátt og augu, eyru og nef gegna mismunandi hlutverkum í líkamanum þá eru allar gjafirnar einnig mikilvægar (1Kor 12.21, 22).

Ef þú virðir mannslíkamann fyrir þér sérðu að jafnvel minnstu hlutar hans gegna mikilvægum hlutverkum.  Taktu sem dæmi augnhárin.  Hvað ef við hefðum ekki að því er virðist þessi lítilfjörlegu augnhár?  Rykkorn myndu deyfa sjón okkar og afleiðingarnar kynnu að vera óbætanlegt tjón.  Auvirðilegasti meðlimur safnaðarins gegnir mikilvægu hlutverki í líkama Krists og heilagur andi hefur veitt honum gjafir.  Þegar við helgum Guði þessar gjafir algjörhega mun sérhvert okkar skipta meginmáli sem varðar eilífðina.

`Óháð því hve mikla hæfileika þú hefur hvað er það sem er ekki þín sterka hlið en aðrir í söfnuðinum hafa?  Hvernig ætti það að hjálpa þér að gegna þínu hlutverki?`