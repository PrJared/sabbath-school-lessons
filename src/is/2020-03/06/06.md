---
title:  Hvernig ræktum við náðargjafir okkar?
date:  07/08/2020
---

`Lestu dæmisöguna um talenturnar í Matt 25.14-30.  Hvað er það mikilvægasta sem þú tekur eftir í þessari frásögn?  Hvers vegna hrósaði Guð fyrstu tveim þjónunum en fordæmdi þann þriðja?  Hvað segir þessi dæmisaga okkur um notkun talenta okkar? Taktu einkum eftir Matt 25.29.`

Húsbóndinn gaf hverjum þjóni talentur í samræmi við hæfni hans (Matt 25.15).  Hver um sig fékk mismunandi magn.  Einn fékk fimm talentur, annar tvær og enn annar eina.  Hver þjónn gat valið hvernig hann notaði þær talentur sem honum höfðu verið gefnar.  Það sem skiptir meginmáli er að það sem þeir fengu var ekki þeirra eign.  Það tilheyrði einhverjum öðrum sem fól þær í hendur þeirra.

Húsbóndinn hafði ekki áhyggjur af því hver hefði betri eða verri talentur.  Spurningin var heldur ekki um hve margar talentur hver og einn fékk.  Spurningin var hvernig hver þeirra notaði það sem honum hafði verið gefið.

Páll orðar það þannig í 2Kor 8.12: „Því að ef viljinn er góður þá er hver metinn eftir því sem hann á og ekki eftir því sem hann á ekki til.“  Í Guðs augum skiptir það ekki máli hve mikið þú hefur heldur hvað þú gerir við það sem þú hefur.

Guð hrósaði fyrstu tveim þjónunum þar sem þeir höfðu verið trúir í notkun talenta sinna.  Talentur þeirra jukust við notkunina.  Ótrúi þjónninn notaði ekki þá talentu sem húsbóndi hans hafði gefið honum og hún jókst því ekki.  Það er sígildur sannleiki að „lögmál þjónustunnar er tengiliðurinn sem tengir okkur við Guð og meðbræður okkar“ (COL, bls. 326).  Ótrúi þjónninn sóaði tækifæri sínu til að þjóna og glataði að lokum hæfileika sínum til að þjóna.

Þegar við notum þær náðargjafir sem Guð hefur gefið okkur nafni hans til dýrðar munu þær aukast og vaxa.  Hvernig getur þú fundið út hvaða náðargjafir Guð hefur gefið þér?  Biddu í auðmýkt til Guðs að hann opinberi fyrir þér þau svið sem hann þráir að þú þjónir honum á.  Þegar hann svo sýnir þér það taktu þá þátt.  Náðargjafir þínar munu vaxa þegar þú notar þær og þú munt hafa ánægju af því að þjóna honum.

`Hugleiddu þessa dæmisögu og heimfærðu hana á líf þitt.  Hvað segir hún þér um hvernig þú notar það sem Guð hefur gefið þér?  (Mundu að allt sem þú hefur er gjöf frá Guði).`