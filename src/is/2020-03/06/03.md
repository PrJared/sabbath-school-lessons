---
title:  'Guð: gjafari allra góðra gjafa'
date:  04/08/2020
---

Samkvæmt 1Kor 12.11, 18; Ef 4.7, 8 og Jak 1.17 er Guð sá sem gefur allar gjafir og sérhver fullkomin gjöf er frá honum komin.  Þar af leiðandi getum við verið þess fullviss að hann muni gefa okkur þær gjafir heilags anda sem henta best persónuleika okkar og hann muni best nota hæfileika okkar til að þjóna honum og vegsama nafn hans.

`Lestu Mrk 13.34 og 1Kor 12.11.  Hverjum gefur Guð andlegar gjafir?`

Biblían gerir það ljóst að Guð hefur sérstakt verkefni fyrir hvert okkar þegar við deilum fagnaðarerindinu með öðrum.  Í dæmisögu Jesú um húseigandann sem lætur þjóna sína um að gæta hússins gefur hann hverjum sitt verk að vinna (Mrk 13.34).  Hverjum einstökum er falið sérstakt verkefni og Guð gefur öllum andlegar gjafir til að sinna þeim verkefnum sem hann hefur kallað þá til að sinna.  Þegar við gefumst Kristi og verðum „limir í líkama (=söfnuði) hans“ við skírnina færir heilagur andi okkur gjafir þannig að við getum þjónað honum og vitnað fyrir heiminum.

Árið 1903 skrifaði Ellen G. White bréf til að hvetja mann nokkurn til að nota þá hæfileika sem Guð hafði gefið honum til að þjóna.  Hún segir: „Við erum öll meðlimir í fjölskyldu Guðs og okkur hefur að meira eða minna leyti verið treyst fyrir hæfileikum sem Guð hefur gefið okkur og við berum ábyrgð á notkun þeirra.  Engu máli skiptir hvort talenta okkar er lítil eða stór, okkur ber að nota hana í þjónustu Guðs og við eigum að kannast við rétt allra annarra til að nota þær gjafir sem þeim hefur verið trúað fyrir.

Við ættum aldrei að gera lítið úr jafnvel minnsta höfuðstól, hvort sem hann er líkamlegur, vitsmunalegur eða andlegur“ (Bréf 260, 2. desember, 1903).

`Lestu Post 10.36-38; Matt 3.16-18 og Post 2.38-42.  Hvað kenna þessir textar okkur um fyrirheitið um heilagan anda við skírnina?`

Á sama hátt og heilagur andi smurði Jesú við skírn hans til að búa hann undir verk hans í heiminum er hverju okkar heitið heilögum anda við skírnina.  Guð þráir að við höfum fullvissuna um að hann standi við orð sín og gefi okkur andlegar gjafir til að blessa söfnuð hans og heiminn.