---
title:  Byrjaðu þar sem þú ert
date:  15/07/2020
---

Einhver hefur með réttu komist þannig að orði:  „Eini staðurinn til að byrja eitthvað er þar sem þú ert því það er eini staðurinn sem þú getur byrjað á.“  Jesús ítrekaði þessa meginreglu í Post 1.8 þar sem hann lýsti því yfir að „þér munuð öðlast kraft er heilagur andi kemur yfir yður og þér munuð verða vottar mínir í Jerúsalem og allri Júdeu, í Samaríu og allt til endimarka jarðarinnar.“

Boðskapur Jesú til lærisveina sinna var svo greinilegur að ógerningur var að misskilja hann: byrjaðu þar sem þú ert.  Vertu vitni þar sem Guð hefur staðsett þig.  Byrjaðu með þeim sem eru umhverfis þig fremur en að láta þig dreyma um betri tækifæri.  Notaðu sjónarmið Guðs til að skynja möguleikana sem eru þér næstir.

Þú þarft ekki að vera menntaðasta persónan í heiminum, sú mælskasta eða hæfasta.  Þó svo þessir eiginleikar geti komið að góðum notum ef þeim er beitt á réttan hátt þá, þegar öllu er á botninn hvolft, er það einasta sem þú hefur þörf fyrir kærleiki þinn til Guðs og elska þín til annarra.  Ef þú ert fús að vera vitni fyrir Guð mun hann opna þér leið til þess.

`Lestu Jóh 1.40, 41; Jóh 6.5-11 og Jóh 12.20-26.  Hvað segja þessir textar þér um andlegt innsæi Andrésar og hvernig hann vitnaði?`

Reynsla Andrésar opinberar margt.  Hann byrjaði á eigin fjölskyldu.  Hann sagði Pétri, bróður sínum, frá Kristi.  Hann vingaðist við lítinn dreng sem gat gefið Jesú efni í kraftaverk og Andrés vissi líka hvað til þurfti með Grikkina.  Í stað þess að rökræða guðfræði gerði hann sér grein fyrir þörf þeirra og kynnti þá fyrir Jesú.

Áhrifamesta leiðin til að vinna sálir felur í sér að byggja upp jákvæð persónutengsl sem einkennast af umhyggjusemi.  Hugsaðu um þá sem standa þér næst sem þekkja ekki Jesú.  Finna þeir eitthvern vott af samúð og umhyggju í lífi þínu?  Sjá þeir þann frið og tilgang hjá þér sem þeir þrá að finna?  Endurspeglar líf þitt fagnaðarerindið?  Við vinnum vini fyrir Guð þegar við deilum Jesú með þeim.  Þeir verða kristnir vinir og þegar við svo deilum með þeim boðskap Guðs um endalokin, eins og hann er að finna í Biblíunni, kunna þeir einnig að verða Sjöunda-dags aðventistar.

`Hvers vegna er oft svo erfitt að leiða fjölskyldumeðlimi og ættingja til Krists?  Hefur þér tekist að deila Jesú með fjölskyldumeðlimum eða nánum vinum?  Segðu frá þeim meginreglum sem þér hefur fundist virka vel.`