---
title:  Að umgangast þá sem eru erfiðir
date:  16/07/2020
---

Jesús var snillingur í að umgangast þá sem voru erfiðir.  Hann sýndi velvilja í þeirra garð bæði með orðum sínum og athöfnum.  Hann hlustaði með athygli á hugðarmál þeirra, spurði út í þau og opinberaði smám saman guðleg sannindi.  Hann gaf gaum að innstu þrá forhertra hjartna  og sá möguleika í fari spilltustu syndara.  Í augum Jesú var enginn sokkinn það djúpt að fagnaðarerindið næði ekki til hans.  „Enginn hefur sokkið svo djúpt, enginn er svo spilltur að hann geti ekki orðið endurleystur í Kristi“ (ÞA, bls. 182).  Jesús leit fólk allt öðrum augum en við hin gerum.  Hann sá í sérhverri mannveru endurspeglun af þeirri dýrð sem maðurinn hafði á tíma sköpunarinnar.  Hann lyfti hugsun þeirra svo þær gætu séð hvað þær gætu orðið og margir uppfylltu væntingar hans fyrir líf þeirra.

`Lestu Matt 4.18, 19; Mrk 12.28-34 og Lúk 23.39-43.  Hvað finnur þú sameiginlegt með skírskotun Jesú til Símons Péturs og Andrésar, ónefnds fræðimanns og ræningjans á krossinunum? Taktu eftir hve varfærnislega Kristur nálgaðist hvern um sig?  Hvað vekur mest athygli þína?`

Jesús sá andlega möguleika hvar sem hann fór.  Við ólíklegustu tækifæri sá hann einstaklinga sem  hugsanlega gætu orðið þegnar í ríki Guðs.  Stundum er talað um þennan hæfileika sem augu safnaðarvaxtarins.  Slík augu eru afleiðing næmis sem við ræktum með okkur að sjá fólk á sama hátt og Jesús sá það, einstaklinga sem mætti vinna fyrir ríki Guðs.  Það felur einnig í sér eyru safnaðarvaxtarins sem gegna því hlutverki að hlusta á ónefndar þarfir þeirra sem umhverfis okkur eru.  Þau hlusta eftir dýpstu óskum hjartans, jafnvel þó þær séu ekki tjáðar með orðum.

Biðjum Drottin að gera okkur næm fyrir starfi Heilags anda í lífi annarra. Biðjum þess að Guð snerti okkur aftur og opni augu okkar fyrir andlegum tækifærum sem hann gefur okkur dag hvern til að deila trú okkar með öðrum.  Leitum Guðs að hann gefi okkur augu sem sjá, tilfinninganæmt hjarta sem hlustar og fúsleika til að deila þeim Kristi sem við þekkjum og elskum með öðrum þannig að við getum átt spennandi lífsferil.  Lífið mun fá nýja merkingu.  Við munum hafa tilfinningu fyrir ánægju og fögnuði sem aldrei fyrr.  Einungis þeir sem vinna að frelsun sálna geta fundið fyrir þeirri ánægju sem því fylgir.