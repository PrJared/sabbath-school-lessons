---
title:  Öðrum veitt viðtaka
date:  14/07/2020
---

Jesús gaf lærisveinum sínum fordæmi um hvað fælist í því að líta á aðra frá nýju sjónarmiði líkt og himinninn gerir.  Viðhorf hans til manna var róttækt.  Hann sá þá ekki eins og þeir voru heldur eins og þeir gætu orðið.  Í öllum samskiptum sínum við aðra kom hann fram við þá með virðingu og sæmd.  Hann kom lærisveinum sínum oft á óvart með framkomu sinni við aðra.  Það kemur einna best fram í samskiptum hans við samversku konuna.

Í Archaeological Study Bible finnum við athyglisverða umfjöllun um sambandið milli Gyðinga og Samverja:  „Sundurþykkjan milli Samverja og Gyðinga átti rætur að rekja langt aftur í tímann.  Samkvæmt 2Kon 17 voru Samverjarnir afkomendur þeirra frá Mesópótamíu sem konungur Assýríu þvingaði til að setjast að í Norðurríkinu Ísrael í kjölfar útlegðarinnar árið 722 f.Kr.  Þeir blönduðu tilbeiðslu á Guði við hjáguðadýrkun“ (bls. 1727).  Auk þessarar hjáguðadýrkunar settu þeir upp aðra prestastétt og annað musteri á Gerisímfjalli.  Í ljósi þess hve Samverjarnir voru þannig frábugðnir hljóta lærisveinarnir að hafa verið furðu lostnir yfir því að Jesús skyldi ákveða að fara í gegnum Samaríu á leið sinni til Galíleu.  Það undraði þá einnig að Jesús vildi ekki láta draga sig út í trúarlegar umræður.   Hann skírskotaði fremur beint til löngunar samversku konunnar eftir viðtöku, kærleika og fyrirgefningu.

`Lestu Jóh 4.3-34.  Hvernig nálgaðist Jesús samversku konuna?  Hver voru viðbrögð hennar við því sem Kristur sagði við hana?  Hver voru viðbrögð lærisveinanna og hvernig útvíkkaði Jesús sýn þeirra?`

Sú lexía sem Jesús þráði að kenna lærisveinum sínum og okkur var einfaldlega þessi:  „Þeir sem hafa anda Krists munu líta á alla með guðlegri samúð“ (ST, 20. júní, 1892).

`Hvaða fólk hefur þú tilhneigingu til að líta á með fyrirlitningu eða virðingarskorti vegna áhrifa frá menningarumhverfi þínu og samfélagi? Hvað þarft þú að gera til þess að breyta afstöðu þinni og hvernig gerist slík breyting?`