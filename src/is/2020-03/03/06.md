---
title:  Að skynja himinsend tækifæri
date:  17/07/2020
---

Postulasagan skráir fjölda frásagna af því hvernig lærisveinarnir notfærðu sér himinsend tækifæri til að efla ríki Guðs.  Við lesum þar hrífandi frásagnir um frumsöfnuðinn og hvernig hann jókst þrátt fyrir utanaðkomandi jafnt sem innri áskoranir sem hann mætti.

Í 2Kor 2.12, 13 lesum við t.d. um reynslu Páls í Tróas:  „En er ég kom til Tróas til að boða fagnaðarerindið um Krist og Drottinn hafði þar opnað mér dyr til að starfa, þá hafði ég enga eirð í mér af því að ég hitti ekki Títus, bróður minn, svo að ég kvaddi og fór til Makedóníu.“  Guð gerði kraftaverk til að opna dyrnar fyrir Páli til að boða fagnaðarerindið á meginlandi Evrópu og Páll vissi að þær dyr sem Guð opnar í dag kunna að vera lokaðar á morgun.  Hann notaði því tækifærið og sigldi rakleiðis til Makedóníu.

Guð Nýja testamentisins er Guð opinna dyra–sá Guð sem skapar himinsend tækifæri fyrir okkur til að deila trúnni með öðrum.  Guð er að verki í allri Postulasögunni.  Við finnum þar opnar dyr í borgum, héruðum, löndum og einkum í hjörtum einstaklinga.

`Lestu Post 8.26-38.  Hvað kenna þessi vers okkur um hve opinn Filippus var fyrir leiðsögn Guðs og viðbrögð hans við þeim tækifærum sem Guð gaf honum?`

„Engill leiddi Filippus til einstaklings sem leitaði að ljósi og var reiðubúinn að taka á móti fagnaðarerindinu.  Á sama hátt stýra englar skrefum þeirra sem vilja leyfa Heilögum anda að helga tungur sínar og fegra og göfga hjörtu sín.  Engillinn sem var sendur til Filippusar hefði sjálfur getað gert það sem Eþíópíumaðurinn hafði þörf fyrir en Guð starfar ekki þannig.  Það er áform hans að mennirnir eigi að vinna með meðbræður sína“ (AA, bls. 109).

Ef við höfum eyru til að heyra og augu til að sjá munu ósýnilegir englar leiða okkur til að ná til þeirra sem leita sannleikans með sannleika ríkisins.

`Taktu eftir hve Ritningarnar eru miðlægar í þessari frásögn.  Taktu einnig eftir hve mikilvægt það var á þessari stundu að einhver sem þekkti Ritningarnar væri til staðar til að útskýra þær.  Hvað getum við lært af því?`