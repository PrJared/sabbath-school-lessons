---
title:  Endursnerting
date:  13/07/2020
---

Það er aðeins eitt kraftaverk í allri Biblíunni sem Jesús gerði í tveimur áföngum: lækning blinda mannsins við Betsaídu.  Frásögnin er ótímabundin lexía fyrir söfnuð Krists í dag og sýnir fram á áform Guðs um að nota hvern þann sem trúir til að leiða einhvern annan til Jesú.  Ritningin segir: „Þeir koma nú til Betsaídu. Þar færa menn til Jesú blindan mann og biðja hann að snerta hann“ (Mrk 8.22).  Lykilorð þessarar frásagnar eru orðin „færa“ og „biðja.“  Blindi maðurinn kom ekki af sjálfsdáðum.  Vinir hans sáu þarfir hans og fóru með hann.  Við vitum ekki hvort hann hafði mikla trú en vinir hans höfðu það.  Þeir trúðu því að Jesús myndi lækna blindu þessa manns.

Nýja testamentið nefnir u.þ.b. 25 lækningakraftaverk sem Jesús gerði.  Í rúmlega helmingi þeirra var það ættingi eða vinur sem færði hinn sjúka til Jesú til að leita lækningar.  Margir munu aldrei koma til Jesú nema einhver trúaður leið þá til hans.  Það er hlutverk okkar að vera „kynnir“ þeirra og leiða þá til Jesú.

Seinna athyglisverða orðið í Mrk 8.22 er orðið að „biðja.“  Orðið sem er notað hér felur í sér að grátbæna eða sárbæna fremur en að heimta eða fara fram á.  Vinir þessa manns skírskotuðu til Jesú í þeirri trú að hann vildi gjarnan og hefði mátt til að lækna þennan mann.  Maðurinn sjálfur hafði e.t.v. ekki trú á að Jesús gæti læknað hann, en vinir hans höfðu það.  Stundum verðum við að bera aðra til Jesú á trúarvængjum okkar.

`Lestu Mrk 8.22-26.  Hvers vegna heldur þú að Jesús hafi læknað blinda manninn í tveimur áföngum?  Hvað getum við lært af þessari frásögn sem vitni fyrir Jesú?`

Er mögulegt að við sjáum ekki fólkið greinilega?  Sjáum við það stundum óljóst eins og „gangandi tré“ fremur en einstakling sem er á leið til ríkis Guðs?  Hvað telur þú að sé orsök þess að við sjáum fólkið ekki greinilega?

`Hvað getum við lært af þessari frásögn annað en það hvernig Guð notar okkur til að ná til annarra?  Hvað gæti hún t.d. kennt okkur um hvernig læknisfræði og andlegheit geta átt þátt í að lækna og þjóna þeim sem fara villir vega?`