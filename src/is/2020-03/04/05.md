---
title:  Ósýnilegir kraftar að verki
date:  23/07/2020
---

Fyrirbænin er voldugt vopn í baráttunni sem við köllum deiluna miklu.  Við finnum einna greinilegustu opinberunina af þessari baráttu í Dan 10.

Þú manst e.t.v. að Jeremía spámaður sagði fyrir um að Gyðingarnir yrðu herleiddir til Babýlon í sjötíu ár.  Við lok æviferils Daníels var endir þessarar herleiðingar í nánd og Daníel var áhyggjufullur.  Hann sá fátt sem benti til uppfyllingar þessara orða Jeremía.  Fólk hans var enn í ánauð.

Medar og Persar unnu sigur yfir Babýlon, en Gyðingarnir voru enn í ánauð.  Daníel fastaði og bað í þrjár vikur og bað í einlægni fyrir fólki sínu.  Í lok þessara þriggja vikna birtist honum dýrðleg himnesk vera.

`Lestu Dan 10.10-14.  Hvenær heyrði Guð bænir Daníels og hvað hindraði þær um tíma?`

Þetta er hrífandi texti.  En kynnum okkur sumar af persónunum svo að við skiljum hann betur.  Hver er „höfðingi“ eða prins Persaveldis?  Greinilega ekki Kýrus, því að hann er konungur Persaveldis.  Líkur benda til þess að höfðingi Persaveldis sé Satan.  Jesús kallar hann „höfðingja þessa heims“ (Jóh 12.31; Jóh 14.30).  Páll talar um hann sem „valdhafann í loftinu“ (Ef 2.2).  Ef höfðingi Persa táknar Satan, hver er þá Míkael?  Nafnið Míkael er notað fimm sinnum í Biblíunni (Opb 12.7; Júd 9; Dan 10.13, 21 og Dan 12.1).  Ef við rannsökum þessa texta gaumgæfilega sjáum við að Míkael (sem þýðir „Hver er líkur Guði?) er hugtak sem notað er um Jesú sem yfirboðara allra englanna sem eru beinum bardaga við Satan.  Kristur er eilífur, almáttugur sonur Guðs sem hefur verið til frá eilífum tíðum.  Eitt af verkefnum hans sem yfirboðara allra englanna er að sigra Satan og að lokum eyða honum.

Í Dan 10 er tjaldið dregið til hliðar svo að við sjáum þessa baráttu milli góðs og ills.  Þegar Daníel biður stígur Míkael, hinn almáttugi Jesús, niður frá himni til að brjóta máttarvöld heljar á bak aftur.  Þó svo við sjáum það ekki þá er Jesús einnig að verki við að svara fyrirbænum okkar.  Hann er máttugur frelsari.  Ekki ein einasta af bænum okkar fer fram hjá honum.

`Hvernig sérðu deiluna miklu í gangi í lífi þínu?  Hvað ætti sá raunveruleiki að segja þér um hvernig þú þurfir að velja?`