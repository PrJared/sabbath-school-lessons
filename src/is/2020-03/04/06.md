---
title:  Fókus bænarinnar
date:  24/07/2020
---

Í allri Biblíunni er áhersla lögð á ótvíræðni í bæninni.  Bænin er ekki bara óljós þrá sálarinnar.  Bænin beinir ótvíræðum beiðnum til Guðs.  Jesús bað fyrir lærisveinum sínum.  Páll postuli bað fyrir hinum kristnu í Efesus, Filippí og Kólossu.  Hann bað fyrir ungum samstarfsmönnum sínum eins og Tímóteusi, Títusi og Jóhannesi Markúsi.

`Lestu 1Sam 12.22-24 og Job 16.21.  Hvað er sameiginlegt með þessum ritningarstöðum?  Hvað segja þeir okkur um fyrirbæn?`

Bæði Samúel og Job leggja áherslu á þörfina fyrir einlæga, markvissa og hjartnæma fyrirbæn.  Orð Samúels eru mjög sterk.  Hann hrópar: „Það sé fjarri mér að syndga gegn Drottni með því að hætta að biðja fyrir ykkur“ (1Sam 12.23).  Og bæn Jobs er næstum bergmál af bæn Samúels: „Mætti hann sárbæna Guð varðandi einhvern“ (ensk þýðing).  Það er verkefni okkar að biðja til Guðs fyrir mönnum og konum sem þekkja ekki Guð.

`Lestu 1Jóh 5.14-16.  Hvað gerist þegar við biðjum fyrir öðrum?`

Þegar við biðjum fyrir öðrum verðum við farvegir fyrir blessanir Guðs til þeirra.  Hann úthellir straumum lífsvatnsins til þeirra frá hástóli himinsins með hjálp okkar.  Allur herskari Satans skelfur þegar hann heyrir óminn af einlægri fyrirbæn.  Ellen G. White lýsir mætti bænarinnar á þennan áhrifamikla hátt:  „Satan þolir ekki að einhver skjóti máli sínu til hins volduga keppinautar hans því að hann óttast og skelfur fyrir mætti hans og tign.  Allur herskari Satans skelfur þegar hann  heyrir einlæga bæn“ (1T, bls. 346).  Bænin setur okkur í samband við uppsprettu guðlegs máttar í baráttunni fyrir sálum þeirra manna og kvenna sem eru á glötunarvegi.

`Lestu Matt 18.18, 19.  Hvað hefur þessi texti með fyrirbæn að gera og hvernig er hann hvatning til okkar að biðja með öðrum fyrir frelsun þeirra sem þekkja ekki Drottin?`