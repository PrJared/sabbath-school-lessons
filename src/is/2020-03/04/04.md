---
title:  Fyrirbænir Páls
date:  22/07/2020
---

Fyrirbæn er biblíulegt fyrirbæri.  Allan starfsferil sinn bað Páll fyrir þeim sem tóku trú í þeim söfnuðum sem hann stofnsetti með útbreiðslustarfi sínu.  Páll trúði því að eitthvað gerðist þegar hann bæði sem ekki mundi gerast ef hann bæði ekki.  Þó svo hann væri fjarri ástvinum sínum gerði hann sér grein fyrir að þeir gætu sameinast í huga og hjarta þegar þeir bæðu hver fyrir öðrum.

`Lestu Ef 1.15-21.  Hvað bað Páll Guð um fyrir Efesusmenn?  Hvað bað hann Guð einkum að gefa þeim?`

Bæn Páls fyrir hinum trúuðu í Efesus er eftirtektarverð.  Hann bað Guð um að gefa þeim speki og andlega skynjun og upplýsa huga þeirra með sannleika frá Guði og gefa þeim von um eilíft líf.  Hann bað þess einnig að þeir mættu finna fyrir voldugum mætti Guðs í lífi sínu.  Þessi Guð er svo máttugur að hann vakti Jesú upp frá dauðum, en sá atburður er síðan grundvöllur vonar þeirra um eilíft líf í honum.  Hann lýkur bæn sinni með því að minna þá á ríkulega og dýrlega arfleifð Krists.  Hinir kristnu í Efesus hljóta að hafa fyllst uppörvun yfir þeirri vissu að Páll var að biðja fyrir þeim og þeir vissu einnig hvað það var sem hann bað um.

`Lestu Fil 1.3-11 og taktu eftir blæ bænar Páls.  Hvaða áhrif hefði það á þig ef þú værir meðlimur í söfnuðinum í Filippí og fengir svipað bréf frá Páli þar sem hann léti þig vita að hann bæði ekki aðeins fyrir þér heldur tjáði þér einnig innhald þeirra bænar?  Hvaða fyrirheit eru að finna í orðum þeirrar bænar?  Hvaða áminningar eru þar einnig?`

Þetta eru meðal mest upplyftandi og hvetjandi orða Biblíunnar.  Þau eru full af fyrirheitum en auk þess eru þau hvatning til að fyllast þeirri elsku, þekkingu og dómgreind sem eru ávextir þess að þekkja Jesú svo að við getum verið allt það sem Guð hefur áformað okkur að vera í sér.