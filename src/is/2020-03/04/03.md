---
title:  'Jesús:  Hinn voldugi meðalgangari'
date:  21/07/2020
---

`Lestu Lúk 3.21; Lúk 5.16 og Lúk 9.18.  Hvað segja þessir textar okkur um sambandið milli bænalífs Jesú og árangurs hans í starfi sínu?`

Líf Jesú einkenndist af stöðugum samskiptum hans við föður sinn.  Þegar hann var skírður og hóf þar með starfsferil sinn sem Messías bað hann um guðlegan mátt til að uppfylla áform himinsins.  Heilagur andi veitti honum kraft til að gera vilja föðurins og inna af hendi það verkefni sem beið hans.  Jesús gerði sér grein fyrir því að bænin er öflugt vopn til að hrekja máttaröfl heljar á bak aftur í baráttunni milli góðs og ills, hvort sem um var að ræða að seðja hungur fimm þúsund manns, lækningu holdsveika mannsins eða að leysa einstaklinga undan valdi djöfla.  Himinninn hefur sett fram leið til að tengja saman hjálparleysi okkar og veikleika við almætti Guðs.  Það er leið til að hefja okkur upp í átt til Guðs sem einn getur snert við hjörtum þeirra sem við erum að biðja fyrir.

`Lestu Lúk 22.31-34 og Heb 7.25.  Hvaða fullvissu gaf Jesús Pétri til að búa hann undir þær freistingar sem hann mundi mæta í náinni framtíð?  Hvaða fullvissu gefur hann hverju okkar þegar við mætum freistingum?`

Þeir sem eru dugmiklir við að vinna sálir eru menn og konur bænarinnar.  Jesús bað fyrir Pétri með nafni.  Hann fullvissaði Pétur um að hann mundi biðja fyrir honum þegar hann stæði frammi fyrir mestu freistingu sinni.  Satan skildi vel að Pétur byggi yfir miklum möguleikum til að efla ríki Guðs.  Hann áformaði að gera allt sem mögulegt væri til að eyðileggja jákvæð áhrif Péturs í hinum kristna söfnuði.  En Jesús bað fyrir Pétri þegar hans var freistað og bænum meistarans var svarað.  Hvílík unaðsleg tilfinning að gera sér grein fyrir því að frelsarinn sé einnig að biðja fyrir okkur.  Hann býður okkur að sameinast honum í slíku fyrirbænarstarfi og lyfta öðrum upp með nafni frammi fyrir hásæti hans.

Þrautseigja okkar í bæninni sýnir að við viðurkennum að við erum algjörlega háð Guði til að ná til þeirra sem við erum að biðja fyrir.

`Fyrir hverjum biður þú?  Hvers vegna er það mikilvægt að við gefumst ekki upp hversu erfiðar sem kringumstæðurnar kunna að virðast vera?`