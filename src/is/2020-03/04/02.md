---
title:  Alheimsbarátta
date:  20/07/2020
---

`Berðu saman Opb 12.7-9; Ef 6.12 og 2Kor 10.4.  Hvaða áhrif hafa þessir textar á skilning okkar á fyrirbæn?`

Biblían lyftir hulunni sem aðskilur hið sýnilega frá því ósýnilega.  Það er barátta milli góðs og ills, milli máttarvalda réttlætisins og máttarvalda myrkursins, milli Krists og Satans.  Í þessari alheimsdeilu virðir Guð frelsi mannsins.  Hann mun aldrei þvinga vilja mannsins né samvisku hans.  Hann sendir heilagan anda sinn til að sannfæra menn og konur um guðleg sannindi (Jóh 16.7, 8).  Himneskir englar koma inn á orrustuvöllinn í því skyni að hafa áhrif á fólkið varðandi eilífðina (Heb 1.14).  Guð sér einnig fyrir atvikum í lífi fólksins til þess að leiða það til hans.

En eitt gerir Guð aldrei, hann þvingar aldrei samviskuna.  Þvingun er framandi fyrir meginreglu kærleikans sem er grundvöllur stjórnar Guðs.  Þess vegna er bænin svo mikilvæg.  Þó svo Guð geri allt sem hann getur til þess að ná til fólks áður en við biðjum þá leysir bæn okkar hinn volduga mátt Guðs úr læðingi.  Hann virðir valfrelsi okkar að biðja fyrir öðrum og í ljósi deilunnar miklu milli góðs og ills getur hann gert meira þegar við biðjum en þegar við gerum það ekki.

Hugleiddu þessa yfirlýsingu: „Það er hluti af áformi Guðs að veita okkur sem svar við bænum sem sprottnar eru af trú það sem hann mundi ekki láta okkur í té ef við bæðum þess ekki“ (DM, bls. 361).  Í deilunni miklu milli góðs og ills skiptir bænin meginmáli.  Þegar við biðjum fyrir einhverjum sem þekkir ekki Krist opnar það farvegi fyrir blessanir Guðs svo að þær geti streymt inn í líf þeirra.  Guð heiðrar það val okkar að biðja fyrir þeim og hann vinnur af enn meiri mætti fyrir þá.

Þegar við fjöllum um fyrirbæn ættum við að viðurkenna í auðmýkt að við skiljum ekki til fulls hvernig Guð starfar en það ætti ekki að hindra okkur í að njóta stöðugt þeirra blessana sem bænin býður okkur og öðrum upp á.

`Hvers vegna heldur þú að Guð áorki meiru þegar við biðjum hann en þegar við vanrækjum bænina?  Hvers vegna ætti hvatning Biblíunnar til að biðja fyrir öðrum að knýja okkur til þess jafnvel þó við skiljum ekki til fulls hvernig það virkar?`