---
title:  Framsetning sannleikans í kærleika
date:  26/08/2020
---

Vináttan ein og sér vinnur ekki fólk fyrir Krist.  Við kunnum að hafa marga vini sem við höfum ánægju af að vera með og þeir með okkur, en ef við segjum þeim aldrei frá hvaða þýðingu Jesús hefur fyrir okkur og hvernig hann hefur breytt lífi okkar hefur vinátta okkar litla þýðingu fyrir eilífðina.  Fólk hefur e.t.v. ánægju af að vera með okkur en Guð kallar okkur til vera eitthvað meira en einungis skemmtilegir vinir.  Vináttan ein færir ekki fólkið til Krists en kuldaleg afstaða getur hrakið það frá Kristi.

Postulinn Páll hvetur okkur til að „tala sannleikann í kærleika“ (Ef 4.151).  Við byggjum vináttubönd þegar við erum eins sammála öðrum og mögulegt er og sýnum fram á að við erum opin fyrir vináttu þeirra og hælum þeim þegar það á við.  Það er svo mikilvægt að líta eftir því góða í fari fólks í stað þess sem er miður gott.

`Lestu 2Þess 1.1-4.  Nefndu sumt af því sem Páll hælir Þessalóníkubúum fyrir.`

Sumir hafa unun af að leita eftir því sem fer miður hjá öðrum.  Þeir virðast fagna því ef þeir finna eitthvað sem aðrir hafa ekki gert rétt og það hjálpar þeim sjálfum að líða betur.

Páll postuli var á gagnstæðu máli.  Hann leitaði eftir því sem var jákvætt í þeim söfnuðum sem hann starfaði með.  Hann ávítti samt villur og lét ekki syndina óátalda, en hann einbeitti sér að því að byggja upp þá söfnuði sem hann hafði stofnað.  Ein leið til þess fólst í því að beina athyglinni að því sem þeir gerðu rétt.

Yfirlýsing Ellen G. White um mikilvægi jákvæðra vináttutengsla er athyglisverð: „Ef við auðmýkjum okkur fyrir Guði og erum vingjarnleg og háttvís, brjóstgóð og samúðarfull mundu hundrað snúast til sannleikans í staðinn fyrir einn eins og nú gerist“ (9T, bls. 189).

`Hugleiddu þessa yfirlýsingu.  Hvaða þýðingu mundi það hafa fyrir söfnuð þinn ef vinsemd og háttvísi, hjartagæska og samúð streymdi frá hjarta hvers meðlims?  Hvernig liti slíkur söfnuður út? Líttu á eigið hjarta og spyrðu þig hvernig þú gætir bætt þig á þessu sviði.`

---

<sup>1</sup> Orðrétt þýðing á grískunni. (Þýð.)