---
title:  Grundvöllur viðtökunnar
date:  27/08/2020
---

`Lestu Róm 15.7 og Ef 4.32.  Hvernig mundir þú lýsa á hvaða grundvelli öll viðtaka byggist?  Hver er kjarninn í afstöðu sem er opin til að veita öðrum viðtöku?`

Í þessum tveim textum leggur postulinn Páll fram þær meginreglur sem liggja til grundvallar þess að við veitum öðrum viðtöku.  Í ljósi þess að  Kristur hefur fyrirgefið okkur og tekið á móti hverju okkar getum við þá neitað að fyrirgefa og vera opin til að veita hvert öðru viðtöku?  Staðreyndin er sú að það er einmitt vegna þess að Jesús hefur tekið á móti okkur að við getum veitt hvert öðru viðtöku, þrátt fyrir alla galla.

Hugsaðu vel um hvað þetta þýðir.  Hugsaðu um sumt af því sem þú kannt að hafa gert eða ert að berjast við–eitthvað sem einungis þú veist um og það mundi skelfa þig ef aðrir vissu um það líka.

En samt hefur þér verið veitt viðtaka í Kristi sem veit um allt sem aðrir vita e.t.v. alls ekki um. Hann veit það allt en samt tekur hann á móti þér, ekki á grundvelli góðmennsku þinnar heldur á grundvelli góðmennsku sinnar.

Hver ætti því afstaða okkar að vera gagnvart öðrum?

Þetta er erfitt fyrir sum okkar að skilja.  Sönn viðtaka felur í sér að við veitum fólki viðtöku eins og það er, með öllum syndugu venjum sínum, vegna þess að það eru mannverur sem skapaðar eru í Guðs mynd.  Þar sem Kristur dó fyrir okkur „þegar við enn vorum syndarar“ og hann sætti okkur við Guð „þegar við vorum óvinir hans“ getum við fyrirgefið öðrum og veitt þeim viðtöku.  Elska hans til okkar er grundvöllurinn að því að við veitum öðrum viðtöku og fyrirgefum þeim (Róm 5.6-10).

En þegar opin, ástrík persónutengsl hafa skapast er oft nauðsynlegt að ræða við hinn einstaklinginn á elskulegan hátt um sannindi Ritningarinnar.  Ef við bregðumst því hlutverki höfum við vanrækt elskuna.  Okkur ætti að vera nægilega annt um vini okkar til að deila með þeim eilífum sannindum sem breyta lífinu.

Jesús hafði ekki þá afstöðu að við getum gert það sem við viljum því hann muni samt veita okkur viðtöku.  Þess í stað var það afstaða hans að hann sé fús að fyrirgefa okkur hvað sem við höfum gert og hann muni sjá okkur fyrir mætti til að breytast.  Þegar sannleiki Biblíunnar er framsettur af auðmýkt og í anda Krists og í anda kærleiksríkrar viðtöku vinnur hann hjörtu manna og breytir lífi þeirra.

`Hvernig er mögulegt að veita einstaklingum viðtöku án þess að samþykkja synduga framkomu þeirra?  Hvernig getum við samþykkt einstakling án þess að samsinna syndinni eða sætta okkur við hana?`