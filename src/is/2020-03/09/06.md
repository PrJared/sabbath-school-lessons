---
title:  Sannleikurinn framsettur í kærleika
date:  28/08/2020
---

Jesús forðaðist ekki að framsetja sannleikann vegna elskunnar, það væri ekki kærleikur.  Elskan leitar alltaf þess besta fyrir aðra.  Það er enginn ágreiningur milli elsku og sannleika.  Sannleikur sem er framborinn í auðmýkt og af vinsemd er kærleikstjáning. Jesús sagði: „Ég er vegurinn, sannleikurinn og lífið“ (Jóh 14.6).  Jesús er einasta leiðin til frelsunar (Post 4.12).  Náð hans frelsar okkur svo að við getum þekkt sannleika hans og lifað lífi hans.  Sannleikur án kærleika leiðir til lögmálsþrælkunar sem kæfir andlegt líf.  Svokallaður „kærleikur“ án sannleika leiðir til umburðarlyndrar væmni sem hefur ekkert innihald og lætur einstaklinginn um að reka á hafi óvissunnar.  Sannleikur sem er fram borinn í kærleika leiðir til ósvikinnar kristinnar reynslu sem sér okkur fyrir greinargóðri leiðsögn, tilgangi og vissu.

`Lestu 1Pét 3.15, 16; 2Tim 4.2 og Tít 3.4, 5.  Hvað er það í þessum versum sem sýnir jafnvægið milli þess að framsetja sannindi Biblíunnar og þess að taka á móti einhverjum í auðmýkt?`

Höfundar Nýja testamentisins hefja aldrei kærleikann yfir sannleikann.  Þess í stað blanda þeir kærleika og sannleika, náð og lögmáli, samúð og heiðarleika.  Pétur hvetur meðbræður sína til vera „ætíð reiðubúin að svara hverjum manni sem krefst raka fyrir voninni sem þið eigið. En gerið það með hógværð og virðingu“ (1Pét 3.15, 16).  Með öðrum orðum verðum við að vita hverju við trúum, hvers vegna við trúum því og geta gert grein fyrir því hverju við trúum og hvers vegna.  Það þýðir þó ekki að við þurfum að hafa öll svörin á reiðum höndum og geta sannfært aðra um trú okkar.  Það þýðir einungis að við getum útskýrt og varið trú okkar með hógværð og virðingu, þ.e. með auðmýkt og tilfinningu fyrir mikilvægi þeirra mála sem eru til umræðu.

Páll ráðleggur Tímóteusi, lærisveini sínum, að prédika orðið og gefa sig að því í tíma og ótíma. „Vanda um, ávíta og uppörva með stöðugri þolinmæði og fræðslu“ (2Tím 4.2).  Hann minnir Títus á að það sé miskunn Guðs og elska sem hefur frelsað þá sem hafa endurfæðst í honum (Tít 3.5).

Við erum einnig kölluð til að frambera sannleikann í kærleika með allri auðmýkt.  Drottinn býður okkur að sameinast honum með opnum örmum við að deila boðskap endalokanna með heimi sem er á glötunarbarmi án Krists.

`Hverju mundir þú svara ef einhver spyrði þig hvers vegna þú ert kristinn? Hvers vegna mundir þú svara þannig?`