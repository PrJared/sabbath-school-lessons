---
title:  Viðhorfsaðlögun
date:  25/08/2020
---

Viðhorf okkar afmarkar oft hæfileika okkar til að hafa áhrif á aðra.  Afstaða sem einkennist af vægðarleysi, gagnrýni og kulda mun hrekja fólk frá þér, og jafnvel þó þú hafir tækifæri til að vitna þá eru mikið minni líkur á að tekið verði við orðum þínum hversu sönn sem þau kunna að vera.

Jákvæð afstaða og tiltrú til annarra dregur þá til okkar.  Það skapar vináttubönd.  Jesús orðaði þessa meginreglu mjög fallega þegar hann sagði: „Ég kalla yður ekki framar þjóna því þjónninn veit ekki hvað húsbóndi hans gerir.  En ég kalla yður vini því ég hef kunngjört yður allt sem ég heyrði af föður mínum“ (Jóh 15.15).  Vinir taka hver öðrum þrátt fyrir veikleika og mistök og þeir deila jafnt gleði sinni og sorg hver með öðrum.

`Lestu Matt 15.21-28 og Mrk 14.6-9.  Þessir textar segja frá tveim konum undir mjög ólíkum kringumstæðum.  Jesús virðist vera kaldranalegur við aðra þeirra en mildur við hina.  Hvað bendir til þess að Jesús hafi verið að reyna að ná til þeirra beggja með frelsandi náð sinni og byggja upp traust þeirra?`

Konan í Matt 15 er Kanverji.  Til að byrja með hafnar Jesús af ásettu ráði beiðni hennar þannig að trú hennar fari vaxandi þegar hún gefst ekki upp.  Að lokum veitir hann henni það sem hún þráði og kemur síðan með undraverða yfirlýsingu sem enginn trúarleiðtogi samtímans í Júdeu myndi nokkru sinni koma með varðandi þurfandi kanverska konu.  Hann sagði í allra áheyrn: „Kona, mikil er trú þín“ (Matt 15.28).  Hann gaf henni ein bestu meðmælin sem nokkur trúarleiðtogi gæti gefið.  Getur þú ímyndað þér fögnuðinn í hjarta hennar og hvernig líf hennar breyttist?

Konan sem smurði fætur Jesú með dýrmætum ilmsmyrslum var Gyðingur–kona sem hafði slæmt orð á sér, kona sem hafði mistekist hrapalega og syndgað oft, en hún hlaut fyrirgefningu, hún umbreyttist og varð ný.  Þegar aðrir gagnrýndu hana hrósaði Jesús henni og samþykkti athafnir hennar.  Hann sagði: „Hvar sem fagnaðarerindið verður flutt, um heim allan, mun og getið verða þess sem hún gerði og hennar minnst“ (Mrk 14.9).

`Hver eru einkenni jákvæðrar, aðlaðandi afstöðu í ljósi þessara tveggja frásagna? Hvaða viðhorfsaðlögun þarft þú að gera, ekki aðeins til að vitna heldur í lífi þínu almennt?`