---
title:  Knúin kærleika
date:  24/08/2020
---

`Lestu Jóh 4.27-30; 39-42.  Hvernig sýna samskipti Jesú og samversku konunnar fram á þann sannleika að fólk úr öllum stéttum þjóðfélagsins sé opið fyrir fagnaðarerindinu, jafnvel á ólíklegustu stöðum?`

Ólíklegasti staðurinn sem lærisveinarnir bjuggust við að finna hjörtu sem voru móttækileg fyrir fagnaðarerindið var í Samaríu.  Samverjar áttu í stöðugum deilum við Gyðinga um kenningar og tilbeiðslu.  Þessa óvináttu mátti rekja aldir aftur í tímann. Samverjarnir vildu taka þátt í uppbyggingu musterisins í Jerúsalem en boði þeirra var hafnað vegna blandaðra hjónabanda og heiðinnar menningar og viðhorfa til trúarinnar sem var óhefðbundin.  Þar af leiðandi reistu Samverjar eigið musteri á Gerisím-fjalli.  Lærisveinarnir voru því tilbúnir að sleppa Samaríu sem ófrjósömum jarðvegi fyrir boðun fagnaðarerindisins.

En Jesús sá eitthvað sem lærisveinarnir sáu ekki:  hann sá móttækileg hjörtu.  Frásögn Jóhannesar um konuna við brunninn hefst á því að Jesús „hvarf… brott úr Júdeu og hélt aftur til Galíleu.  Hann varð að fara um Samaríu“ (Jóh 4.3, 4).  Það var meira en ein leið frá Júdeu í suðri til Galíleu í norðri.  Venjulega fóru menn um Jórdandalinn.  Sú staðreynd að Jesús „varð“ að fara (stystu leiðina) um Samaríu gæti bent til þess að hann hafi haft nauman tíma en auk þess fullvissaði heilagur andi hann um að það væru móttækileg hjörtu á þessum ólíklega stað.  Við brunninn í borginni Síkar leitaðist hann við að hefja samræður við einmana samverska konu sem var föst í flæktum og misheppnuðum samböndum.  Jesús kemur henni á óvart með vingjarnleika sínum og því að yfirvinna hleypidóma og klisjur.  Það gerir hjarta hennar móttækilegt fyrir fagnaðarerindið og viðurkenningu á Jesú og tilbúna til að byrja nýtt líf með Guði.  Þegar heilagur andi smyr augu okkar sjáum við möguleika þar sem aðrir sjá einungis erfiðleika.  Við sjáum góða uppskeru sálna fyrir ríki Guðs þar sem aðrir sjá einungis ófrjóa akra.

`Lestu Post 8.4, 5, 14.  Hver var endanlegur árangur af starfi Jesú í Samaríu?`

Lærisveinarnir hefðu sneitt hjá Samaríu án þess að gefa Samverjunum tækifæri til að heyra sannleika orðs Guðs.  Jesús sá það sem þeir sáu ekki.  Hann kannaðist við að heilagur andi hefði skapað móttækileika í hjarta einnar konu.  Afdrifaríkt afurhvarf hennar hafði áhrif á tugi manna í þeirri borg.  Við sjáum ekki alltaf tafarlausan árangur af vitnisburði okkar en þegar við sáum sæðinu í móttækileg hjörtu mun það dag einn bera ávöxt Guði til dýrðar.

`Við vitum aldrei með vissu hvaða áhrif orð okkar og athafnir hafa á aðra, hvorki til góðs eða ills.  Hver vegna verðum við því ávallt að gæta okkar með hvað við segjum og gerum í návist annarra?`