---
title:  Sannindi samtímans í boðskap Péturs
date:  14/09/2020
---

Í allri sögu frelsunaráformsins hefur Guð reglubundið sent spámenn með sérstakan boðskap til að búa fólkið undir það sem koma mundi.  Enginn og ekkert getur komið Guði að óvörum (Jes 46.9, 10).  Hann býr fólk sitt undir framtíðina með því að senda spámenn til að færa því boðskap áður en dómurinn fellur (Am 3.7).  Fyrir syndaflóðið sendi Guð boðskap til heimsins með hjálp Nóa um að flóðið væri í aðsigi.  Í Egyptalandi sendi Guð Jósef til að hjálpa fólkinu að undirbúa sig í sjö velmegunarár undir komandi hungursneyð.  Spámenn Gyðinga vöruðu leiðtoga þjóðarinnar við því að her Babýloníu mundi leggja Jerúsalem í eyði.  Boðskapur Jóhannesar skírara um afturhvarf bjó þjóðina undir fyrri komu Jesú.

`Lestu 2Pét 1.12.  Hvaða orðalag notar Pétur til að lýsa boðskap Guðs til samtímamanna hans?`

Lestu 2Pét 1.16-21.  Hver var þessi „sannleikur sem þið nú hafið öðlast“ (=sannindi samtímans) sem Pétur og lærisveinarnir boðuðu?

Boðskapurinn sem hafði eilífðargildi á fyrstu öldinni var sá að Kristur væri kominn.  Elska föðurins birtist í fórn Krists á krossinum.  Þó svo laun syndarinnar séu dauði þá er öllum tryggt eilíft líf fyrir Krist.  Það er samt okkar að velja hvort við viljum taka við því í trú (Róm 3.23; Róm 6.23; Ef 2.8).  Þessi boðskapur um frelsun í Jesú verður aldrei úreltur.  Hann er sannindi samtímans á öllum öldum.

Síðasta bók Biblíunnar, Opinberunarbókin, framsetur Jesú og eilífðarhjálpræði hans í samhengi við endalokin til að búa fólk undir bráða endurkomu hans.  Hún flettir ofan af blekkingum mannlegra hefða og sjálfhverfri trúrækni.  Frá upphafi til enda opinberar Opinberunarbókin Jesú og starf hans í þágu mannkynsins.

Jesús er hið sanna vitni um eðli föðurins.  Hann ræður yfir konungum jarðarinnar.  Hann er sá sem „elskar oss og leysti oss frá syndum vorum með blóði sínu“ og hefur gert „oss að konungum og prestum, Guði sínum og föður til handa“ (Opb 1.1-6).  Opinberunarbókin er um Jesú og boðskap hans fyrir tíma endalokanna til að búa fólk sitt undir bráða endurkomu sína.

`Hvað kemur þér í hug þegar þú hugsar um Opinberunarbókina?  Hugsarðu meira um dýr og spámannleg tákn en Jesú?  Hvers vegna heldur þú að Jesús hafi gefið okkur spádómana sem finnast í  Opinberunarbókinni?  Hvernig sýna þeir fram á elskurík áform hans fyrir mannkynið?`