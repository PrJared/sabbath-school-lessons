---
title:  Betri skilningur á boðskap Guðs
date:  17/09/2020
---

Boðskapur Opinberunarbókarinnar til endalokanna framsetur Jesú í fyllingu frelsandi náðar sinnar öllu mannkyni til handa (Opb 14.6).  Hann er einlæg áskorun að „óttast“ Guð, eða sýna honum lotningu, í öllu sem við gerum, virða boð hans og hlýða lögmáli hans í ljósi þess að dómur Guðs stendur yfir (Opb 14.7).  Að „óttast Guð“ hefur með hugsanagang okkar að gera.  Það er skírskotun til okkar að lifa Guði þóknanlegu lífi og hafa hann fremstan í öllum hugsunum okkar.  Það er afstaða hlýðninnar sem leiðir okkur til að lifa guðrækilegu lífi (Okv 3.7; Post 9.31; 1Pét 2.17).  Þessi boðskapur býður okkur einnig að gefa Guði dýrðina í öllum þáttum lífs okkar.

`Lestu Préd 12. 13, 14 og 1Kor 6.19, 20.  Hvernig hjálpa þessi vers okkur að skilja hvað felst í því að óttast Guð og gefa honum dýrðina?`

Á tíma siðferðilegs ábyrgðarleysis, þegar milljónir manna telja sig ekki vera ábyrga gagnvart neinum nema sjálfum sér, minnir þessi boðskapur okkur á að við erum ábyrg gerða okkar.  Það eru tengsl milli lotningar fyrir Guði, hlýðni við Guð og dómsins.  Hlýðni er ávöxtur frelsandi sambands við Jesú.  Einungis réttlæti hans er nægilega gott til að komast í gegnum dóminn og í réttlæti hans erum við örugg.  Fyrir réttlæti hans lifum við til að vegsama nafn hans með öllu sem við tökum okkur fyrir hendur.

`Lestu Opb 14.7; Opb 4.11, 1Mós 2.1-3 og 2Mós 20.8-11.  Hver er grundvöllur allrar sannrar tilbeiðslu Guðs og hvernig endurspeglar hvíldardagurinn þennan skilning?`

Satan hefur ráðist á hvíldardaginn af því að hann veit að hvíldardagurinn er kjarni tilbeiðslunnar.  Hann upphefur Krist sem skaparann og skírskotar til allra manna og kvenna alls staðar að „tilbiðja þann sem hefur gert himininn og jörðina“ (Opb 14.7).  Hann er einkum viðeigandi á tíma þróunarkenningarinnar.  Hann kallar okkur til að tilbiðja Jesú sem skapaði okkur og gefur okkur tilfinningu fyrir raungildi okkar í honum.

`Hugleiddu mikilvægi hvíldardagsins í því að minna okkur á Guð sem skapara okkar og þar með hinn einasta sem er verður tilbeiðslu okkar.  Hugleiddu einnig hve mikilvægur hann er í ljósi þess að Guð fyrirskipar að við notum einn sjöunda hluta lífs okkar í hverri viku til að hjálpa okkur að muna eftir honum sem skapara okkar.`