---
title:  Fókus á endalokin í Opinberunarbókinni
date:  15/09/2020
---

Guðspjöllin fjalla í meginatriðum um fyrri komu Krists.  Þau segja frá fæðingu hans, lífi hans og starfi, dauða hans og upprisu.  Þó svo þau tali einnig um endurkomu hans er hún ekki megináhersla þeirra.  En megináhersla Opinberunarbókarinnar er á hápunkt aldalangrar deilu aldanna.  Öllum meginspádómum hennar lýkur með hinni dásamlegu endurkomu Drottins.

`Lestu Opb 1.7; Opb 11.15; Opb 14.14-20 og Opb 19.11-18.  Hvaða hliðstæðu niðurstöðu sérðu í öllum þessum textum?`

Allt frá fyrsta til síðasta kafla Opinberunarbókarinnar er endurkoma Jesú hámark hvers spádóms.  „Lambið slátraða“ (Opb 5.12) kemur aftur sem „konungur konunga og Drottinn drottna“ (Opb 19.16).  Hann mun vinna sigur yfir öllum óvinunum sem kúga og ofsækja fólk hans (Opb 17.14).  Hann mun frelsa það undan martröð syndarinnar og færa það heim í dýrðina.  Deilunni miklu milli góðs og ills mun ljúka.  Jörðin verður endurnýjuð og hinir endurleystu munu lifa með Drottni að eilífu (Opb 21.1-4).

Í Opb 22.7 (sjá einnig 22.12, 17, 20) segir Jesús:  „Sjá, ég kem skjótt.  Sæll er sá sem varðveitir spádómsorð þessarar bókar.“  Þannig er síðasta kall Jesú til alls mannkyns að bregðast við elsku hans, taka á móti náð hans og fylgja sannleika hans og búa sig þannig undir bráða endurkomu hans. Opinberunarbókinni lýkur með boði Jesú:  „Og andinn og brúðurin segja: „Kom þú!“  Og sá sem heyrir segi: „Kom þú!““ (Opb 22.17).

Drottinn býður öllum þeim sem leita eftir eilífu lífi að koma til sín.  Síðan býður hann þeim sem hafa meðtekið frelsunarboðskapinn að vinna með sér að því að bjóða öðrum að taka á móti kærleiksboðskap hans.  Hann sendir okkur með það ætlunarverk að deila boðskap hans og búa heiminn undir bráða endurkomu hans.  Ekkert er meira gefandi en að taka þátt með Jesú í ætlunarverki hans til heimsins.  Það er ekkert sem veitir meiri fullnægingu en að samstarfa Kristi í frelsunaráformi hans við endalokin.

`Fyrir rúmum 2.000 árum skrifaði Jóhannes að Kristur kæmi skjótt. Í ljósi þess hvernig við skiljum ástand mannsins í dauðanum, hvers vegna má segja að endurkoma Krists sé aldrei fjarlægari en eitt augnablik eftir dauða okkar?  Hvernig hjálpar sú staðreynd okkur að skilja hve skjótt Kristur kemur?`