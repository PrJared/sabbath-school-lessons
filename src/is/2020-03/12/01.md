---
title:  Boðskapur Til Að Deila
date:  13/09/2020
---

### Lesefni vikunnar
2Pét 1.12, 16-21; Opb 19.11-18; Opb 14.14-20; Préd 12.13, 14; Opb 14.6-12.

> <p>Minnistexti</p>
> „Og ég sá annan engil fljúga um háhvolf himins.  Hann hélt á eilífum fagnaðarboðskap til að boða þeim sem á jörðunni búa og sérhverri þjóð og kynkvísl, tungu og lýð og sagði hárri röddu: „Óttist Guð og gefið honum dýrð því að komin er stund dóms hans.  Tilbiðjið þann sem gjört hefur himininn og jörðina og hafið og uppsprettur vatnanna“ (Opb 14.6, 7, 1981).

Friðþægingardauði Krists var altækur, þ.e.a.s. hann var fyrir alla á öllum tímum óháð stað og stund.  Þar af leiðandi talar fagnaðarerindið til allra óháð tungumáli, þjóðerni, menningu og umhverfi.  Það brúar þjóðernislegan klofning.  Það eru ótrúlega góðar fregnir að Jesús hafi með lífi sínu, dauða og upprisu unnið sigur yfir máttarveldi heljar.  Fagnaðarerindið er um Jesú.  Hann dó fyrir okkur og nú lifir hann fyrir okkur.  Hann dó þeim dauða sem við höfðum unnið til þannig að við gætum lifað því lífi sem hann á skilið.  Í Kristi erum við réttlætt og helguð og verðum að lokum gerð vegsamleg dag einn.

Biblían beinir athygli okkar að tveim komum Jesú.  Hann kom eitt sinn til þess að endurleysa okkur og síðan mun hann koma og taka þá heim sem hann hefur keypt svo dýru verði.  Síðasta bók Biblíunnar, Opinberunarbókin, var sérstaklega skrifuð til þess að undirbúa heiminn fyrir endurkomu Jesú.  Það er áríðandi boðskapur til þessarar kynslóðar.  Í lexíunni þessa viku munum við rannsaka gildi Opinberunarbókarinnar fyrir þjóðfélag okkar á 21. öldinni.  Í sameiningu munum við finna aftur skírskotun Jesú til safnaðar síns á síðustu tímum að deila þessum boðskap endalokannna með öðrum.