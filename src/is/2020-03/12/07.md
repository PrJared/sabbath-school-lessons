---
title:  Til íhugunar
date:  19/09/2020
---

„Guð hefur kallað söfnuð sinn á þessum tíma á sama hátt og hann kallaði Ísrael til forna til að vera ljós á jörðunni.  Með hinni voldugu sveðju sannleikans–boðskap fyrsta, annars og þriðja engilsins–hefur hann aðskilið söfnuð sinn frá söfnuðum og heiminum til þess að færa þá inn í helga nálægð sína.  Hann hefur falið þeim lögmál sitt og treyst þeim fyrir hinum miklu sannindum spádómanna fyrir þennan tíma.  Líkt og hinn heilagi boðskapur sem Ísrael var trúað fyrir eru þau helgur sjóður sem flytja á heiminum.

Englarnir þrír í Opb 14 tákna fólk Guðs sem veitir móttöku ljósinu í boðskap Guðs og fara út sem fulltrúar hans  til að láta aðvörunina hljóma vítt og breitt um heiminn.  Kristur sagði við fylgjendur sína:  „Þér eruð ljós heimsins“ (Matt 5.14).  Krossinn á Golgata segir við hvern þann sem veitir Jesú viðtöku:  Lítið á verðmæti sálarinnar.  „Farið út um allan heim og prédikið fagnaðarerindið öllu mannkyni“ (Mrk 16.15).  Ekkert má hindra það verk.  Það er það verk sem skiptir öllu máli á okkar tíma og það á að ná óendanlega langt.  Sú elska sem Jesús auðsýndi sálum manna með þeirri fórn sem hann færði þeim til frelsunar mun knýja alla fylgjendur hans.

Kristur veitir með gleði hverjum þeim manni viðtöku sem gefur sig honum.  Hann setur manninn  í samband við Guð þannig að hann geti tjáð heiminum leyndardóma þess kærleika sem varð hold.   Talið um hann, biðjið um hann, syngið hann og fyllið heiminn með boðskap sannleika hans og haldið áfram að ryðja ófarnar brautir“ (CCh, bls. 58, 59).

**Til umræðu**

`Hvernig einkenna boðskapir englanna þriggja í Opb 14 kjarnann í söfnuði Sjöunda-dags aðventista?`

`Hugleiddu hvíldardaginn og mikilvægi hans.  Eins og við höfum séð þessa viku þá er boðskapur hans svo mikilvægur að Guð bauð að við skyldum setja til hliðar einn sjöunda hluta ævi okkar til að minnast hans sem skapara okkar og endurlausnara.  En við þurfum ekki að fara upp á heilagt fjall eða til helgrar borgar til þess að tilbiðja.  Hvíldardagurinn kemur til okkar með um 3.000 km hraða á klukkustund (við miðbaug!).  Hvernig ætti sá sannleikur að hjálpa okkur að skilja mikilvægi þess dags og hvað hann bendir okkur á?`

`Hvernig getum við útskýrt hugmyndina um fall Babýlonar eða hugmyndina um merki dýrsins á sem mest aðlaðandi hátt?  Hvernig getum við framsett þann sannleika svo að hann særi sem minnst, jafnvel þó við verðum að skilja það að þrátt fyrir bestu viðleitni okkar muni hann særa suma?`