---
title:  Boðskapurinn um endalokin í Opinberunarbókinni
date:  16/09/2020
---

Fjórtándi kafli Opinberunarbókarinnar er miðkjarni hennar.  Þessi kafli hefur mesta þýðingu fyrir fólk Guðs sem lifir á síðustu dögum mannkynssögunnar.  Hann birtir boðskap endalokanna til mannkynsins.  Þessi boðskapur endalokanna er örlagaríkur fyrir fólk Guðs og reyndar allt mannkyn.

`Lestu Opb 14.14-20.  Hvaða táknmynd er notuð hér um endurkomu Drottins?`

Táknmyndin um uppskeru er notuð í allri Biblíunni um endurkomu Krists (Matt 13.37-43; Mrk 4.29).  Í Opb 14 er uppskera þroskaða kornsins notuð sem tákn um endurlausn hinna réttlátu og uppskera vínberjanna táknar eyðingu hinna óguðlegu.  Í Op 14.6-12 er að finna áríðandi boðskap endalokanna til að búa menn og konur undir loka-uppskeru jarðarinnar.

`Lestu Opb 14.6, 7.  Hver er kjarni boðskaparins í þessum versum?  Hvernig hjálpa þeir okkur að skilja hver við erum sem Sjöunda-dags aðventistar?`

Boðskapur fyrsta engilsins í Opb 14 skírskotar til kynslóðar 21. aldarinnar sem þráir að finna tilgang með lífi sínu.  Hann framsetur fagnaðarerindið um náð Guðs sem tryggir öllum fyrirgefningu.   Hann hreinsar okkur af sektarkennd og veitir okkur afl til að vera sigurvegarar.  Þessi boðskapur er grundvöllurinn að sjálfsvirðingu okkar þar sem Kristur skapaði okkur og endurleysti.  Hann bendir til þess að dag einn muni allt óréttlæti taka endi við lokadóm Guðs.  Hann er ótrúleg gleðifregn þar sem hann sýnir fram á að óréttlætið sé ekki varanlegt.

`„Sjöunda-dags aðventistar hafa verið settir í heiminn sem varðmenn og ljósberar.  Þeim hefur verið trúað fyrir síðustu aðvöruninni til heims á heljarþröm.  Dásamlegt ljós frá orði Guðs skín á þá.  Þeim hefur verið falið alvöruþrungið verk–að boða boðskap fyrsta, annars og þriðja engilsins.  Ekkert annað verk er jafn mikilvægt.  Þeir mega ekki láta neitt annað draga athygli þeirra frá því.“ (Ev, bls. 119, 120).  Hvernig getum við sem einstaklingar eða söfnuður tileinkað okkur þessi orð?`