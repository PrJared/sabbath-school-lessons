---
title:  Sameinuð í þjónustu fyrir aðra
date:  02/09/2020
---

`Lestu 1Kor 12.12-25.  Hvernig gefur mannslíkaminn okkur góða mynd af samvinnu smáhópa?`

Páll opinberar ekki aðeins mikilvægi andlegu gjafanna í lífi safnaðarins heldur bendir hann á fyrirmynd um hvernig megi skipuleggja starf þeirra.  Hann ræðir um gjafir andans í sambandi við líkama Krists og hvernig það geti virkað.

Þegar við rannsökum líkamsfræðina sjáum við að líffæri líkamans vinna saman í mismunandi líffærakerfum. Til dæmis má nefna meltingarfærin, hjarta- og æðakerfið, öndunarkerfið og stoðkerfið sem nokkur af hinum flóknu líffærakerfum líkamans.  Andlegar gjafir líkjast hinum mismunandi hlutum líkamans.  Þær virka best þegar þær vinna saman í kerfum eða hópum.  Í mörgum tilvikum virka þær ekki út af fyrir sig.  Líkami okkar er ekki aðeins hrúga af mismunandi „líffærum“ sem vinna sjálfstætt að verkefnum sínum.  Hvert hlutverk líkamans er skipulagt í samfléttað kerfi sem vinnur í sameiningu að sameiginlegu markmiði.

Allt þetta gefur okkur betri innsýn í það umhverfi þar sem við getum best nýtt andlegar gjafir okkar.  Það er svo auðvelt að missa kjarkinn þegar við vinnum ein en þegar við erum hluti af smáhópi þeirra sem hafa sömu áhugamál og takmörk og við verður viðleitni okkar einbeittari og öflugri.

Smáhópar skapa besta umhverfið fyrir okkur til að nýta andlegar gjafir okkar og verða þátttakendur í útbreiðslustarfi safnaðar okkar.

Ellen G. White leggur áherslu á gildi smáhópa með þessum orðum:  „Hann sem getur ekki haft rangt fyrir sér hefur sýnt mér að myndun smáhópa sé grundvöllur kristilegs starfs.  Ef söfnuðurinn er stór ætti að skipta meðlimunum í smáhópa sem vinna ekki einungis fyrir aðra meðlimi safnaðarins heldur þá sem eru vantrúaðir.  Ef einungis tveir eða þrír eru til staðar sem þekkja sannleikann ættu þeir að mynda starfshóp og halda honum órofnum, standa saman í elsku og einingu og uppörva hvert annað til að sækja fram og öðlast hugrekki og styrk fyrir stuðning hinna“ (7T, bls. 21, 22).

Guð hefur ákvarðað starf smáhópa til þess að gera hverjum safnaðarmeðlim kleift að vaxa andlega, finna fyrir hlýju samfélagi og nýta þær gjafir sem Guð hefur gefið hverjum og einum til þjónustu.

`Hugleiddu yfirlýsingu Ellen G. White hér að ofan.  Veittu eftirtekt hverri setningu.  Hvernig er hægt að nýta þessa guðlegu ráðleggingu í söfnuðinum?`