---
title:  Árásum mætt með djörfung
date:  04/09/2020
---

Smáhópar eru tæki sem Guð notar til að stækka söfnuð sinn.  Þeir eru öruggt athvarf fyrir einstaklinga þar sem þeir geta tjáð vandamál sín og rætt saman um gagnkvæm áhyggjumál.  Þeir skapa tækifæri fyrir andlegan vöxt í ástríku umhverfi.  Mörgum sem eru ekki kristnir mun í fyrstu líða betur í smáhóp á heimili heldur en að sækja hefðbundna samkomu í kirkju í fyrsta sinn.

`Lestu Post 4.31; Post 12.12 og Post 20.17-19, 27-32.  Taktu eftir öllum hinum mismunandi þáttum í þessum hópum.  Hvernig starfsemi tóku þessir hópar þátt í?`

Hinir frumkristnu komu saman til að biðja hvert fyrir öðru og gagnkvæmum áhyggjuefnum, eiga samneyti í hlýju andrúmslofti og rannsaka orð Guðs, búa sig til starfa og verja hvert annað gegn falskennurum og að lokum taka þátt í sameiginlegu útbreiðslustarfi.

Smáhópar skipta máli.  Fólk sem sameinar gjafir sínar til þjónustustarfa og beinir huga sínum að mætti heilags anda til að ná til annarra, slíkt fólk er voldugt vopn í höndum Drottins.

`Lestu Matt 9.37, 38.  Hvað segir Jesús um uppskeruna og hvaða lausn hefur hann varðandi vandamálið?`

Lærisveinarnir sáu einungis litla möguleika fyrir framgang fagnaðarerindisins en Jesús sá mikla möguleika.  Hann deildi þeim gleðifregnum með þeim að „uppskeran er mikil“ en síðan benti hann á vandamálið: „verkamennirnir eru fáir“ (Matt 9.37).  Lausn Krists fólst í því að biðja „Drottin uppskerunnar að senda verkamenn til uppskeru sinnar“ (Matt 9.38).  Smáhóparnir eru svar við bæn Krists og þeir stuðla að stigvaxandi aukningu verkamanna fyrir uppskeru Drottins.

Fókus allra virkra smáhópa er á vitnisburð og þjónustu.  Starf smáhópa mun fljótlega deyja út ef þeir horfa einungis inn á við en ekki út á við.  Ef smáhóparnir snúa sér einvörðungu að sér sjálfum og verða lítið annað en umræðuhópar bregðast þeir hlutverki sínu og glata meginástæðu tilveru sinnar.  Smáhóparnir eru settir upp til að leiða fólk til Jesú, uppbyggja trú þess á Jesú og búa það undir að vitna fyrir Jesú.

`Getur verið að Guð sé að kalla þig til að mynda smáhóp á heimili þínu? Væri ekki rétt að biðja til Guðs að hann megi sýna þér hvað hann hefur í hyggju fyrir þig að gera?  Ef til vill ertu á mörkum mest andlega gefandi reynslu lífs þíns.`