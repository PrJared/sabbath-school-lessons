---
title:  Hvatning Til Þátttöku
date:  30/08/2020
---

### Lesefni vikunnar
1Mós 1.1, 2, 26; 2Mós 18.21-25; 1Kor 12.12-25; Post 16.11-15, 40; Post 4.31; Post 12.12.

> <p>Minnistexti</p>
> „Þá sagði hann við lærisveina sína: „Uppskeran er mikil en verkamennirnir fáir.  Biðjið því Drottin uppskerunnar að senda verkamenn til uppskeru sinnar“ (Matt 9.37, 38).

Sagt hefur verið að það sé styrkur í fjölda.  Það er eitthvað til í því.  Hefur þú tekið eftir því að það örvar þig til að gera líkamsæfingar ef þú gerir það í hópi annarra fremur en ef þú gerir það ein(n) á hverjum degi?  Margir gerast meðlimir í heilsuklúbbum eða íþróttafélögum þar sem þeir telja að það muni örva þá til að æfa meira og þeir muni hafa meiri ánægju af því ef þeir gera það með öðrum.  Á sama hátt hefur Guð skapað okkur sem félagsverur.  Og á sama hátt og það er með líkamsæfingarnar  er það einnig með margt í lífinu:  Við gerum betur ef við njótum félagslegs stuðnings.  Þetta á einkum við á andlega sviðinu.

Víða í Biblíunni er lögð áhersla á smáhópa sem eina af þeim aðferðum sem Guð notar til að styrkja trú okkar, auka þekkingu okkar á orði hans, fylla bænalíf okkar meiri dýpt og búa okkur undir að vitna.  Faðirinn, sonurinn og heilagur andi tóku allir þátt í starfi smáhóps.  Móse veitti smáhóp forstöðu.  Jesús setti saman smáhóp sinn af lærisveinum og postulinn Páll ferðaðist um hinn rómverska heim í fylgd með smáhópi samboðenda sinna.

Þessa viku munum við beina athygli okkar að biblíulegum grundvelli smáhópa og þú munt finna spennandi leið til að taka þátt.