---
title:  Smáhópar í Ritningunni
date:  01/09/2020
---

Biblían gefur okkur mörg dæmi um smáhópa þar sem menn koma saman til að biðja, eiga kristilegt samfélag, uppörva hver annan og vinna saman fyrir Krist.  Þessir hópar gáfu fólki Guðs tækifæri til að deila ábyrgðarhlutverkum og nýta til fulls mismunandi gjafir sínar.  Smáhópar geta þannig skapað tækifæri fyrir Drottin að nýta hvert okkar betur.

`Lestu 2Mós 18.21-25.  Hvað ráðlagði Jetró, tengdafaðir Móse, honum að gera sem gjörbreytti starfi Móse?  Hvers vegna var þetta áform svo mikilvægt?`

Hver einstakur í búðum Ísraels tilheyrði tíu-manna hópi undir leiðsögn guðhrædds embættismanns.  Þessir smáhópar höfðu það verkefni að leysa vandamál en þeir gegndu enn mikilvægara hlutverki.  Þeir voru samfélag þar sem hægt var að fyrirbyggja vandamál og rækta andlegt líf.  Þeir gátu einnig verið umhverfi þar sem hægt var að deila framtíðaráformum Guðs fyrir Ísrael.  Í þannig hópum gat fólkið myndað náin samskiptatengsl sem gátu hjálpað því að vinna úr vandamálum sem það stóð andspænis.  Það er ekkert vafamál að bæði þá og nú glímir fólk við vandamál sem aðrir geta hjálpað þeim með.  Smáhópar skapa tækifæri fyrir hlýtt, umburðarlynt samfélag, andlegan vöxt og lausn vandamála.

Það er athyglisvert að smáhópa-sérfræðingar segja okkur að tilvalin stærð slíks hóps sé sex til tólf manns.  Það er einmitt sú stærð sem Móse og Jesús notfærðu sér við myndun smáhópa sinna.

`Lestu Lúk 6.12, 13; Matt 10.1 og Mrk 3.13-15.  Hver var tvöfaldur tilgangur Jesú með að kalla lærisveinana og velja þá til að vera hluti af smáhópa-starfi hans?`

Tilgangur Jesú með að kalla lærisveina sína var að undirbúa þá bæði andlega og á hagnýtan hátt fyrir ætlunarverk þeirra í heiminum.  Þeir mundu vaxa í náð í samfélaginu við hann.  Þegar þeir komu saman í smáhópi sínum mundu þeir læra hvernig þeir gætu orðið virkari í starfi sínu.  Dag eftir dag sáu þeir hvernig Jesús mætti þörfum fólksins umhverfis hann og með því að fylgjast með af athygli lærðu þeir hvernig þeir ættu að nota gjafir sínar.  Tilgangur Jesú með smáhópum sínum var bæði að rækta andlegt líf og ná til annarra.

`Hugleiddu þegar þú varst með í smáhópi þar sem öllum var annt hvert um annað og allir unnu að sama marki.  Hvað lærðir þú af þeirri reynslu sem gæti hjálpað þér að skilja gildi smáhópa í tengslum við trú okkar?`