---
title:  'Smáhópar: Frumhugmynd Guðs'
date:  31/08/2020
---

`Lestu 1Mós 1.1, 2, 26; Heb 1.1, 2 og Ef 3.8, 9.  Hvað segja þessir textar um einingu guðdómsins?`

Faðirinn, sonurinn og heilagur andi tóku allir þátt í sköpuninni.  Hver um sig gegndi sínu hlutverki en þeir unnu saman sem órjúfanleg heild.  Faðirinn var megin-hönnuðurinn, arkitektinn mikli.  Jesús framkvæmdi áform hans.  Hann var sá sem var að verki við sköpunina í samstarfi við mátt heilags anda.  Slíkt yfirnáttúrulegt máttarverk er langt ofar okkar skilningi.  Það sem við fáum skilið er ekki aðeins sú staðreynd að hinn skapaði heimur og alheimur eru raunveruleg heldur að Guð hefur skapað allt (sjá Róm 1.18-20).

Guð átti fyrstur hugmyndina um smáhópa.  Þó svo við þurfum að gæta okkar við að nota hliðstæður þegar við tölum um leyndardómsfullar hliðar Guðs skulum við samt nota eina lauslega og segja að faðirinn, sonurinn og heilagur andi mynduðu fyrsta smáhópinn í sögu frelsunaráformsins.  Þeir unnu saman að sköpun mannkynsins og síðan endurlausn þess eftir syndafallið.

`Berðu saman Jóh 10.17, 18; Róm 8.11 og 1Kor. 15.15.  Hvernig sýnir upprisan fram á einingu föður, sonar og heilags anda í frelsunaráforminu?`

Faðirinn, sonurinn og heilagur andi vinna saman í smáhópi með eitt markmið fyrir augum: endurlausn mannsins.  „Frelsunaráformið var til í ráðagerðum almættisins frá upphafi vega“ (FE, bls. 186).  Ekkert er mikilvægara í augum Guðs en að frelsa eins marga og mögulegt er (1Tím 2.4; 2Pét 3.9).  Smáhópar kunna að gegna margvíslegum hlutverkum sem við munum kanna nánar í lexíunni þessa viku, en megintilgangurinn er að beina athygli og orku að því að vinna þá fyrir Jesú sem eru á glötunarvegi.  Með því að vinna þannig í smáhópum getum við ekki aðeins hjálpað okkur sjálfum heldur einnig öðrum.  Lokatilgangur smáhópanna ætti þannig að vera sá að vinna sálir.

`Hugleiddu leyndardóminn um einingu Guðs.  Það er erfitt að skilja hann, en við getum samt trúað og treyst því sem við skynjum ekki til fulls.  Hvers vegna er það svo mikilvæg meginregla fyrir hinn kristna að fara eftir þegar um trúna er að ræða?`