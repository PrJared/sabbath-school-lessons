---
title:  Bækur og boðskapur þeirra
date:  14/05/2020
---

Stærstu einingar Ritningarinnar eru bækur Biblíunnar. Þær voru ritaðar í mismunandi tilgangi og mismunandi umhverfi. Sumt er boðskapur spámanna, annað eru ritsöfn eins og t.d. Sálmarnir. Síðan eru sagnfræðirit eins og Konungabækurnar og bréf til ýmissa safnaða sem Páll og aðrir skrifuðu.

Þegar við leitumst við að skilja merkingu og boðskap einhverrar bókar er mikilvægt að byrja á því að átta sig á hver höfundurinn er og hverjar kringumstæðurnar voru. Höfundar margra af bókum Biblíunnar eru nafngreindir. Fyrstu fimm bækurnar í Gamla testamentinu eru sagðar vera verk Móse (Jós 8.31, 32; 1Kon 2.3; 2Kon 14.6; 2Kon 21.8; Esr 6.18; Neh 13.1; Dan 9.11-13; Mal 4.4). Jesús staðfestir það (Mrk 12.26; Jóh 5.46, 47; Jóh 7.19) og einnig postularnir (Post 3.22; Róm 10.5). Í öðrum tilvikum eru höfundarnir ekki nafngreindir, eins og t.d. höfundar Esterarbókar og Rutarbókar auk bóka Samúels og Kronikubóka.

`Lestu 1Mós 15.1-5 og 1Mós 22.17, 18. Hvers vegna er mikilvægt fyrir okkur að vita að Móse skrifaði 1Mósebók?`

Móse skrifaði 2.- 5. Mósebók eftir brottförina úr Egyptalandi. En þar sem 1. Mósebók er grundvöllurinn að frásögninni um verk Guðs frá tíma sköpunarinnar til tíma forfeðranna er það eðlileg ályktun að hún hafi verið rituð fyrir brottförina úr Egyptalandi.

„Eftir því sem árin liðu og hann [þ.e. Móse] reikaði um eyðilega staði með fjárhópum sínum og hugleiddi þjáningar þjóðar sinnar rifjaði hann upp samskipti Guðs við forfeður sína og þau fyrirheit, sem voru arfleifð hinnar útvöldu þjóðar, og bænir hans fyrir Ísrael bárust til himna dag og nótt. Himneskir englar vörpuðu birtu til hans. Þarna ritaði hann fyrstu Mósebók innblásinn af Heilögum anda“ (ÆS, bls. 176).

Fyrsta Mósebók segir okkur ekki aðeins frá upphafi okkar heldur einnig frá frelsunaráforminu, leið Guðs til að endurleysa fallið mannkyn. Þetta áform kemur enn betur í ljós með sáttmálanum sem Guð gerði við Abraham og felur í sér fyrirheit um að stofnsetja mikla þjóð út frá honum, afkomendur sem yrðu eins og sandur á sjávarströnd og stjörnur á himni (1Mós 22.17).

`Hvaða önnur sannleiksatriði lærum við um í 1Mós, sannleika sem við myndum annars ekki vita neitt um? Hvað kennir það okkur um mikilvægi orðs Guðs fyrir trú okkar?`