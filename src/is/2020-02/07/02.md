---
title:  Að skilja Ritninguna
date:  10/05/2020
---

`Lestu 2Tím 3.16, 17. Í hvaða tilgangi var okkur gefin Biblían?`

Biblían var skrifuð sem vitnisburður um starf Guðs í sögu mannsins, áform hans um að endurleysa fallið mannkyn og fræða okkur um veg réttlætisins. Drottinn kaus að gera það á máli manna og opinberaði þannig hugsanir sínar og hugmyndir með orðum manna. Þegar Guð endurleysti Ísrael frá Egyptalandi kaus hann sérstaka þjóð til að flytja boðskap hans til allra þjóða. Hann leyfði þeirri þjóð að flytja boðskap hans á þeirra eigin tungumáli, hebresku (auk fárra kafla á aramísku, máli sem er náskylt hebresku).

Með útbreiðslu grískrar menningar sköpuðust ný tækifæri sem gerðu það að verkum að hægt var að flytja boðskap Nýja testamentisins á grísku sem var útbreidd í miklum hluta hins þáþekkta heims. (Það var jafnvel til grísk þýðing á Gamla testamentinu á tíma Krists sem kölluð var Septuaginta eða 70-manna þýðingin). Þetta útbreidda tungumál gerði postulunum og frumkristninni kleift að dreifa boðskapnum vítt og breitt með nýjum útbreiðsluákafa eftir dauða Krists. Síðar bar Jóhannes „vitni um orð Guðs og vitnisburð Jesú Krists um allt það er hann sá“ (Opb 1.2). Þannig bendir Biblían á hið órofna samhengi þessa innblásna vitnis og vitnisburðar allt frá fyrsta höfundi Ritningarinnar til hins síðasta.

`Lestu 5Mós 32.46, 47. Hvers vegna var svo mikilvægt fyrir Ísraelsbörn að leggja á hjarta öll þau orð, ákvæði eða lög sem ég hef flutt? (5Mós 32.46). Hvað felur það í sér fyrir okkur í dag að verða „langlíf í landinu“?`

Sumir hafa ekki aðeins eina þýðingu Biblíunnar á sínu máli heldur fjölda. Aðrir kunna að hafa einungis eina þýðingu eða aðeins hluta. En hvort sem þú hefur eina þýðingu eða fleiri þá er meginmálið samt það að varðveita hana sem orð Guðs og umfram allt hlýða því sem hún kennir.

`Hvers vegna eru það aldrei „innantóm orð sem engu skipta“ (5Mós 32.47) að hlýða orði Guðs og kenna börnunum það einnig?`