---
title:  Endurtekning, orðamynstur og merking
date:  12/05/2020
---

Á hebresku eru ýmsar leiðir til að tjá hugmyndir sem staðfesta merkingu og leggja áherslu á mikilvægi ákveðinna hugtaka. Ólíkt því sem við eigum að venjast hafði forn-hebreskan engin greinarmerki svo að önnur leið var notuð til að koma þeim til skila.

`Lestu 1Mós 1.26, 27 og Jes 6.1-3. Hvaða orð eru endurtekin í þessum versum? Hvaða mismunandi hugmyndir finnum við í tengslum við endurtekningu þessara orða?`

Ein leið sem hebreskur höfundur gat notað til að leggja áherslu á sérstaka eiginleika Guðs var að endurtaka það þrisvar. Nálægt lokum sköpunarsögunnar finnum við hámark sköpunarverks Guðs og þar leggur textinn sérstaka áherslu á manninn sem var skapaður. Hebreska sögnin bara, „að skapa,“ hefur aðeins Guð sem frumlag. Það er einungis Guð sem hefur mátt til að skapa án þess að vera háður efni sem var þegar til. Þannig lýsir textinn sköpun mannsins: „Og Guð skapaði manninn eftir sinni mynd. Hann skapaði hann eftir Guðs mynd. Hann skapaði þau karl og konu“ (1Mós 1.27). Taktu eftir þrefaldri endurtekningu orðins „að skapa.“ Móses vildi þannig leggja áherslu á að maðurinn væri skapaður af Guði og eftir hans mynd. Þetta vildi hann leggja áherslu á.

Í sýninni sem Jesaja sá endurtaka serafarnir orðin: „Heilagur, heilagur, heilagur er Drottinn allsherjar“ (Jes 6.3). Áherslan er á heilagleika hins stórfenglega Guðs sem fyllir musterið með návist sinni. Við sjáum einnig þennan heilagleika í orðum Jesaja þar sem hann stendur í nærveru hins álmáttuga: „Vei mér, það er úti um mig!“ (Jes 5.5). Jafnvel spámaður eins og Jesaja var yfirbugaður vegna óverðugleika síns þegar hann stóð andspænis heilagleika Guðs og eðli. Þannig getum við séð að Biblían lýsir föllnu eðli mannsins, jafnvel í „góðum“ einstaklingi eins og Jesaja, löngu áður en Páll kemur með greinargerð sína um syndugleika mannsins og þörf hans fyrir frelsara (Róm 1 – 3).

Í Daníel 3 er yfirlýsingin um að Nebúkadnesar hafi látið reisa líkneski endurtekin (á mismunandi hátt) 10 sinnum í kaflanum (Dan 3.1, 2, 3, 5, 7, 12, 14, 15, 18) til að bera saman það sem Nebúkadnesar gerði í ögrunarskyni við það líkneski sem Guð sýndi honum með hjálp Daníels (Dan 2.31-45). Áherslan hér er á viðleitni mannsins að gera sig að guði sem ber að tilbiðja í andstöðu við hinn eina sanna Guð sem einn er verðugur þess að vera tilbeðinn.