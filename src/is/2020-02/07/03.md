---
title:  Orðin og merking þeirra
date:  11/05/2020
---

Öll tungumál hafa orð sem eru svo auðug og djúp að merkingu að ekkert eitt orð á sumum tungumálum nær að fullu merkingu þeirra. Slík orð kalla á víðtæka rannsókn á notkun þeirra í Biblíunni til þess að skilja umfang þeirra.

`Lestu 1Kon 3.6; Slm 57.4; Slm 66.20; Slm 143.8 og Mík 7.20. Hvernig nær miskunn Guðs og náð til allra skapaðra vera?`

Hebreska orðið khesed er eitt auðugasta orð Gamla testamentisins hvað merkingu snertir. Það lýsir kærleika Guðs, miskunn og almennri afstöðu hans til fólks síns sem er í samræmi við kjarna sáttmálans.9 Í ofangreindum textum er talað um að hann hafi „sýnt þjóni þínum, Davíð föður mínum, mikla góðvild“ og „ekki látið af þessari miklu góðvild við hann“ (1Kon 3.6). Einnig mun Guð „senda náð sína og trúfesti“ (Slm 57.4) og halda tryggð sinni við Jakob og „sýna Abraham miskunnsemi“ (Mík 7.20). Heilar bækur hafa verið skrifaðar um orðið khesed í því skyni að reyna að skilja dýpt miskunnar Guðs og elsku til okkar.

`Lestu 4Mós 6.24-26; Job 3.26; Slm 29.11; Jes 9.6 og Jes 32.17. Hvað felst í hugtakinu „friður“ í þessum versum?`

Hebreska orðið sjalóm er oftast þýtt sem „friður.“ En merking orðsins er mikið dýpri og víðtækari en það. Grundvallarmerking orðsins hefur með eitthvað sem er heilt að gera: „heild,“ „fullkomnun,“ og „vellíðan.“ Blessun Guðs og náð veita okkur sjalóm sem er gjöf frá Guði (4Mós 6.24-26). Þeir erfiðleikar sem steðjuðu aftur á móti að Job leiddu til þess að hann naut hvorki næðis né hvíldar þar sem hann hefur ekki sjalóm (Job 3.26).10

`Hvernig getum við best skilið merkingu hinna mismunandi orða í hvaða mál sem við kunnum að tala, jafnvel þó við þekkjum ekki upphaflega merkingu þessara orða?`

---

<sup>9</sup> En kjarni hans er dreginn saman í formúlunni: Ég vil vera þinn Guð og þú munt vera minn lýður (Þýð.).

<sup>10</sup> Eitt af því sem einkennir semitísk mál eins og hebresku er að grundvallarmerking orðrótarinnar helst í gegnum öll orð sem dregin eru af henni. Dæmi: grundvallarmerking orðrótarinnar amn er „það sem stendur fast.“ Af þessari rót eru síðan dregin hugtök sem merkja t.d. „sannleikur,“ „áreiðanleiki,“ „trúfesti,“ „trú“ og svo orðið „amen“ (Þýð.). Annað dæmi: grunnmerking orðrótarinnar jara er að „fræða“ eða „kenna.“ Af henni eru svo dregin hugtök eins og móre = „kennari“ og tóra = „fræðsla“ (í hvaða formi sem er: saga, ljóð, spádómar) eða „lögmál“ (Þýð.).