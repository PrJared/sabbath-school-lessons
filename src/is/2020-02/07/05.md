---
title:  Textar og samhengi
date:  13/05/2020
---

Orðin í Ritningunni eru alltaf í einhverju samhengi. Þau standa ekki ein sér. Hvert orð er í nánu samhengi við innihald þess vers sem það finnst í og því verðum við fyrst að finna merkingu þeirrar einingar. Síðan er víðara samhengi þeirrar einingar við þá grein sem setningin er í. Það getur verið málsgrein, kafli eða kaflar. Nauðsynlegt er að að skilja samhengi orða eða setninga eins vel og mögulegt er til þess að komast ekki að röngum niðurstöðum.11

`Berðu saman 1Mós 1.27 og 1Mós 2.7. Lestu síðan1Mós 2.15-23. Hvaða hjálp veita þessir textar og samhengi okkur til að skilja merkingu hebreska orðsins „adam“ sem þýðir „maður“?`

Við höfum þegar tekið eftir því að endurtekning orðsins „að skapa“ í 1Mós 1.27 leggur áherslu á sköpun mannsins. Þessi vers sýna okkur einnig að hugtakið „maður“ felur í sér bæði karl og konu. Það sýnir að okkur ber að skilja að hebreska orðið adam í þessu samhengi bendir til mannkynsins almennt.

En í 1Mós 2.7 er sama orðið (adam) notað þegar talað er um að Guð hafi mótað Adam af dufti jarðar (adamah = jörð. Takið eftir orðaleiknum!) Í þessu samhengi er aðeins verið að tala um karlmanninn Adam þar sem Eva var ekki sköpuð fyrr en síðar og á allt annan hátt. Þannig sjáum við í samhengi þessara tveggja kafla að sama orðið er notað á tvo mismunandi vegu, annars vegar um mannkynið sem heild (1Mós 1.27) og hins vegar um karlmanninn Adam (1Mós 2.7). Síðari ættartölur staðfesta svo að Adam er einstaklingur (1Mós 5.1-5; 1Kro 1.1; Lúk 3.38) sem er kallaður „fyrirmyndan Krists“ sem koma átti (Róm 5.12-14).

Á sama hátt og orðið Adam kemur fram í ákveðnum texta kemur sköpun Adams og Evu fram í víðara samhengi sköpunarinnar sem skráð er í 1Mós 1 – 2. Þetta er það sem átt er við með víðara samhengi. Það hjálpar við túlkun annarra þema, hugmynda og framvindu mála. Stundum er talað um 1Mós 2.4-25 sem aðra sköpunarsögu en staðreyndin er sú að aðeins er um áherslumun að ræða (sjá lexíu næstu viku). Báðar frásagnirnar sýna okkur hinn raunverulega uppruna mannkynsins.

`Við höfum séð að karlinn og konan–mannkynið–eru sköpunarverk Guðs. Hvað segir það okkur um hve heimskuleg viska þessa heims er (1Kor 1.20) þegar hún kennir okkur að maðurinn hafi orðið til fyrir tilviljun eina?`

---

<sup>11</sup> Taktu t.d. eftir hugtakinu „að elska heiminn“ í Jóh 3.16 og 1Jóh 2.15. Á yfirborðinu virðast þeir vera í mótsögn hvor við annan. Hvað felst í hugtakinu „heimur “ í Jóh 3.16, og hvað felst í því í 1Jóh 2.15? Hvað í samhenginu hjálpar að svara þeirri spurningu? (Þýð.).