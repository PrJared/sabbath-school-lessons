---
title:  Guðleg opinberun Biblíunnar
date:  05/04/2020
---

`Lestu 2Pét 1.19-21. Hvernig lætur Pétur í ljós sannfæringu sína um uppruna þeirra boðskapa sem spámenn Biblíunnar fluttu?`

Biblían líkist ekki neinni annarri bók. Samkvæmt Pétri postula voru spámennirnir knúðir af Heilögum anda þannig að innihald boðskapa þeirra kom frá Guði. Þeir voru ekki upphafsmenn þeirra, en í stað þess að vera „uppspunnar skröksögur“ (2Pét 1.16) hafði boðskapur spámanna Biblíunnar guðlegan uppruna og er því sannur og áreiðanlegur. „Menn töluðu orð frá Guði, knúðir af Heilögum anda“ (2Pét 1.21). Guð var að verki í opinberuninni þar sem hann birti útvöldum mönnum vilja sinn.

Það er óhjákvæmileg staðreynd Ritninganna að bein munnleg tjáskipti áttu sér stað milli Guðs og útvalinna einstaklinga. Þess vegna hefur Biblían sérstakt guðlegt vald og við þurfum að taka þann guðlega þátt til greina þegar við túlkum Ritningarnar. Þar sem heilagur Guð okkar er hinn raunverulegi höfundur bóka Biblíunnar eru þær réttnefndar „heilög Ritning“ (Róm 1.2; 2Tím 3.15).

Við þurfum einnig á hjálp Heilags anda að halda til að hagnýta okkur það sem Guð hefur birt í orði sínu. Postulinn Pétur segir að túlkun orðs Guðs sem hann hefur opinberað byggi ekki á okkar eigin skoðunum. Við þurfum á orði Guðs og Heilögum anda að halda til þess að geta skilið réttilega merkingu þess.

Ritningin segir einnig: „Því að Drottinn Guð gerir ekkert án þess að opinbera fyrirætlun sína fyrir þjónum sínum, spámönnunum“ (Am 3.7). Hugtakið opinberun gefur til kynna að eitthvað sem áður var hulið hafi nú verið opinberað og gert kunnugt. Við mennirnir höfum þörf fyrir slíka opinberun því að við erum syndugar verur sem syndin hefur aðskilið frá Guði og við erum því háð honum til að þekkja vilja hans.

`Það er nógu erfitt að hlýða því sem Biblían segir þó svo við trúum á guðlegan uppruna hennar. Hvað mundi gerast ef við færum að vantreysta þeim guðlega uppruna eða efast um hann?`