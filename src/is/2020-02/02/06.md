---
title:  Að skilja Biblíuna í trú
date:  09/04/2020
---

`Lestu Heb 11.3, 6. Hvers vegna er trúin svo nauðsynleg til að skilja Guð og orð hans? Hvers vegna er ómögulegt að þóknast Guði án trúar?`

Öll sönn þekking á sér stað í tengslum við trú. Skilyrðislaus trú barnsins til foreldra sinna gerir því kleift að læra eitthvað nýtt. Það er traust sem fær barnið til að læra grundvallaratriði lífsins og elskunnar. Þekking og skilningur eru því ávöxtur elskuríkra og græskulausra persónutengsla.

Á sama hátt spila góðir tónlistarmenn vel þegar þeir hafa ekki aðeins náð góðum tökum á tæknilegum þáttum varðandi hljóðfæraleik sinn heldur þegar þeir sýna að þeir unni tónlistinni, tónskáldinu og hljóðfærinu. Við skiljum heldur ekki Biblíuna réttilega þegar við erum full efasemda og efumst um rannsóknaraðferðir heldur þegar við rannsökum hana í anda kærleika og trúar. Páll postuli sagði: „Ógerlegt er að þóknast Guði án trúar“ (Heb 11.6). Það er því óhjákvæmilegt annað en að takast á við Biblíuna í trú og viðurkenna að hún sé yfirnáttúruleg að uppruna fremur en að líta einungis á hana sem mannlega bók.

Sjöunda-dags aðventistar sýna greinilega fram á trú sína á yfirnáttúrulegan uppruna Ritningarinnar í fyrstu grein „Grundvallartrúar Sjöunda-dags aðventista“ sem hljóðar svo: „Heilög Ritning, Gamla og Nýja testamentið, er hið ritaða og innblásna orð Guðs. Innblásnir höfundar þess töluðu og rituðu það sem Heilagur andi knúði þá til. Í þessu orði sínu hefur Guð veitt manninum þá þekkingu sem er nauðsynleg til frelsunar. Heilög ritning er æðsta opinberun á vilja hans og er áreiðanleg og óskeikul. Hún er staðall lyndiseinkunnarinnar, prófsteinn reynslunnar, úrslitaopinberun kenninga og áreiðanleg frásögn um athafnir Guðs í sögu mannsins. (Slm 119.15; Okv 30.5, 6; Jes 8.20; Jóh 17.17; 1Þess 2.13; 2Tím 3.16, 17; Heb 4.12; 2Pét 1.20, 21).“

`Hverju missir fólk af þegar það leitast við að skilja Biblíuna án trúar? Hvers vegna er sú trú ekki blind? Hvaða góða ástæðu höfum við fyrir slíkri trú og hvers vegna er hennar þörf þegar við eigumst við sannleika Biblíunnar?`