---
title:  Hliðstæðan milli Krists og Ritningarinnar
date:  08/04/2020
---

`Lestu Jóh 1.14; Jóh 2.22; Jóh 8.31, 32 og Jóh 17.17. Hvaða hliðstæður sérðu milli Jesú, orðs Guðs sem varð maður, og Ritninganna, hins ritaða orðs Guðs?`

Það má finna hliðstæðu milli orðs Guðs sem varð hold (þ.e. Jesú Krists) og hins ritaða orðs Guðs (þ.e. Ritningarinnar). Á sama hátt og Jesús var getinn af Heilögum anda en fæddur af konu er Heilög ritning einnig yfirnáttúruleg að uppruna til en skráð af mönnum.

Jesús Kristur varð raunverulegur maður sem lifði á ákveðnum tíma á ákveðnum stað. Samt gerði sú staðreynd ekki guðdóm hans að engu né heldur sögulega afstæðan. Hann er einasti endurlausnari allra um allan heim og á öllum tímum (sjá Post 4.12). Á sama hátt var hið ritaða orð, Biblían, skráð á ákveðnum tíma og í sérstöku menningarumhverfi. Á sama hátt og Jesús Kristur var ekki takmarkaður af tíma og rúmi er Biblían það ekki heldur og hún er bindandi fyrir alla um allan heim.

Þegar Guð opinberaði sig kom hann niður á svið mannsins. Mannlegt eðli Jesú bar öll einkenni mannlegs veikleika og áhrif 4.000 ára hnignunar. Samt var hann án syndar. Á sama hátt er Ritningin skráð á mannlegu máli en ekki einhverju yfir-mannlegu tungumáli sem enginn talar né skilur. Þó svo öll tungumál hafi sín takmörk getur skapari mannsins, sem er einnig skapari mannlegs tungutals, fullkomlega tjáð manninum vilja sinn á áreiðanlegan hátt án þess að afvegaleiða okkur.

Auðvitað hafa allar samlíkingar sín takmörk. Jesús og Heilög ritning eru ekki eitt og hið sama. Biblían er ekki holdtekja Guðs. Guð er ekki bók. Guð varð maður í Jesú. Við elskum Biblíuna af því að við tilbiðjum frelsarann sem er boðaður á síðum hennar.

Biblían er einstök og óaðskiljanleg guðleg-mannleg eining. Ellen G. White sá þetta greinilega þegar hún skrifaði: „Biblían með sannleika sínum, af Guði gefinn en tjáður með tungutaki manna, sameinar hið guðlega og hið mannlega. Slíka sameiningu var að finna í eðli Krists sem var sonur Guðs og mannssonurinn. Þannig má með sanni segja um Biblíuna eins og um Krist: „Orðið varð hold og bjó með oss“ (Jóh 1.14)“ (DM, bls. 5).

`Hvers vegna verður Ritningin að vera grundvöllur trúar okkar? Hvar værum við stödd án hennar?`