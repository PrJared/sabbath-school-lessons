---
title:  Innblástursferlið
date:  06/04/2020
---

Sú staðreynd að Guð notar tungumál manna til að birta þeim vilja sinn gerir það mögulegt að rita opinberun Guðs. En eins og við höfum þegar séð er Biblían ávöxtur þess að Guð hefur opinberað okkur sannleikann fyrir tilstilli Heilags anda sem gætir hans og notar mannleg verkfæri til að flytja hann. Það er ástæðan fyrir því að sú grundvallareining kemur okkur ekki á óvart sem við finnum í allri Ritningunni, allt frá fyrstu bók Móse til Opinberunarbókarinnar (sjá t.d. 1Mós 3.14, 15 og Opb 12.17).

`Lestu 2Pét 1.21; 2Tím 3.16 og 5Mós 18.18. Hvað segja þessir textar okkur um innblástur Ritningarinnar?`

Öll Ritningin er innblásin af Guði jafnvel þó allir hlutar hennar séu ekki jafn áhugahvetjandi aflestrar eða jafnvel ekki viðeigandi í dag (eins og t.d. sá hluti sem fjallar um hátíðir Hebrea. Efnið er innblásið jafnvel þó þess sé ekki krafist að halda þessar hátíðir í dag). Samt sem áður þurfum við að læra af allri Ritningunni, jafnvel þeim hlutum hennar sem eru ekki jafn auðlesnir eða auðskiljanlegir eða viðeigandi fyrir okkur í dag og aðrir eru.

Auk þess var ekki allt í Biblíunni opinberað beint á yfirnáttúrulegan hátt. Stundum notaði Guð höfunda sem könnuðu málin gaumgæfilega eða notuðu heimildir (sjá Jós 10.13; Lúk 1.1-3) til að koma boðskap hans á framfæri.

Þrátt fyrir það er öll Ritningin innblásin (2Tím 3.16). Þess vegna segir Páll að „allt það sem áður er ritað er ritað okkur til fræðslu til þess að við héldum von okkar vegna þess þolgæðis og uppörvunar sem ritningarnar gefa“ (Róm 15.4).

„Biblían bendir til Guðs sem höfundar síns. Þó voru það menn sem rituðu hana og fjölbreytilegur stíll bóka hennar ber sérkennum hinna mörgu ritara vott. Sannleikurinn, sem birtur er, er allur „innblásinn af Guði,“ (2Tím 3.16) en engu að síður er hann fluttur í orðum manna“ (DM, bls. 5).

`Í dag eru ýmsir Biblíufræðimenn sem afneita því að Guð sé höfundur ýmissa hluta Biblíunnar þannig að þeir afneita mörgum mikilvægum kenningum, eins og t.d. sköpuninni, brottförinni frá Egyptalandi og upprisunni. Hvers vegna er mikilvægt að við opnum ekki þær dyr, jafnvel ekki smárifu? Hver erum við svo sem til að fella dóm um orð Guðs?`