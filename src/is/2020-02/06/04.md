---
title:  Biblían og menningarumhverfi okkar
date:  05/05/2020
---

`Lestu Post 17.16-32. Páll er að reyna að flytja fagnaðarerindið í nýju umhverfi og samhengi: umhverfi sem mótaðist af heimspeki hins gríska menningarheims. Hvaða áhrif hafa mismunandi menningarumhverfi á mat okkar á mikilvægi mismunandi hugmynda?`

Þekking á menningu Austurlanda nær hjálpar okkur að skilja suma texta Biblíunnar. Til dæmis má nefna að samkvæmt hebreskum menningarvenjum bar einstaklingur ábyrgð á einhverju sem hann leyfði að gerast þó svo hann ætti ekki þátt í því sjálfur. Þess vegna tala höfundar Ritningarinnar yfirleitt um að Guð hafi gert eitthvað sem samkvæmt vestrænni merkingu hann leyfði að gerast eða hindraði ekki, eins og t.d. þegar hann „herti hjarta faraós.“

Menningarvenjur reisa einnig mikilvægar spurningar sem varða túlkun. Er Biblían mótuð af ríkjandi menningu og á hún þannig einungis við um það umhverfi? Eða getum við sagt að þó svo boðskapur Guðs sé gefinn í sérstöku menningarumhverfi sé hann hafinn yfir það og tali til allra manna? Hvað gerist ef menningarreynsla okkar verður grundvöllur og prófsteinn á túlkun okkar á Ritningunni?

Í Post 17.26 gefur Páll okkur eftirtektarverða innsýn í raunveruleika sem fólk lítur oft framhjá þegar það les þann texta. Hann bendir á að Guð hafi skapað „af einum allar þjóðir manna.“ Þó svo menning okkar sé mjög mismunandi þá bendir Biblían á að við eigum eitthvað sameiginlegt sem sameinar okkur þrátt fyrir menningarmismun, en það er að Guð skapaði allt mannkyn. Syndugleiki okkar og þörf fyrir frelsun eru ekki takmörkuð við neitt menningarumhverfi. Við höfum öll þörf fyrir þá frelsun sem okkur býðst fyrir dauða og upprisu Jesú Krists.

Þó svo Guð hafi talað til ákveðinna kynslóða tryggði hann að komandi kynslóðir sem læsu orð Guðs myndu skilja að þessi sannindi næðu út fyrir þann stað og þær kringumstæður sem voru til staðar þegar textar Biblíunnar voru ritaðir.

Lítum á hliðstætt dæmi varðandi algebru sem var fyrst „upp fundin“ á 9. öld e.Kr í Bagdad. Þýðir það að meginreglur þeirrar stærðfræði séu takmarkaðar við þann tíma og stað? Auðvitað ekki. Sama má segja um sannleika orðs Guðs. Þó svo Biblían hafi verið rituð fyrir mörgum öldum í menningarumhverfum sem voru mjög frábrugðin okkar í dag eiga sannindi hennar jafn mikið við um okkur nú og þau gerðu um þá sem þeim var fyrst beint til.