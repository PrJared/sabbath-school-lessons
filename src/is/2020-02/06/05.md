---
title:  Syndugt og fallið eðli okkar
date:  06/05/2020
---

`Lestu Jóh 9.39-41 og Jóh 12.42, 43. Hvað kom í veg fyrir að fólkið tæki á móti sannleikanum sem birtist í boðskap Biblíunnar? Hvaða aðvörunarorð til okkar getum við fundið í þessum atburðum?`

Það er auðvelt að líta tilbaka með fyrirlitningu á trúarleiðtogana sem höfnuðu Jesú þrátt fyrir þessa sterku vísbendingu. En við verðum einnig að gæta okkar að við leggjum ekki rækt við svipaða afstöðu varðandi orð Guðs.

Það er enginn vafi að syndin hafi á róttækan hátt breytt, rofið og lamað samband okkar við Guð. Syndin hefur áhrif á alla tilveru okkar. Hún hefur einnig áhrif á hæfileika okkar til að túlka Ritninguna. Það er ekki einungis að við notum hugsanagang okkar í röngum tilgangi heldur hefur syndin spillt huga okkar og hugsunum og þar með lokað þeim fyrir sannleika Guðs. Greina má eftirtalin einkenni þessarar spillingar á hugsanagang okkar: hroka, sjálfsblekkingu, efasemdir, fjarlægð og óhlýðni.

Þeir sem eru hrokafullir hefja sig yfir Guð og orð hans. Það gerist vegna þess að hroki fær þann sem er að túlka til að leggja of mikla áherslu á skynsemina sem endanlegan gerðardómara hvað sannleikann áhrærir jafnvel þann sem er að finna í Biblíunni. Slík afstaða dregur mjög úr guðlegu úrskurðarvaldi Ritningarinnar.

Sumir hafa tilhneigingu til að hlusta einungis á þær hugmyndir sem þeir eru hrifnir af jafnvel þó þær séu í andstöðu við hinn opinberaða vilja Guðs. Guð hefur varað okkur við hættunni af sjálfsblekkingu (Opb 3.17). Syndin ýtir einnig undir efasemdir svo við hneigjumst til að trúa ekki orði Guðs. Þegar við byrjum með efasemdir mun túlkun Biblíutextans aldrei leiða til vissu. Þess í stað upphefur sá sem efast sjálfan sig og gerir sig að dómara varðandi hvað sé viðeigandi eða ekki í Biblíunni, en það er hættulegur grundvöllur að standa á.

Við ættum fremur að nálgast Biblíuna í trú og undirgefni en ekki með afstöðu gagnrýni og efa. Hroki, sjálfsblekking og efasemdir skapa fjarlægð milli okkar og Guðs og Biblíunnar sem mun leiða til óhlýðni, þ.e. tregðu til að fylgja opinberuðum vilja Guðs.

`Hefur þú einhvern tímann barist gegn sannfæringu um eitthvað sem þú last í Biblíunni, eitthvað sem benti þér að gera eitthvað en þú vildir gera eitthvað annað? Hvað gerðist og hvað lærðir þú af þeirri reynslu?`