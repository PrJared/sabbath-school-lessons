---
title:  Mikilvægi túlkunarinnar
date:  07/05/2020
---

`Lestu Neh 8.1-3, 8. Hvers vegna er nauðsynlegt fyrir okkur, bæði sem einstaklinga og einnig sem söfnuð, að hafa skýran skilning á Ritningunni?`

Mikilvægasta spurning Biblíunnar er spurningin um frelsun og hvernig við frelsumst. Hvað annað skiptir máli þegar til lengdar lætur? Jesús sagði eitt sinn: „Hvað stoðar það manninn að eignast allan heiminn og glata sálu sinni?“ (Matt 16.26).

En til þess að vita hvað Biblían kennir um frelsun erum við mjög háð túlkun. Ef við nálgumst Biblíuna og túlkum hana á rangan hátt munum við að öllum líkindum komast að röngum niðurstöðum, ekki aðeins varðandi skilning okkar á frelsuninni heldur varðandi allt annað sem Biblían kennir. Jafnvel á tímum postulanna læddust guðfræðilegar villur inn í söfnuðinn sem voru eflaust studdar með rangri túlkun Ritningarinnar.

`Lestu 2Pét 3.15, 16. Hvað segir þessi texti okkur um hve mikilvægt það er að lesa Ritninguna á réttan hátt?`

Ef við erum í raun fólk Bókarinnar sem viljum gjarnan lifa samkvæmt Biblíunni einni–og við höfum ekki kennivaldsheimildir eins og hefðir, trúarjátningar eða kennivald kirkjunnar til að túlka Biblíuna fyrir okkur–þá verður spurningin um rétta túlkun Biblíunnar enn mikilvægari fyrir okkur þar sem við aðeins höfum Biblíuna til að segja okkur hverju við eigum að trúa og hvernig við ættum að lifa.

Spurningin um túlkun Ritningarinnar er brýn fyrir heill safnaðarins á sviði guðfræði hans og boðunarstarfs. Ef við höfum ekki rétta túlkun á Biblíunni getum við ekki haft einingu í söfnuðinum varðandi kenningar og boðun. Léleg og afbökuð guðfræði leiðir óhjákvæmilega til ófullnægjandi og afbakaðrar boðunar. En ef við höfum boðskap til að færa heiminum en erum ráðvillt varðandi merkingu hans hvernig getum við þá á skilvirkan hátt flutt þann boðskap til þeirra sem þurfa að heyra hann?

`Lestu boðskap englanna þriggja í Opb 14.6-12. Hvaða guðfræðikenningar er þar að finna og hvers vegna er réttur skilningur þeirra svo mikilvægur fyrir boðun okkar?`