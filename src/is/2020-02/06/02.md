---
title:  Forsendur
date:  03/05/2020
---

`Lestu Lúk 24.36-45. Hvað hindraði lærisveinana, sem þekktu vel Ritninguna, í að sjá hina sönnu merkingu orðs Guðs jafnvel þegar þeir atburðir höfðu gerst í augsýn þeirra sem það sagði fyrir um?`

Enginn opnar Ritninguna með tóman huga. Sérhver sem les og rannsakar Ritninguna hefur sérstaka sögu að baki og persónulega reynslu sem óhjákvæmilega hefur áhrif á túlkunarferlið. Jafnvel lærisveinarnir höfðu sínar eigin hugmyndir um Messías, hver hann væri og hvað hann ætti að gera á grundvelli þeirra væntinga sem einkenndu samtímann. Sterk sannfæring þeirra hindraði þá í að hafa betri skilning á texta Biblíunnar en það hjálpar okkur að skilja hvers vegna þeir misskildu Jesú svo oft og þá atburði sem tengdust lífi hans, dauða og upprisu.

Við höfum öll margt sem við trúum varðandi þennan heim, æðsta veruleikann, Guð o.s.frv. sem við viðurkennum leynt eða ljóst eða höfum sem forsendu þegar við túlkum Biblíuna. Enginn lítur á texta Biblíunnar með tómum huga. Ef t.d. einhver er algjörlega mótfallinn því að Guð hafi gripið inn á yfirnáttúrulegan hátt mun sá eða sú ekki líta á Ritninguna sem rétta og áreiðanlega frásögn um það sem Guð hefur gert í sögu mannsins heldur mun hann/hún túlka hana mjög frábrugðið frá því sem einhver sem trúir á raunveruleika hins yfirnáttúrulega mundi gera.

Þeir sem túlka Biblíuna geta ekki algjörlega lagt til hliðar fortíð sína, reynslu, rótgrónar hugmyndir og fyrirfram mótuð viðhorf og skoðanir. Enginn getur verið algjörlega hlutlaus eða óhlutdrægur. Rannsókn Biblíunnar og guðfræðilegar hugleiðingar eiga sér ávallt stað á grundvelli þeirra forsenda sem við höfum um eðli heimsins og eðli Guðs.

En gleðifregnin er sú að Heilagur andi getur opnað og leiðrétt takmarkað viðhorf okkar og forsendur þegar við lesum orð Ritningarinnar í heiðarleika og með opnum huga. Biblían staðfestir hvað eftir annað að fólk með mjög mismunandi bakgrunn gat skilið orð Guðs og að Heilagur andi leiðir okkur inn í allan sannleikann (Jóh 16.13).

`Hverjar eru sumar af forsendum þínum varðandi heiminn? Hvernig getur þú lagt þær allar undir yfirráð orðs Guðs svo að það geti mótað hugmyndir þínar meira í samræmi við þann raunveruleika sem Biblían kennir?`