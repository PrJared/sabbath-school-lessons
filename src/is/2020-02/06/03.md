---
title:  Þýðing og túlkun
date:  04/05/2020
---

Biblían var rituð á mjög fornum tungumálum: Gamla testamentið er að mestu leyti skrifað á hebresku, en nokkur hluti á aramísku.7 Nýja testamentið er aftur á móti skrifað á hversdagsgrísku.8 Aðeins tiltölulega fáir tala og lesa þessi fornu mál í dag. Þess vegna verður að þýða Biblíuna á mismunandi nútímamál.

En eins og allir góðir þýðendur vita fela allar þýðingar í sér einhverja túlkun. Nákvæma merkingu ýmissa orða á einu tungumáli er ekki að finna á öðru tungumáli.

`Lestu 1Kor 12.10; 1Kor 14.26; Jóh 1.41; Jóh 9.7; Post 9.36 og Lúk 24.27. Í þessum textum sjáum við dæmi um túlkun og þýðingu. Í Lúk 24.27 varð jafnvel Jesús að útskýra merkingu Ritningarinnar fyrir lærisveinunum. Hvað segir það okkur um mikilvægi túlkunar?`

Gríska orðið hermeneuo (= að túlka) er dregið af heiti gríska guðsins Hermes. Hann var talinn vera sendiboði guðanna og var m.a. ábyrgur fyrir að þýða guðleg boð fyrir fólkið.

Þegar kemur til túlkunar er mikilvægt að gera sér grein fyrir því að við höfum einungis aðgang að þýddum textum nema við getum lesið frummálin. Sem betur fer eigum við yfirleitt kost á góðum þýðingum sem koma grundvallarmerkingunni vel til skila. Við þurfum ekki að þekkja frummálið til að geta skilið grundvallarboðskap Ritningarinnar, þó svo tungumálaþekking geti veitt aukahjálp. En jafnvel þó við höfum góða þýðingu er góð túlkun textans jafn mikilvæg eins og við sáum í Lúk 24.27. Það er lykilmarkmið túlkunarfræðinnar að koma merkingu texta Biblíunnar fram á áreiðanlegan hátt og hjálpa okkur að heimfæra það réttilega á líf okkar sem textinn kennir. Í Lúk 24 sjáum við að Jesús gerði það fyrir fylgjendur sína. Ímyndaðu þér hvernig það hljóti að hafa verið að láta Jesú sjálfan túlka Biblíuna fyrir þig!

`Margir hafa aðgang að mismunandi þýðingum (jafnvel á öðrum tungumálum) en aðrir hafa það ekki. En óháð því hvaða þýðingu þú hefur aðgang að hvers vegna er mikilvægt að rannsaka orðið í bænaranda og leitast við að hlýða kenningum þess?`

---

<sup>7</sup> Esr 4.8 -6.18; Dan 2.4-7.28; Jer 10.11 (Þýð.).

<sup>8</sup> Enska hugtakið „Koine Greek“ bendir til grísku eins og hún var töluð af almenningi á tíma Nýja testamentisins í andstöðu við klassíska bókmenntagrísku heimspekinganna (Þýð.).