---
title:  Hið lifandi orð Guðs og Heilagur andi
date:  21/06/2020
---

Það er mjög mikilvægt að nota réttar aðferðir við vandlega rannsókn á orði Guðs. En það er e.t.v. jafn mikilvægt eða jafnvel enn mikilvægara að ástunda það sem við höfum þegar lært. Endanlegt takmark þess að rannsaka Biblíuna er ekki að öðlast meiri þekkingu, þó svo það sé indælt í sjálfu sér. Það er ekki takmarkið að hafa vald á orði Guðs heldur að orð Guðs hafi vald yfir okkur og breyti lífi okkar og hugsanagangi. Það er það sem öllu máli skiptir. Ef við viljum lifa samkvæmt sannleikanum sem við höfum lært verðum við að beygja okkur undir þann sannleika Biblíunnar. Það val felur oft í sér harða baráttu af því að við erum að heyja baráttu um hver skuli hafa vald yfir hugsunum okkar og lífi. Og þegar allt kemur til alls er aðeins um tvennt að velja.

`Lestu Fil 2.12-16. Hvað segja þessi vers okkur um hvernig okkur beri að lifa?`

Já, Guð er að verki í lífi okkar með Heilögum anda sem einn veitir okkur visku til að skilja Heilaga ritningu. Auk þess erum við, syndug sem við erum, oft í andstöðu við sannleika Guðs og ef við mættum ráða myndum við ekki hlýða orði Guðs (Róm 1.25; Ef 4.17, 18). Við bærum engan hlýhug til boðskapar Guðs ef Heilagur andi væri ekki að verki. Það væri heldur engin von, ekkert traust eða elska í viðbrögðum okkar. Guð er vissulega að verki fyrir Heilagan anda og „verkar í ykkur bæði að vilja og að framkvæma sér til velþóknunar“ (Fil 2.13).

Heilagur andi er kennari sem þráir að leiða okkur til dýpri skilnings á Ritningunni og hjálpa okkur að meta orð Guðs af fögnuði. Hann dregur athygli okkar að orði Guðs og gefur okkur nýja innsýn í þau sannindi þannig að líf okkar megi einkennast af trúmennsku og elskuríkri hlýðni við vilja Guðs. „Enginn getur útskýrt Ritninguna án hjálpar Heilags anda. En þegar við tökum við orði Guðs með auðmjúku hjarta sem er opið fyrir kennslu munu englr Guðs standa við hlið okkar og greypa vísbendingu um sannleikann í huga okkar“ (1SM, bls.411). Á þann hátt eru andleg mál túlkuð andlega (1Kor 2.13, 14) og við getum fylgt orði Guðs með fögnuði dag hvern (Jes 50.4, 5).

`Í Fil 2.16 lesum við að við ættum að halda fast við orð lífsins. Hvað er átt við með því? Hvernig gerum við það? Sjá einnig 5Mós 4.4 sem segir eitthvað svipað. Hvert er hlutverk okkar í því ferli?`