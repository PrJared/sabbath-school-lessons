---
title:  Að læra af Jesú
date:  22/06/2020
---

Við finnum ekki betra fordæmi sem hvetur okkur til dáða en Jesú Krist. Hann þekkti vel Ritninguna og var fús að fara eftir orði Guðs og halda fast við það.

`Lestu Lúk 4.4, 8, 10-12. Hvernig notar Jesús Ritninguna til að standa gegn freistingum Satans? Hvað segir það okkur um hve miðlæg hún þarf að vera í trú okkar, einkum á tímum freistinga?`

Jesús þekkti Ritningarnar vel. Hann þekkti orð Guðs svo vel að hann gat vitnað í það eftir minni. Slík þekking á orði Guðs hlýtur að hafa verið ávöxtur dýrmætra gæðastunda með Guði við rannsókn Ritninganna.

Ef Jesús hefði ekki þekkt nákvæmlega orð Ritningarinnar og samhengi þeirra hefði djöfullinn auðveldlega getað blekkt hann. Jafnvel djöfullinn vitnaði í Ritninguna og notaði það í þeim tilgangi að blekkja. Þess vegna er ekki nóg að geta vitnað í Ritninguna líkt og djöfullinn gerði. Við þurfum einnig að vita hvað annað Ritningin hefur að segja um ákveðið mál og þekkja rétta merkingu þess. Einungis slík þekking á orði Guðs mun hjálpa okkur, eins og Jesú, að falla ekki fyrir blekkingum óvinar Guðs en standa þess í stað gegn árásum Satans. Hvað eftir annað lesum við um að Jesús opnaði huga fylgjenda sinna svo að þeir gætu skilið Ritninguna með því að vísa þeim til þess sem „ritað er“ (Lúk 24.45, 46; Matt 11.10; Jóh 6.45, o.s.frv.). Hann gekk út frá því að þeir sem lesa Ritningarnar geti skilið merkingu hennar rétt: „Hvað er ritað í lögmálinu? Hvernig lest þú?“ (Lúk 10.26). Í huga Jesú var það sem ritað var í Ritningunni mælikvarðinn fyrir líferni okkar.

Í Jóh 7.38 vísaði Jesús–orð Guðs sem varð hold–fylgjendum sínum til þess sem Ritningin sagði. Það er einungis fyrir Biblíuna að við vitum að Jesús er hinn fyrirheitni Messías. Ritningin vitnar um hann (Jóh 5.39). Jesús sjálfur var fús að halda fast við Ritningarnar, hið ritaða orð Guðs. Ef hann var fús að gera það hvað segir það okkur um það sem við ættum einnig að gera?

`Hvaða reynslu hefur þú af að nota Ritningarnar í baráttu þinni við freistingar? Þegar þín hefur verið freistað hefur þú farið að lesa Biblíuna eða vitna í hana? Hvað gerðist og hvað hefur þú lært af þeirri reynslu?`