---
title:  Jesús og Ritningin
date:  23/06/2020
---

`Lestu Jóh 5.45-47. Hvaða áhrifamikla boðskap flytur Jesús hér um samskipti sín og Biblíunnar?`

Sumir halda því fram að þegar Jesús talaði hafi orð hans verið í sterkri andstöðu við orð Ritningarinnar eins og þau eru skráð í Gamla testamentinu. Þeir segja að orð hans séu jafnvel hafin yfir orð Ritningarinnar.

Í Nýja testamentinu lesum við að Jesús sagði: „Þér hafið heyrt að sagt var… en ég segi yður …“ (Matt 5.43, 44; sbr. Matt 5.21, 22, 27, 28, 33, 34, 38, 39). Þegar Jesús mælti þessi þekktu orð í fjallræðunni var hann ekki að hverfa frá Gamla testamentinu eða nema það úr gildi, eins og sumir vilja meina. Þess í stað voru þetta viðbrögð hans við mismunandi túlkunum Ritningarinnar og munnlegum hefðum sem sumir túlkendur samtímans notuðu til að réttlæta framkomu sína við aðra sem Guð lagði ekki blessun sína yfir eða hafði aldrei mælt fyrir um eins og það að hata óvini sína (sjá Matt 5.43).

Jesús nam ekki Gamla testamentið úr gildi að neinu leyti né dró úr kennivaldi þess. Þvert á móti. Það var Gamla testamentið sem sannaði hver hann var í rauninni. Þess vegna jók hann merkingu yfirlýsinganna í Gamla testamentinu með því að benda okkur á upphaflegt áform Guðs.

Ef við notum vald Jesú til að draga úr gildi Heilagrar ritningar eða hafna sumum hlutum Biblíunnar sem óinnblásnum jafngildir það ef til vill undirförlustu og jafnframt hættulegustu gagnrýni á Ritningunni af því að við gerum það í nafni Jesú. Við höfum fordæmi Jesú varðandi hve mikið kennivald hann gaf Ritningunni sem á hans tíma var aðeins Gamla testamentið. Þurfum við meiri vísbendingu um hvernig okkur beri að líta á Gamla testamentið?

Í stað þess að draga úr kennivaldi Ritningarinnar staðfesti Jesús ávallt Ritninguna sem áreiðanlega leiðsögn. Hann var ótvíræður þegar hann sagði í fjallræðunni: „Ætlið ekki að ég sé kominn til að afnema lögmálið og spámennina. Ég kom ekki til að afnema heldur til að uppfylla“ (Matt 5.17). Og hann heldur áfram og segir að „hver sem brýtur eitt af þessum minnstu boðorðum og kennir öðrum það mun kallast minnstur í himnaríki“ (Matt 5.19).

`Hvaða lykil-kenningar eru enn í dag grundvallaðar á Gamla testamentinu? Sem dæmi má nefna sköpunina (1Mós 1 – 2) og syndafallið (1Mós 3). Hvaða aðrar mikilvægar kenningar kristninnar er að finna í Gamla testamentinu sem eru síðan útskýrðar nánar í því Nýja?`