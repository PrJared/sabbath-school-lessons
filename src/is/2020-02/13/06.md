---
title:  Endurminning og söngur
date:  25/06/2020
---

`„Ég geymi orð þin í hjarta mínu svo að ég syndgi ekki móti þér“ (Slm 119.11).`

Það hefur margar blessanir í för með sér að læra texta Biblíunnar utanbókar. Þegar við geymum dýrmæta texta úr orði Guðs í huga okkar getum við lífgað við það sem við höfum sett á minnið og heimfært það á nýjar og breytilegar kringumstæður. Á þann hátt hefur Biblían bein áhrif á hugsanir okkar, ákvarðanir, gildi og framkomu. Það sem við lærum utanbókar úr Ritningunni gerir Biblíuna lifandi í daglegri reynslu okkar. Auk þess hjálpar það okkur að tilbiðja Guð og lifa dyggu lífi í samræmi við Ritningarnar.

Þegar við lærum ritningartexta utanað er það sterk vörn gegn blekkingum og fölskum túlkunum. Að kunna texta Ritningarinnar utanbókar gerir okkur kleift að vitna í Ritningarnar jafnvel þegar við höfum ekki aðgang að Biblíu. Það getur orðið öflugur áhrifavaldur til góðs í þeim kringumstæðum þegar freistingar koma upp eða við mætum andstöðu. Þegar við minnumst fyrirheita Guðs og beinum huga okkar að orði Guðs fremur en vandamálum okkar mun það lyfta huga okkar til Guðs sem hefur þúsund leiðir til hjálpar þar sem við sjáum enga.

`Lestu Ef 5.19 og Kól 3.16. Hvernig getur það staðfest og styrkt orð Guðs í huga okkar ef við syngjum það?`

Það getur verið áhrifamikil leið að syngja orð Biblíunnar til að læra textana utanað. Það er auðveldara að muna texta Biblíunnar þegar við syngjum þá. Þegar við sameinum orð Ritningarinnar við falleg lög mun það festa þau betur í huga okkar og vera áhrifamikil leið til að hrekja áhyggjur okkar á bug. Það er auðvelt að syngja biblíutexta sem settir hafa verið við hljómfögur lög sem bæði lítil börn og fullorðnir eiga auðvelt með að syngja og muna. Ritningin hefur verið innblástur fyrir margar heimsþekktar óratoríur, symfóníur og aðra tónlist sem hefur mótað kristna menningu öldum saman. Tónverk sem lyfta huga okkar og beinar hugsunum okkar til Guðs og orðs hans eru dásamleg blessun og hafa jákvæð áhrif á líf okkar.

„Tónlist er hluti af tilbeiðslu til Guðs í himinhöllum og því ættum við að reyna sem best að nálgast samhljóm hinna himnesku kóra í lofsöngvum okkar“ (ÆS, bls. 433).