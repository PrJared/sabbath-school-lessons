---
title:  Kyrrðarstundir með orði Guðs
date:  24/06/2020
---

Líf okkar hefur tilhneigingu til að vera erilsamt og fyllt spennu og streitu. Stundum verðum við að leggja hart að okkur til að komast af og setja mat á borðið. En jafnvel þó við höfum allt sem við þörfnumst keppumst við samt oft við að við viljum meira og meira. Okkur langar í hluti sem við teljum að muni gera okkur hamingjusöm og sátt við tilveruna. En eins og Salómon varaði okkur við í Prédikaranum þá er það ekki alltaf reyndin.

En hver sem ástæðan er þá getum við verið ákaflega upptekin í lífi okkar og þess vegna ýtum við Guði úr lífi okkar með annríki okkar. Það er ekki vegna þess að við trúum ekki heldur vegna þess að við eyðum ekki gæðatíma í að lesa, biðja og nálgast Drottin „sem ræður lífsanda þínum“ (Dan 5.23). Aðrir hlutir draga athygli okkar frá því að eiga gæðatíma með Guði. Við þurfum öll smástund þar sem við hægjum á okkur til að eiga samvistarstund með Jesú, frelsara okkar. Hvernig getur Heilagur andi talað við okkur ef við staðnæmumst ekki til að hlusta? Hin sérstaka kyrrðarstund með Guði við lestur orðs hans og bænasamband okkar við hann er uppsprettulind andlegs lífs okkar.

`Lestu Slm 37.7; Slm 46.11 og Slm 62.2, 3, 6. Hvað segja þessir textar okkur um kyrrðarstund með Guði? Hvers vegna er slík kyrrðarstund með Guði svo mikilvæg?`

Ef við elskum einhvern höfum við yndi af að eyða tíma með þeirri ástkæru persónu. Við ættum að velja okkur stað þar sem við getum lesið og íhugað orð Guðs án truflana. Í erilsömu lífi okkar getur það aðeins gerst ef við með ráðnum hug setjum tíma til hliðar í því skyni. Oft eru morgunstundirnar bestar fyrir þessar stundir kyrrðar og íhugunar. Slík augnablik, áður en amstur dagsins hefst, geta orðið blessun allan daginn því að þær dýrmætu hugsanir sem við fáum munu fylgja okkur tímunum saman. En notum hugmyndaflugið til að finna heppilegasta tímann til að vera með Guði án truflana.

Að vera í tengslum við hinn lifandi Guð Biblíunnar í bæn mun hafa meiri áhrif á líf okkar en nokkuð annað getur. Að lokum mun það stuðla að því að við verðum líkari Jesú.

`Hve yfirveguð erum við varðandi það að finna tíma til að eyða með Drottni? Hvernig eru þessar stundir og hvernig hjálpa þær okkur að þekkja enn betur að Guð og elska hans eru raunveruleg?`