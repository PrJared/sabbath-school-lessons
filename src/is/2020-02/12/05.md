---
title:  Ákveðni og þolinmæði
date:  17/06/2020
---

`Lestu Gal 6.9. Þó svo Páll tali um að þreytast ekki á að gera öðrum gott þá er þörf fyrir sömu afstöðu þegar við glímum við erfiðar spurningar. Hvers vegna er ákveðni og þolinmæði mikilvæg við lausn vandamála?`

Sönn afrek krefjast ávallt þrautseigju. Það sem er auðunnið er oft í litlum metum. Erfiðleikar í Biblíunni gefa okkur tækifæri til að nota heilann og sú ákveðni og þrautseigja sem við beitum við að finna lausn sýna hve mikilvægt málið er í okkar huga. Hver sá tími er vel nýttur sem við notum til að rannsaka Biblíuna í því skyni að komast að því hver tilgangur hennar og boðskapur eru. Ef til vill er rannsókn Ritningarinnar af kostgæfni í leit að svari meiri blessun en lausn vandamálsins jafnvel þó rannsóknin kunni að taka langan tíma, ef við þá finnum hana,. Þegar við svo finnum lausn á erfiðu vandamáli verður hún afar dýrmæt í okkar augum.

Sú staðreynd að við getum ekki í fljótheitum leyst vandamál er ekki sönnun þess að það sé óleysanlegt. Það er furðulegt hve oft okkur yfirsést sú staðreynd. Margir líta svo á þegar þeir finna einhvern erfiðleika í Biblíunni og hafa hugsað örlítið út í hann án þess að finna nokkura lausn að engin lausn finnist á því vandamáli. Sumir fara að efast um áreiðanleika Biblíunnar í heild. En við ættum ekki að gleyma því að lausnin er e.t.v. mjög einföld jafnvel þó svo við sjáum hana ekki í fáfræði okkar eða vegna þess að mannlegri visku eru takmörk sett. Hvað myndum við segja um byrjanda í algebru sem glímdi árangurslaust við að finna lausn á erfiðu vandamáli í hálftíma og lýsti því svo yfir að engin lausn væri á því þar sem hann/hún fyndi enga? Sama máli er að gegna þegar við rannsökum Biblíuna.

Þegar sum vandamál virðast vera óleysanleg þrátt fyrir ítrustu viðleitni okkar ættum við að leggja þau til hliðar um hríð og fara eftir því sem Guð hefur greinilega sýnt okkur. Stundum fáum við einungis andlega innsýn þegar við erum fús að fara eftir því sem Guð hefur þegar sagt okkur að gera. Þar af leiðandi þurfum við að vera þrautseig og þolinmóð í rannsókn okkar á Biblíunni. Þolinmæði er þrátt fyrir allt dyggð hinna trúuðu á tíma endalokanna (sjá Opb 14.12).

`Hvað getum við lært af þeim sem hafa kappkostað að rannsaka erfiða texta Biblíunnar? Hvernig getum við hvatt aðra til að gefast ekki upp í leit sinni að sannleikanum? Hvers vegna þurfum við ekki að óttast þegar við rekumst á erfiða texta í Biblíunni?`