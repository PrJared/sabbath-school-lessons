---
title:  Heiðarleiki og aðgætni og erfiðir textar
date:  15/06/2020
---

Við höfum sennilega flest rekist á texta sem við skildum ekki eða áttum erfitt með að samræma öðrum textum eða raunveruleikanum. Það er erfitt að ímynda sér að við höfum ekki einhvern tímann lent í slíkum vandræðum. En spurningin er hvernig við brugðumst við því. Eða öllu mikilvægara: Hvernig ættum við að bregðast við því?

`Lestu 1Kro 29.17; Okv 2.7 og 1Tím 4.16. Hvað segja þessir textar sem gæti átt við um hvernig við bregðumst við erfiðum textum?`

Aðeins ef við erum heiðarleg getum við glímt við erfiðleika á viðeigandi hátt. Heiðarleikinn verndar okkur gegn því að sneiða hjá erfiðleikunum eða reyna að fela þá. Heiðarleikinn kemur einnig í veg fyrir að við gefum yfirborðskennd svör sem standast ekki grannskoðun. Heiðarleiki og ráðvendni eru Guði þóknanleg. Þess vegna ættum við að líkja eftir eðli hans í öllu sem við tökum okkur fyrir hendur jafnvel þegar við rannsökum Biblíuna.

Þeir sem eru heiðarlegir munu glíma við erfiðleika í Biblíunni og gæta sín að koma ekki með samhengislausar upplýsingar, afbökun á sannleikanum með tvíræðu máli og leiða ekki aðra afvega með því að hagræða ummerkjum. Það er miklu betra að bíða eftir svari sem hægt er að staðfesta en að reyna að koma með lausn sem er bæði loðin og ófullnægjandi. Jákvæð aukaverkun af að vera heiðarleg við rannsókn okkar á Biblíunni er sú að hún byggir upp traust og traust er kjarni allra heilbrigðra persónutengsla. Ennfremur er heiðarleikinn meira sannfærandi en hæpin svör. Það er betra að segja að við vitum ekki hvernig svara eigi spurningunni eða útskýra textann réttilega en að reyna að láta hann segja eitthvað sem við vildum að hann segði þegar hann gerir það e.t.v. ekki í reynd.

Vandlátt fólk vill í einlægni þekkja sannleika orðs Guðs og þar af leiðandi leitast það ávallt við að draga ekki of snemma ályktanir sem byggjast á takmarkaðri þekkingu eða hæpnum sönnunargögnum. Það gætir sín einnig að líta ekki framhjá neinum þætti eða atviki sem gæti skipt máli. Þeir eru ekki fljótfærir og kappsamir í hugsun sinni heldur er rannsókn þeirra gagnger á orði Guðs og öllu því sem máli skiptir.

`Hvað eigum við að gera við texta sem við skiljum ekki til fulls eða sem virðast ekki koma heim og saman við skilning okkar á sannleikanum?`