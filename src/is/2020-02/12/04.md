---
title:  Auðmýkt og erfiðir textar
date:  16/06/2020
---

`Lestu Jak 4.6-10; 2Kro 7.14 og Sef 3.12. Hvers vegna er mikilvægt að vera auðmjúk þegar við glímum við erfiða texta í Biblíunni?`

Margir hafa áttað sig á þeirri undraverðu og auðmýkjandi staðreynd að þeir séu háðir einhverju og einhverjum utanaðkomandi. Þeir gera sér grein fyrir því að þeir eru ekki mælikvarði alls. Þeir meta sannleikann meira en þörf sína á að hafa rétt fyrir sér og þeim er ljóst að þeir eru ekki uppspretta sannleikans heldur er hann eitthvað sem þeir standa andspænis. Ef til vill er mesti sannleikurinn sem þetta fólk skilur sá hve lítið þeir þekkja í rauninni sannleikann. Þeir vita að „nú sjáum við í skuggsjá, í ráðgátu“ (1Kor 13.12).

Ávinningur þess að hugsa þannig í auðmýkt er margfaldur: könnun í auðmýkt er grundvöllur þess að vaxa í þekkingu því að slík könnun skapar frelsi sem mótar ósjálfrátt námfúsan anda. Þetta þýðir samt ekki að þeir sem eru auðmjúkir hafi endilega oft rangt fyrir sér eða að þeir muni alltaf skipta um skoðun og muni aldrei vera sannfærðir um neitt. Það þýðir einungis að þeir beygja sig undir sannleika Biblíunnar. Þeir gera sér grein fyrir því að þekking þeirra er takmörkuð og þess vegna geta þeir aukið þekkingu sína og skilning á orði Guðs, en það er eitthvað sem hrokafullir einstaklingar, þeir treysta umfram allt eigin vitsmunum og gáfum, gera ekki.

„Allir sem í auðmýkt og fróðleiksfýsn vilja leita eftir leiðsögn í orði Guðs, ákveðnir í að þekkja skilmála frelsunarinnar, munu skilja það sem Ritningin segir. En þeir sem leitast við að rannsaka Orðið í anda sem er ekki í samræmi við það munu koma frá slíkri rannsókn með anda sem kemur ekki þaðan. Drottinn mun ekki tala til hugar sem er áhugalaus. Hann sóar ekki fræðslu sinni á þá sem kjósa að vera virðingarlausir eða spilltir. En freistarinn fræðir hvern þann huga sem beygir sig undir uppástungur hans og er fús að gera heilagt lögmál Guðs marklaust.

Við þurfum að auðmýkja hjörtu okkar og rannsaka orð lífsins í einlægni og með virðingu því að einungis auðmjúkur hugur sem er fullur iðrunar getur séð ljósið“ (RH, 22. ágúst, 1907).

`Hvernig getum við haft jafnvægi milli auðmýktar og fullvissu? Hvernig getum við sem Sjöunda-dags aðventistar verið svo viss um að við höfum á réttu að standa varðandi hvíldardaginn og næstum allir aðrir hafi rangt fyrir sér?`