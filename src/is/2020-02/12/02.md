---
title:  Hvers vegna hugsanlegar mótsagnir?
date:  14/06/2020
---

`Lestu 2Tím 2.10-15. Páll hvetur Tímóteus til að vera kappsamur og fara „rétt með orð sannleikans.“ Hvers vegna er það mikilvægur boðskapur fyrir okkur öll?`

Enginn hugsandi maður sem rannsakar Biblíuna í heiðarleika mun neita því að það er ýmislegt í Biblíunni sem er erfitt að skilja. Það ætti samt ekki að raska ró okkar. Í rauninni ættum við að vissu leyti að reikna með erfiðleikum þar sem við erum ófullkomin og enginn hefur algjöra þekkingu á öllum sviðum og síst á sviðum sem hafa með guðleg mál að gera. Þegar því fáfróðar mannverur leitast við að skilja visku hins óendanlega Guðs Biblíunnar er við því að búast að upp komi erfiðleikar. En slíkir erfiðleikar við að skilja sumar kenningar Biblíunnar eru engin sönnun þess að fullyrðingar Biblíunnar séu ósannar.

Þeir sem vísa á bug því sem Biblían kennir um opinberun Guðs og innblástur lýsa því oft yfir að þessir erfiðleikar sýni mótsagnir og villur. Þar sem Biblían í þeirra huga er að miklu leyti verk manna hlýtur hún að vera ófullkomin og innihalda villur. Þegar slík afstaða er til staðar útilokar hún oft alvarlega viðleitni til að finna skýringu sem tekur tillit til einingar og áreiðanleika Ritningarinnar á grundvelli innblásturs hennar. Þeir sem byrja að efast um áreiðanleika sköpunarsögunnar á fyrstu blaðsíðum Biblíunnar leiðast fljótt til að hafa einnig efasemdir og vera óvissir um mikinn hluta Biblíunnar.

Sumar mótsagnir í Ritningunni kunna að vera afleiðingar minni háttar mistaka þeirra sem afrituðu handritin eða þýðenda. Ellen White sagði: „Sumir líta til okkar með alvarlegu augnaráði og segja: „Haldið þið ekki að afritara eða þýðanda gæti hafa orðið á mistök?“ Það er vissulega möguleiki og hugur sem er það þröngur að hann hiki og hrasi yfir þeim möguleika eða líkum mun vera jafn reiðubúinn að hrasa yfir leyndardóma hins innblásna orðs þar sem veikur hugur þeirra getur ekki séð áform Guðs að verki. Þeir myndu jafn auðveldlega hrasa yfir augljósar staðreyndir sem almenningur viðurkennir og greinir nærveru Guðs og skynjar sem greinilega og fagra yfirlýsingu hans, fulla af næringu. Öll mistökin munu ekki skapa erfiðleika fyrir neinn eða fá þá til að hrasa eða skapa vanda fyrir þá sem búa ekki til erfiðleika úr einföldum sannleika sem hefur verið birtur“ (1SM, bls. 16).

`Hvers vegna er svo mikilvægt að við nálgumst Biblíuna í anda auðmýktar og undirgefni?`