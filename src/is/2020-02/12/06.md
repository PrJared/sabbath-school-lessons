---
title:  Erfiðleikar leystir með Ritningunni og bæn
date:  18/06/2020
---

`Lestu Post 17.11; Post 8.35 og Post 15.15, 16. Hvað gerðu postularnir og meðlimir frumsafnaðarins þegar þeir stóðu andspænis erfiðum spurningum? Hvers vegna er Ritningin enn besti staðurinn til að finna hjálp við túlkun hennar?`

Bestu lausnina á vandamálum í Biblíunni er enn þann dag í dag að finna í henni sjálfri. Það er best að glíma við vandamál Biblíunnar með því að rannsaka þau í ljósi allrar Ritningarinnar í stað þess að líta aðeins á einn texta í einangrun frá öðrum textum eða Biblíunni í heild. Við verðum að láta Biblíuna hjálpa okkur að skilja Biblíuna. Eitt það mikilvægasta sem við getum gert er að læra að grafast fyrir um hin miklu sannindi Biblíunnar.

Ef við skiljum ekki einhvern ritningarstað ættum við að safna saman upplýsingum frá öðrum ritningarstöðum sem fjalla um sama mál. Við ættum alltaf að reyna að finna augljósar yfirlýsingar sem varpa ljósi á þá texta sem sem eru ekki jafn augljósir. Það er einnig mjög mikilvægt að „myrkva“ ekki augljósar yfirlýsingar Ritningarinnar með því að lesa þær í ljósi texta sem er erfitt að skilja. Í stað þess að leita til heimilda utan Biblíunnar, heimspeki eða vísinda til að útskýra merkingu Biblíunnar ættum við að leyfa texta Biblíunnar að opna sig fyrir okkur.

Það hefur verið sagt að þegar við krjúpum sjáum við erfiðleikana bókstaflega frá nýju sjónarhorni því að þegar við biðjum gefum við til kynna að við þörfnumst guðlegrar hjálpar til að túlka og skilja Ritninguna. Í bæninni leitum við eftir fræðslu fyrir huga okkar frá sama Heilaga anda sem blés höfundum Biblíunnar í brjóst það sem þeir svo skrifuðu niður.

Í bæninni opinberum við hvað það er sem knýr okkur til dáða og við getum sagt Guði hvers vegna við viljum skilja það sem við lesum. Í bæninni biðjum við Guð að opna augu okkar fyrir orði hans og gefa okkur fúsleika til að fara eftir sannleika hans og ástunda hann. (Þetta er í rauninni það sem skiptir öllu máli!) Þegar Guð svarar bænum okkar og leiðbeinir okkur fyrir Heilagan anda sinn er hann aldrei í andstöðu við það sem hann hefur þegar opinberað í Biblíunni. Guð mun ávallt vera í samræmi við Biblíuna og staðfesta það sem hann hefur innblásið höfunda Biblíunnar til að miðla okkur og byggja á því.

`Hvernig hjálpar bænin okkur að hafa rétt hugarfar til að skilja betur orð Guðs og hlýða því?`