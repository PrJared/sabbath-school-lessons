---
title:  Sköpunin, syndafallið og krossinn
date:  21/05/2020
---

Biblían sér okkur fyrir órofa tengslum milli fullkominnar sköpunar, syndafallsins, hins fyrirheitna Messíasar og endanlegrar endurlausnar. Þeir meginatburðir eru grundvöllurinn að þemanu um frelsun mannkynsins.

`Lestu 1Mós 1.31; 1Mós 2.15-17 og 1Mós 3.1-7. Hvað kom fyrir hina fullkomnu sköpun Guðs?`

Guð lýsti því yfir að „allt sem hann hafði gert, og sjá, það var harla gott“ (1Mós 1.31). „Sköpuninni var nú lokið… . Eden blómgaðist á jörðu. Adam og Eva höfðu frjálsan aðgang að lífsins tré. Engan vott syndar eða skugga dauðans bar á hið fagra sköpunarverk“ (ÆS, bls. 27). Guð hafði varað Adam og Evu við því að eta af hinu bannaða tré, það mundi vissulega leiða til dauða (1Mós 2.15-17). Höggormurinn hóf samræður sínar með spurningu en síðan talaði hann algjörlega á móti því sem Guð hafði sagt. Hann sagði: „Sannið til, þið munum ekki deyja“ (1Mós 3.4). Satan hét Evu mikilli þekkingu og að hún yrði Guði lík og hún trúði honum greinilega.

`Hvernig staðfestir Páll yfirlýsingu Guðs í 1Mós 2.15-17? Lestu Róm 5.12 og Róm 6.23. Hvaða tengsl eru milli þessara yfirlýsinga og þeirrar þróunarkenningar sem sumir kristnir telja að Guð standi að baki og hafi notað við „sköpunina“ (þ.e. „theistic evolution“)?`

Í Ritningunni getum við séð að síðari höfundar staðfesta yfirlýsingar Biblíunnar og veita aukið innsæi. Í Róm 5 – 8 talar Páll um syndina og fegurð frelsunarinnar: „Syndin kom inn í heiminn með einum manni og dauðinn með syndinni. Þannig er dauðinn runninn til allra manna“ (Róm 5.12). En samkvæmt viðhorfi þróunarkenningarinnar mundi dauðinn hafa verið til staðar í milljónir ára áður en maðurinn kom til sögunnar. Sú hugmynd hefur alvarleg áhrif á kenningu Biblíunnar um upphaf syndarinnar, staðgengilsdauða Krists á krossinum og frelsunaráformið. Ef dauðinn tengist ekki syndinni þá eru laun syndarinnar ekki dauði (Róm 6.23) og það var engin ástæða fyrir Krist að deyja fyrir syndir okkar. Þannig er sköpunin, syndafallið og krossinn óleysanlega samfléttuð. Hinn fyrsti Adam er tengdur hinum síðari Adam (1Kor 15.45, 47). Trú á þróunarkenningu Darwins mundi gera grundvöll kristninnar að engu jafnvel þó hugmyndin um Guð væri felld inni í ferlið.