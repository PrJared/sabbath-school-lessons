---
title:  Dagar sköpunarinnar
date:  18/05/2020
---

Á síðustu árum hefur verið tilhneiging til að líta ekki á sköpunarvikuna sem bókstaflega heldur sem myndlíkingu, dæmisögu eða jafnvel goðsögn. Það kemur í kjölfar þróunarkenningarinnar sem gengur út frá löngu tímabili til að útskýra þróun lífsins á jörðinni.

En hvað segir Biblían um það mál? Hvers vegna á að skilja „daga “ sköpunarvikunnar í 1Mós sem bókstaflega daga en ekki táknræna?

`Lestu 1Mós 1.3-5 og 2Mós 20.8-11. Hvernig er hugtakið „dagur“ notað í þessu samhengi?`

Orðið „dagur“ er alltaf notað í sköpunarsögunni um bókstaflegan dag. Það er ekkert í frásögninni um sköpunina í fyrstu Mósebók sem bendir til annars en bókstaflegs dags eins og við skiljum hugtakið í dag. Meira að segja er það svo að sumir fræðimenn sem trúa því ekki að dagarnir hafi verið bókstaflegir viðurkenna samt sem áður að höfundurinn hafi ætlað sér að lýsa bókstaflegum dögum.

Það er athyglisvert að Guð sjálfur notar þetta hugtak um fyrstu einingu tímans (1Mós 1.5). Dagurinn er skýrgreindur með orðatiltækinu „það varð kvöld og það varð morgunn“ (1Mós 1.5, 8 o.s.frv.) sem er í eintölu og merkir þannig einstakan dag.

Textinn sýnir þannig að við eigum að skilja sjö daga sköpunarinnar sem eru taldir upp fyrst með hebresku frumtölunni „einn“13 en síðan með raðtölunum (annar, þriðji, fjórði, o.s.frv.). Það bendir til raðbundinna daga sem enduðu með sjöunda deginum. Það er ekkert í notkun þessara hugtaka eða í frásögninni sem bendir til þess að eitthvað bil hafi verið milli daganna. Sjö dagar sköpunarvikunnar eru sjö dagar eins og við þekkjum þá í dag.

Einnig er gengið út frá því að dagarnir séu bókstaflegir þegar Guð ritaði fjórða boðorðið með eigin fingri og bendir þannig á að grundvöllinn fyrir sjöunda deginum, hvíldardeginum, sé að finna í bókstaflegri sjö daga sköpunarviku.

`Sköpunin sem talað er um í fyrstu Mósebók er ekki einasta sköpunin í Biblíunni. Við lesum einnig um endursköpun við endurkomuna þegar Guð mun breyta dauðleika í ódauðleika „í einni svipan, á einu augabragði, við hinn síðasta lúður“ (1Kor 15.52). Ef Guð getur gert það á einu augabragði á þeim tíma hvers vegna þyrfti hann þá milljarða ára fyrir fyrstu sköpunina eins og þeir halda fram sem telja að Guð hafi notað þróunina þegar hann skapaði heiminn?`

---

<sup>13</sup> Oft notuð sem raðtala við upptalningu eins og þessa (Þýð.).