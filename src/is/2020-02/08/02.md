---
title:  Í upphafi…
date:  17/05/2020
---

`Lestu 1Mós 1.1. Hvaða djúpa sannleika er að finna í þessu versi?`

Biblían hefst með mikilfenglegum og spaklegum orðum, orðum sem eru einföld en hafa jafnframt ómælanlega dýpt þegar þau eru rannsökuð nánar. Stórtækustu spurningum heimspekinnar varðandi hver við erum, hvers vegna við erum hér og hvernig við komum fram á sjónarsviðið er reyndar svarað í fyrstu setningu Biblíunnar.

Við erum til vegna þess að Guð skapaði okkur á ákveðnum tíma í fortíðinni. Við þróuðumst ekki út frá engu né urðum við til fyrir tilviljun án nokkurs endanlegs tilgangs eða stefnu eins og mikið af nútíma skoðunum vísindanna um uppruna kennir í dag. Þróunarkenning Darwins er í algjörri mótsögn við Biblíuna og sérhver viðleitni að samræma hana Biblíunni gefur heimskulega mynd af hinum kristnu.

Guð skapaði okkur „í upphafi“ sem bendir til þess að Guð hafi verið til fyrir þann tíma. Það þýðir að Guð hafi verið til áður en það tímatal hófst sem markast af daglegri hringrás „kvölds og morguns,“ mánaða og ára sem aftur markast af sambandi jarðarinnar og sólar og tungls. Þetta upphaf er staðfest í öðrum ritningarstöðum sem staðfesta ávallt eðli sköpunarverks Guðs og hvernig það varð til (Jóh 1.1-3).

`Lestu Jóh 1.1-3 og Heb 1.1, 2. Hver var það sem framkvæmdi sköpunina? Hugleiddu hvaða þýðingu það hefur að sá hinn sami dó einnig á krossinum!`

Biblían kennir að Jesús hafi verið sá sem framkvæmdi sköpunina. Hún segir að „allt varð til fyrir hann (þ.e. atbeina hans), án hans var ekki neitt sem til er“ (Jóh 1.3). „Fyrir hann (þ.e. soninn) hefur hann (þ.e. Guð) líka heimana gert“ (Heb 1.1, 2). Og vegna þess að upphaf alls er í Jesú getum við haft þá von að hann muni að lokum ljúka öllu sem hann byrjaði þar sem hann er „Alfa og Ómega, hinn fyrsti og hinn síðasti, upphafið og endirinn“ (Opb 1.8; 22.13).

`Hvaða máli skiptir það að vita að Guð skapaði okkur? Hvað ef við tryðum því ekki? Hvaða áhrif hefði það á hvernig við lítum á okkur sjálf og aðra? Hvers vegna?`