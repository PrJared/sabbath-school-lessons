---
title:  Hvíldardagurinn og sköpunin
date:  19/05/2020
---

Í dag gera heimsleg þjóðfélög og trúarsamfélög harðar árásir á hvíldardaginn. Við sjáum það í starfsáætlunum heimsvíðtækra fyrirtækja, viðleitni að breyta dagatölum í mörgum löndum Evrópu sem marka mánudaginn sem fyrsta dag vikunnar og sunnudaginn sem þann sjöunda.14 Einnig má nefna nýtt umburðarbréf páfa varðandi loftslagsbreytingar þar sem hann talar um sjöunda daginn sem „hvíldardag Gyðinga“ og hvetur heiminn til að halda dag hvíldar til að draga úr loftslagshitun heimsins (Fransiskus páfi: Laudato Si´, Vatican Press, 2015, bls. 172, 173).

`Lestu 1Mós 2.1-3; 2Mós 20.8-11; Mrk 2.27 og Opb 14.7. Hvernig er sköpunarvikan tengd fjórða boðorðinu? Hvernig tengist þetta einnig boðskap englanna þriggja?`

Biblían segir: „Á sjöunda degi lauk Guð verki sínu og hvíldist hinn sjöunda dag frá öllu því er hann hafði unnið“ (1Mós 2.2). Margir sem í dag trúa á sköpunina leggja áherslu á verk Guðs sex daga sköpunarvikunnar en þeim láist að taka eftir því að verki Guðs lauk ekki á sjötta deginum. Verki hans lauk með sköpun hvíldardagsins. Þess vegna getur Jesús sagt: „Hvíldardagurinn varð til mannsins vegna og eigi maðurinn vegna hvíldardagsins“ (Mrk 2.27). Jesús gat komið með þessa áreiðanlegu yfirlýsingu þar sem hann skapaði hvíldardaginn sem hið eilífa innsigli sáttmála Guðs við fólk sitt. Hvíldardagurinn var ekki aðeins fyrir Gyðingana heldur fyrir allt mannkyn.

Fyrsta Mósebók bendir á þrennt sem Jesús gerði eftir að hann skapaði hvíldardaginn. Í fyrsta lagi „hvíldist“ hann (1Mós 2.2) og gaf þannig gott dæmi um að hann sem Guð þráði að hvílast með okkur. Í öðru lagi „blessaði“ hann sjöunda daginn (1Mós 2.3). Samkvæmt sköpunarsögunni blessaði hann dýrin (1Mós 1.22) og Adam og Evu (1Mós 1.28) en einasti dagurinn sem hann blessaði var sjöundi dagurinn. Í þriðja lagi „helgaði“ Guð sjöunda daginn (1Mós 2.3).

Enginn annar dagur í Biblíunni er táknaður þannig. Þessar þrjár athafnir eru endurteknar í fjórða boðorðinu sem Guð ritaði með fingri sínum og benti á sköpunina sem grundvöll hvíldardagsins (2Mós 20.11).

`Í Opb 14.7 og 2Mós 20.11 er hvíldardagsboðorðið nefnt beint eða óbeint sem grundvöllur þess að tilbiðja skaparann. Hvernig tengjast þessi beinu tengsl hvíldardagsins atburðum hinna síðustu daga?`

---

<sup>14</sup> Sjá dagaröðina á mörgum evrópskum dagatölum. Á lettnesku heita t.d. vikudaganir frá mánudegi til laugardags: fyrstidagur, annardagur… sjöttidagur en sunnudagur = helgidagur. Á íslensku höfum við aftur á móti þrjá daga sem hjálpa við að staðsetja rétt daga vikunnar: þriðjudag, miðvikudag og fimmtudag. (Þýð.)