---
title:  Flöt jörð?
date:  24/05/2020
---

Það er yfirleitt álit manna að margir í fortíðinni hafi trúað því að jörðin væri flöt. En flestir skildu samt af ýmsum góðum ástæðum að hún væri hnöttur. En jafnvel í dag eru sumir sem telja að Biblían kenni að jörðin sé flöt.

`Lestu Opb 7.1 og 20.7, 8. Hvert er samhengi þessara versa? Kenna þeir hugmyndina um flata jörð?`

Jóhannes, höfundur þessara texta, er að skrásetja spádóma um tíma endalokanna og talar um englana fjóra „er stóðu á fjórum skautum jarðarinnar [og] héldu fjórum vindum jarðarinnar“ (Opb 7.1). Hann endurtekur töluna „fjóra“ þrisvar sinnum til að tengja englana við áttirnar fjórar.

Hann notar hér myndmál líkt og við gerum þegar við tölum t.d. um „sólaruppkomu og sólsetur“ eða „tunglkomu.“ Ef við túlkum þessa spádómstexta bókstaflega þegar samhengið bendir til myndrænnar notkunar áttanna fjögurra tökum við textana úr samhengi sínu og segjum þá kenna eitthvað sem þeir eru ekki að kenna. Þegar Jesús sagði: „Því að frá hjartanu koma illar hugsanir, manndráp, hórdómur, saurlifnaður, þjófnaður, ljúgvitni, lastmælgi“ (Matt 15.19) var hann ekki að tala um líkamsfræði eða mannshjartað sem slíkt heldur notaði hann líkingamál til að leggja áherslu á siðferðilegt atriði.17

`Lestu Job 26.7-10 og Jes 40. 20, 21. Hvað kenna þessir textar okkur um eðli jarðarinnar?`

Í Job 26.7 er talað um að Guð „þenur norðrið yfir tómið og lætur jörðina svífa í geimnum“ og Jes 40.22 segir að „hann… situr hátt yfir jarðarkringlunni en íbúar hennar líkjast engisprettum, hann þenur himininn út eins og voð.“

`Settu þig í spor einhvers sem var uppi fyrir nokkur þúsund árum. Hvaða vísbendingu mundir þú hafa um hreyfingu jarðar? Myndir þú e.t.v. hafa fundið meira sem benti til þess að hún stæði kyrr? Hvaða vísbendingu hefðir þú fundið um að hún væri flöt eða hnöttur?`

---

<sup>17</sup> Benda má á að samkvæmt hebreskri hugsun á tíma Biblíunnar var hjartað uppspretta hugsana og innyflin miðstöð tilfinninga. Við tölum einnig um að eitthvað komi „frá hjartanu“ eða sé „hjartans mál.“ (Þýð.).