---
title:  Fyrsta Mósebók og heiðnin
date:  26/05/2020
---

Frásögnin um sköpunina í 1Mós 1 virðist fremur hafa verið rituð í því augnamiði að afsanna þessar fornu og heiðnu goðsagnir um sköpun og halda Guði sem skaparanum burt frá þeim.

`Lestu 1Mós 1.14-19. Hvernig er þeim einingum lýst sem koma fram fjórða daginn og hvaða hlutverkum gegna þær?`

Móse sneiðir hjá að nota hebresku orðin fyrir „sól“ og „tungl“ í þessu sambandi þar sem þau voru heiti sól- og tunglguða í Austurlöndum nær og Egyptalandi. Þess í stað notar hann hugtökin „stærra ljós“ og „minna ljós“ og sýnir þannig fram á að þau voru sköpuð með ákveðið hlutverk í huga að „vera tákn til þess að marka tíðir, daga og ár“ og „bera jörðinni birtu“ (1Mós 1.14, 15). Textinn sýnir þannig greinilega að sólin og tunglið voru ekki guðir heldur voru þau sköpuð til að gegna ákveðnu hlutverki í náttúrunni líkt og við sjáum í dag.

`Lestu 1Mós 2.7, 18-24. Hversu náinn þátt átti Guð í sköpun Adams og Evu?`

Goðsagnir frá Austurlöndum nær lýsa allar sköpun mannsins sem bakþanka í því skyni að létta erfiðisvinnu af guðunum. Sú goðsögn er í andstöðu við hugmynd Biblíunnar um að maðurinn skyldi ráða yfir heiminum sem varastjórnandi Guðs. Ekkert sem viðkom sköpun mannsins var bakþanki. Þess í stað bendir textinn á sköpun mannsins sem hámark frásagnarinnar um sköpunina og sýnir þannig þann reginmun sem er milli frásagnar Biblíunnar og heiðinna goðsagna.

Frásögnin í 1Mós er þannig leiðrétting á goðsögnum fornaldar. Móse notar ýmis hugtök og hugmyndir sem eru ósamrýmanleg heiðnum hugmyndum. Hann gerði það einfaldlega með því að sýna fram á hvernig Biblían skilur raunveruleikann og hlutverk Guðs og tilgang hans með sköpuninni.

`Fyrir árþúsundum var frásögn Biblíunnar um sköpunina í mótsögn við ríkjandi menningu. Sömu sögu má segja í dag. Hvers vegna ætti það ekki að koma okkur á óvart?`