---
title:  Sköpunin og tíminn
date:  27/05/2020
---

`Lestu 1Mós 5 og 11. Hvernig rekur Biblían sögu mannkynsins frá Adam til Nóa og síðan frá Nóa til Abrahams?`

Það er eitt sem gerir þessar ættartölur sérstæðar í Biblíunni: Þær innihalda tímatal og því tala sumir fræðimenn réttilega um þær sem tímatalsættartölur. Þær nota ákveðna formúlu til að koma þeim upplýsingum til skila: „Persóna A var x ára er hann gat persónu B. Eftir fæðingu B lifði A í y ár og gat syni og dætur.“ Auk þess bætir 1Mós 5 því við að „allir dagar A urðu z ár.“ Þessi uppsetning útilokar það að vissum kynslóðum sé sleppt eða bætt inn í. Fyrsta Mósebók 5 og 11 hafa samfellda röð afkomenda sem er staðfest í 1Kro 1.18-27 þar sem eru engar kynslóðir sem er sleppt eða þeim bætt við. Á þennan hátt túlkar Biblían sig sjálf.

Í nærfellt 2.000 ár hafa kristnir ritskýrendur og ritskýrendur Gyðinga túlkað þessa texta sem sagnfræðilega og rétta til að ákvarða tíma syndaflóðsins og aldur jarðarinnar, a.m.k. frá sköpunarvikunni í 1Mós 1 – 2.

Á síðustu áratugum hefur verið viðleitni til að gera ráð fyrir lengri tímabilum í líkingu við það sem fornleifafræðin og sagnfræðilegur tími virðast benda til (að mati breyskra manna). Það vekur alvarlegar spurningar varðandi áreiðanleika vitnisburðar Biblíunnar.

En ef við eigum að skilja hugmynd Guðs um tímann og framvindu hans gegnum aldirnar verðum við að viðurkenna að þessir tveir kaflar hafa „bæði sagnfræðilega og guðfræðilega merkingu og tengja Adam við mannkynið í heild og Guð við manninn hvað tíma og rúm áhrærir. Fyrsta Mósebók 5 og 11.10-26 gefa okkur tímann og persónuröðina sem tengja Guðs fólk við þann mann sem Guð skapaði sem hámark þess að þessi hnöttur var skapaður“(Gerhard F. Hasel, „Merking tímatalsættartalnanna í 1Mós 5 og 11“ í Origins 7/2, 1980, bls. 69).

`Þó svo þessir textar gegni ákveðnu hlutverki hvers þurfum við samt að gæta þegar við tölum um texta eins og þessa úr Gamla testamentinu samkvæmt Páli í 1Tím 1.4 og Tít 3.9?`