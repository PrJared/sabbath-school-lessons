---
title:  Sköpunarsagan Í 1 Mósebók Grundvöllurinn Síðari Hluti
date:  23/05/2020
---

### Lesefni vikunnar
Job 26.7-10; 1Mós 1 – 2; 1Mós 5; 1Mós 11; 1Kro 1.18-27; Matt 19.4, 5; Jóh 1.1-3.

> <p>Minnistexti</p>
> „Himnarnir segja frá Guðs dýrð, festingin kunngjörir verkin hans handa“ (Slm 19.1)

Ritningin hefur hrifið marga mikla hugsuði til að kanna hinn skapaða heim Guðs. Það leiddi til upphafs nútíma vísinda. Jóhannes Kepler,15 Ísak Newton, John Ray, Róbert Boyle16 og aðrir miklir vísindamenn á síðari hluta miðalda trúðu því að verk þeirra opinberaði jafnvel meira um handaverk Guðs í sköpuninni.

Í kjölfar frönsku byltingarinnar byrjuðu vísindin að hverfa frá viðhorfi sem hafði Guð með í myndinni og í átt að viðhorfum sem byggðu á efnishyggju og natúralisma sem oft á tíðum hafði ekkert rúm fyrir það yfirnáttúrulega. Charles Darwin útbreiddi þessar heimspekilegu hugmyndir í bók sinni „Uppruni tegundanna“ (1859). Allt frá þeim tíma hafa vísindin síaukið fjarlægð sína frá biblíulegum grundvelli sínum og þannig leitt til róttækrar endurtúlkunar á frásögn fyrstu Mósebókar.

Kennir Biblían úrelt, óvísindalegt viðhorf til heimsmyndarfræði? Er frásögn Biblíunnar einungis tekin að láni frá heiðnum nágrannaþjóðum? Mótaði menningarumhverfi samtímans Biblíuna eða lyftir innblástur hennar okkur upp til að líta á upphaf sem er fullkomið í guðlegum drögum sínum?

Þetta eru sum af þeim málum sem við munum líta á í lexíunni þessa viku.

---

<sup>15</sup> Þýskur stjörnu- og stærðfræðingur á 17.öld (Þýð.).

<sup>16</sup> Enskir vísindamenn á ýmsum sviðum á 17. öld (Þýð.).