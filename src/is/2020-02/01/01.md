---
title:  Biblían Er Sérstæð
date:  28/03/2020
---

### Lesefni vikunnar
5Mós 32.45-47; 1Mós 49.8-12; Jes 53.3-7; 1Kor 15.3-5, 51-55; Róm 12.2.

> <p>Minnistexti</p>
> „Þitt orð er lampi fóta minna og ljós á vegum mínum“ Slm 119.105.

Biblían er sérstæð. Hún inniheldur 66 bækur og var skrifuð af rúmlega fjörutíu höfundum á þremur meginlöndum (Asíu, Afríku og Evrópu) á rúmlega 15 öldum. Það finnst engin bók sem kemst í líkingu við hana, hvorki trúarleg né heilög. En það kemur ekki á óvart, því að hún er orð Guðs.

Það finnast rúmlega 24.600 handrit (eða handritsbrot) af Nýja testamentinu frá fyrstu fjórum öldunum e.Kr. Það finnast sjö handrit af ritum Platós, átta af ritum sagnfræðingsins Heródótusar og 263 eintök af Ilíad-kvæðum Hómers. Þannig höfum við sterka vísbendingu um áreiðanleika texta Nýja testamentisins.

Biblían var fyrsta bókin sem vitað er um að hafi verið þýdd á önnur tungumál, fyrsta bókin sem var prentuð á Vesturlöndum og fyrsta bókin sem hefur verið dreift á svo mörgum tungumálum að 95% íbúa jarðarinnar geta lesið hana í dag.

Biblían er einnig sérstæð að innihaldi til og boðskap sem beinir athyglinni að endurlausnarstarfi Guðs í sögu mannsins. Sú saga er samfléttuð spádómum sem segja fyrir um framtíðaráform Guðs og eilífðarríki hans. Hún er hið lifandi orð Guðs þar sem hinum trúuðu í dag er heitið sama anda Guðs, sem innblés Ritninguna, (2Tím 3.16, 17) til að leiða þá inn í allan sannleikann þegar við rannsökum orð hans (Jóh 14.16, 17; Jóh 15.26; Jóh 16.13).