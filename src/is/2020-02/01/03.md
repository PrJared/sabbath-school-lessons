---
title:  Hverjir skráðu Biblíuna og hvar?
date:  30/03/2020
---

Fjölbreytni höfundanna, staðsetning þeirra og bakgrunnur eru einstakur vitnisburður um að Guð vinnur að því að miðla sögu mannsins og boðskap sínum með fólki sem kemur frá jafn fjölbreyttu menningarumhverfi og upphaflegir viðtakendur voru.

`Hvað segja eftirtaldir textar okkur um höfunda Biblíunnar og bakgrunn þeirra? (2Mós 2.10; Am 7.14; Jer 1.1-6; Dan 6.1-5; Matt 9.9; Fil 3.3-6; Opb 1.9).`

Biblían var skráð af fólki sem hafði mismunandi bakgrunn og lifði undir mismunandi kringumstæðum. Sumir skráðu rit sín í höllum, aðrir í fangelsum eða í útlegð, og enn aðrir á kristniboðsferðum sínum er þeir útbreiddu fagnaðarerindið. Þeir höfðu mismunandi menntun og gegndu mismunandi störfum. Sumir, eins og t.d. Móse, áttu að verða konungar, aðrir gegndu háum ábyrgðarstöðum líkt og Daníel. Enn aðrir voru óbrotnir fjárhirðar. Sumir voru mjög ungir og aðrir aldnir. Þrátt fyrir þennan mismun höfðu þeir eitt sameiginlegt: Þeir voru allir kallaðir af Guði og innblásnir af Heilögum anda til að skrá boðskap til fólks hans hvenær eða hvar sem þeir lifðu.

Sumir þeirra voru sjónarvottar að þeim atburðum sem þeir sögðu frá. Aðrir rannsökuðu gaumgæfilega þá atburði sem þeir lýstu eða notuðu heimildir af varfærni (Jós 10.13; Lúk 1.1-3). En allir hlutar Biblíunnar eru innblásnir (2Tím 3.16). Þess vegna gat Páll sagt „Allt það sem áður er ritað er ritað okkur til fræðslu til þess að við héldum von okkar vegna þess þolgæðis og uppörvunar sem Ritningarnar gefa“ (Róm 15.4). Sá Guð sem skapaði tungumál mannanna gerði útvöldu fólki kleift að nota mannleg orð til að miðla innblásnum hugsunum á áreiðanlegan hátt.

„Guði hefur þóknast að nota menn til að miðla sannleika sínum með mönnunum og fyrir Heilagan anda sinn hefur hann gert þá hæfa til að framkvæma það verk sitt. Hann leiðbeindi huga þeirra við að velja það sem þeir áttu að segja og skrifa. Hann fól jarðneskum verum fjársjóði sína, en þeir eru engu að síður frá himnum“ (1SM, bls. 26).

`Við finnum fjölmarga mismunandi höfunda í mismunandi umhverfi en samt opinbera þeir allir hinn sama Guð. Hvernig styður sá undraverði sannleikur áreiðanleika orðs Guðs?`