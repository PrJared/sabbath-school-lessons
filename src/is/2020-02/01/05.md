---
title:  Biblían sem sagnfræði
date:  01/04/2020
---

Biblían er sérstæð þegar hún er borin saman við aðrar helgar bækur þar sem hún gerist í sögunni. Það er að segja að Biblían er ekki aðeins heimspekilegar hugrenningar manna (eins og Konfúsíusar eða Búdda) heldur skráir hún athafnir Guðs í sögu mannsins sem allar stefna að sérstöku marki. Þegar um Biblíuna er að ræða er markið 1) fyrirheitið um Messías og 2) endurkoma Jesú. Sú framrás er einstök í Gyðingdómi og kristni í andstöðu við hringrásarviðhorf margra annarra trúarbragða, allt frá Egyptalandi fornaldar til nútíma austrænna trúarbragða.

`Lestu 1Kor 15.3-5, 51-55; Róm 8.11 og 1Þess 4.14. Hvað kenna þessir textar okkur ekki aðeins um sagnfræðilegan sannleika þess að Kristur reis upp frá dauðum heldur einnig hvaða þýðingu það hefur fyrir okkur persónulega?`

Guðspjöllin fjögur og Páll vitna um að Jesús dó, var grafinn og reis upp frá dauðum og birtist ýmsum eftir upprisuna. Þetta er staðfest af sjónarvottum sem lögðu hann í gröfina og komu síðar að henni tómri. Vitni snertu Jesú og neyttu matar með honum. María Magdalena, María (móðir Jesú) ásamt öðrum konum sáu hinn upprisna Krist. Lærisveinarnir töluðu við hann á veginum til Emmaus. Jesús birtist þeim og gaf þeim boðunarfyrirmælin miklu og Páll segir að ef við höfnum vitnisburði Ritninganna þá sé boðun okkar og trú ónýt (1Kor 15.14). Lærisveinarnir sögðu: „Sannarlega er Drottinn upprisinn“ (Lúk 24.34).

Kristur er einnig kynntur sem „frumgróði“ (1Kor 15.20) allra þeirra sem dánir eru. Sú sögulega staðreynd að Kristur reis upp frá dauðum og lifir í dag er trygging fyrir því að þeir verði einnig reistir upp á sama hátt og hann var. Þannig munu allir hinir réttlátu „lífgaðir verða vegna sambands síns við Krist“ (1Kor 15.22). Það bendir til sköpunar í framtíðinni þegar þeir sem tilheyra Kristi eða eru honum trúir verði reistir upp „þegar hann kemur“ (1Kor 25.23), „við hinn síðasta lúður“ (1Kor 15.52).

`Hvers vegna er fyrirheitið um upprisuna svo miðlægt fyrir trú okkar, einkum í ljósi þess að okkur skilst að hinir dánu séu sofandi? Hvers vegna er trú okkar „ónýt“ ef upprisan er ekki staðreynd?`