---
title:  Hið lifandi orð Guðs
date:  29/03/2020
---

Oft eru síðustu orð einhvers á banabeði mikilvægustu orð þess einstaklings. Móse, sem skráði fyrstu fimm grundvallarrit Biblíunnar, söng fyrir fólkið stuttu fyrir dauða sinn (5Mós 31.30 – 32.43).

`Lestu 5Mós 32.45-47. Hvernig lýsir Móse orði Guðs og mætti þess í lífi Hebreanna sem voru um það bil að ganga inn í fyrirheitna landið?`

Meðal síðustu orða Móse er sterk hvatning. Hann vildi leggja áherslu á að fólkið ætti að einbeita huga sínum og hjarta að því sem Guð hafði sagt því fyrir munn hans og beina sjónum sínum að Guði og vilja hans fyrir líf þess. Með því að kenna börnum sínum þessi orð mundi hver kynslóð koma frelsunaráformi sáttmála Guðs áleiðis. Takið eftir að fólkið átti ekki sjálft að velja hvaða orðum það ætti að hlýða heldur átti það „að halda öll ákvæði þessara laga og framfylgja þeim“ (5Mós 32.46).

Við lok sögu þessarar jarðar mun Guð eiga lýð sem er trúr allri Ritningunni, heldur boðorð Guðs og hefur trúna á Jesú (Opb 12.17). Sá lýður heldur fast við kenningar Biblíunnar því að þær tryggja ekki aðeins auðugra líf á jörðinni heldur eilíf örlög á því heimili sem Jesús býr okkur (Jóh 14.1-3).

`Jóh 1.1-5, 14; Jóh 14.6. Hvað kenna þessir textar okkur um Jesú og eilífa lífið? Hvaða tengsl eru á milli orðsins sem varð hold og opinberunar og innblásturs Ritningarinnar?`

Jesús er í brennidepli allrar Ritningarinnar og jafnframt takmark hennar. Koma hans sem Messías í holdi var uppfylling á fyrirheitum Gamla testamentisins. Vegna þess að hann lifði, dó og lifir að nýju höfum við ekki aðeins staðfestingu á Ritningunum heldur enn fremur fyrirheitið um eilíft líf í nýrri tilveru.

`Lestu aftur 5Mós 32.47. Hver er reynsla þín af því að hlýðni við orð Guðs er „ekki innantóm orð sem engu skipta“? Hvers vegna er trúin á Guð og hlýðni við orð hans aldrei markleysa?`