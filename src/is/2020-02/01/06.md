---
title:  Ummyndunarmáttur orðsins
date:  02/04/2020
---

`Lestu 2Kon 22.3-20. Hvað fékk Jósía konung til að rífa föt sín? Hvernig breytti sá fundur ekki aðeins honum heldur einnig allri þjóðinni í Júda?`

Þegar Jósía var u.þ.b. 25 ára 621 f.Kr. fann Hilkía æðsti prestur „lögbókina“ sem að öllum líkindum innihélt fyrstu fimm bækur Móse eða allavega 5Mós. Þessi bókrolla hafði týnst á stjórnarárum Amons, föður hans, og Manasse, hins vonda afa hans, mitt í dýrkun Baals, Aséru og alls himinsins hers (2Kon 21.3-9). Þegar Jósía heyrði skilmála sáttmálans reif hann klæði sín í algjörri örvæntingu þar sem hann gerði sér grein fyrir því hve langt hann og fólk hans hafði horfið frá því að tilbiðja hinn sanna Guð. Hann hóf strax siðbót um allt landið, reif niður fórnarhæðirnar og eyðilagði líkneski framandi guða. Þegar því lauk var einungis einn tilbeiðslustaður eftir í Júda: musteri Guðs í Jerúsalem. Þegar menn finna orð Guðs leiðir það til sannfæringar, iðrunar og veitir styrk til breytinga. Sú breyting hófst með Jósía en breiddist smám saman út um allt Júdaríki.

`Hvernig fullvissar Biblían okkur um að hún búi yfir mætti til að breyta lifi okkar og sýna okkur leiðina til frelsunar? Lestu Jóh 16.13; Jóh 17.17; Heb 4.12 og Róm 12.2.`

Einn áhrifamesti votturinn um mátt Biblíunnar er breytt líf. Orðið ristir gegnum synd mannsins og siðspillingu og opinberar rauneðli hans og þörf fyrir frelsara.

Það verður að túlka einstaka bók eins og Biblíuna á sérstæðan hátt, bók sem er byggð upp í sögu mannsins, mettuð spádómum og hefur mátt til að umbreyta lífi manna. Það er ekki hægt að túlka hana eins hverja aðra bók því að það verður að skilja hið lifandi orð Guðs í ljósi lifandi Krists sem hét því að senda anda sinn til að leiða okkur „inn í allan sannleikann“ (Jóh 16.13). Biblían, sem opinberar sannleika Guðs, hlýtur því að innihalda meginreglur sem fylgja ber við túlkun hennar. Þessar meginreglur koma í ljós þegar við rannsökum hvernig þeir sem skráðu Ritninguna notuðu hana og nýttu leiðsögn hennar er þeir leyfðu henni að túlka sig sjálf.