---
title:  Daniel, Nebúkadnesar og Babýlon
date:  02/06/2020
---

Í júlí 2007 var fræðimaður að vinna að verkefni í breska safninu þegar hann fann töflu frá tíma Nebúkadnesars konungs í Babýlon. Á þessari töflu fann hann nafnið Nebúsarsekím sem var nafn embættismanns í Babýlon sem nefndur er í Jer 39.3. Nebúsarsekím er einn af mörgum einstaklingum, þar á meðal bæði konungar og embættismenn, sem fornleifafræðin hefur fundið vísbendingar um frá tíma Daníels og Nebúkadnesars.

`Lestu Dan 1 og 5. Hvernig samsvara þær ákvarðanir sem Daníel tók í upphafi þeirri ákvörðun Guðs að nota hann sem þjón sinn og spámann til að hafa áhrif á milljónir manna í aldanna rás?`

Daníel „einsetti sér“ (Dan 1.8) að vera Guði trúr varðandi mataræði sitt og bænalíf. Þessar góðu venjur sem hann mótaði snemma urðu það sem einkenndi athafnir hans og veittu honum styrk langa ævi. Þær leiddu til skýrrar hugsunar, visku og skilnings sem komu að ofan. Bæði Nebúkadnesar og Belsassar tóku eftir þessu og hófu hann því upp í æðstu stöður ríkisins. En það sem var enn mikilvægara var að það leiddi til afturhvarfs Nebúkadnesars konungs (Dan 4.31-34).

Nebúkadnesar var sonur Nabópólassars. Þeir reistu í sameiningu dýrðlega borg sem átti enga sér líka í hinum forna heimi (Dan 4.27). Borgin Babýlon var geysistór og hafði rúmlega 300 musteri, frábæra höll og umkringd af gríðarmiklum tvöföldum múr sem var 4-7 m á þykkt. Á múrunum voru átta stór hlið sem báru nöfn helstu guða Babýlon. Þekktast þeirra er Istar hliðið sem Þjóðverjar grófu upp og endurreistu í Pergamussafninu í Berlín.

Í Dan 7.4 er Babýlon lýst sem ljóni með arnarvængi. „Skrúðgönguleiðin“ sem lá að Istar-hliðinu hafði 120 ímyndir af ljónum meðfram leiðinni. Ímynd af risavöxnu ljóni sem ræðst á mann fannst við uppgröft og stendur enn í dag utan við borgina. Allt þetta sýnir fram á að ljónið er viðeigandi tákn um hina miklu Babýlon. Enn einu sinni hefur saga Biblíunnar og spádómsboðskapur verið staðfest.

`Hvað er átt við með því sem við lesum í Dan 1.8 að Daníel hafi „einsett sér“? Hvað er sumt af því sem við þurfum að einsetja okkur að gera eða gera ekki?`