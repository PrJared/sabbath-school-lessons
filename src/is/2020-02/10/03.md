---
title:  Jesaja, Hiskía og Sanheríb
date:  01/06/2020
---

`Lestu Jes 36.1-3 og Jes 37.14-38. Hvernig frelsaði Guð fólk sitt undan umfangsmikilli herferð Assýríu gegn Júda?`

Árið 701 f.Kr. fór Sanheríb í herferð gegn Júda sem sagt er frá í Biblíunni. Sanheríb segir sjálfur frá því á ýmsan veg. Í sagnaskrám hans sem fundust í höfuðborginni Nínive hreykir hann sér yfir því að hafa gert umsátur um 46 af sterklega víggirtum borgum hans [þ.e. Hiskías] ásamt fjölda minni þorpa í nágrenni þeirra og unnið sigur yfir þeim. Í höll sinni í Nínive fagnar Sanheríb yfir falli borgarinnar Lakís í Júdeu með því að þekja veggi í móttökusal hallarinnar með rismynd sem sýnir umsátur hans og bardaga um borgina.

Nýlegur uppgröftur við Lakís hefur fundið gífurlegar rústir frá því að Sanheríb brenndi borgina. En Jerúsalem slapp á undraverðan hátt. Það einasta sem Sanheríb gat hreykt sér af var þetta: „Ég lokaði Hiskía Júda (konung) inni í borg sinni líkt og fugl í búri.“ Engin lýsing er af því að Jerúsalem hafi verið eytt eða fangar teknir sem þrælar.

Það er rétt að setið var um Jerúsalem en Biblían bendir á að umsátrið hafi einungis staðið yfir í einn dag þar sem engill Drottins hafi frelsað Jerúsalem. Það er eins og Jesaja spámaður hafði sagt fyrir: „Þess vegna segir Drottinn um Assýríukonung: Hann kemur ekki inn í þessa borg, skýtur ekki einni ör þangað. Hann ber hvorki skjöld gegn henni né hleður að henni virkisvegg. Hann mun snúa aftur sama veg og hann kom, inn í þessa borg kemur hann ekki, segir Drottinn. Ég vil vernda þessa borg og frelsa hana vegna sjálfs mín og vegna Davíðs, þjóns míns“ (Jes 37.33-35).

Það er eftirtektarvert að einungis Lakís sé sýnd á áberandi hátt í Nínive, höfuðborg Assýríu. Jerúsalem er ekki nefnd á hallarmúrunum. Sanheríb gat einungis hrósað sér af því að hafa sigrað Lakís. Lokauppgjörið milli Guðs himnanna og guða Assýríumanna birtist í því að Guð frelsaði fólk sitt. Hann sér áleitni Assýríumanna. Hann heyrir bæn Hiskía. Guð er að verki í sögunni.

`Hvernig getur þú munað að sami Guð sem frelsaði Ísrael á þessum tíma og stað er hinn sami sem þú biður til og treystir á í dag?`