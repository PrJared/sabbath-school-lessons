---
title:  Hinn sanni Jesús
date:  03/06/2020
---

`Lestu Matt 26.57-67; Jóh 11.45-53 og Jóh 18.29-31. Hver var Kaífas og hvaða hlutverki gegndi hann við dauða Krists? Hver var Pontíus Pílatus og hvers vegna var ákvörðun hans svo mikilvæg fyrir ráðið til að ná fram áformum sínum?`

Kaífas var æðsti presturinn og það var hann sem kom af stað launráðum um að deyða Jesú. Við finnum staðfestingu á tilveru hans í ritum Jósefusar, sagnaritara Gyðinga, sem skrifaði fyrir hönd Rómverja. Hann segir m.a.: „Auk þess svipti hann (þ.e. rómverski valdhafinn) Jósef, sem var einnig kallaður Kaífas, embætti sínu sem æðsti prestur og útnefndi Jónatan, son Ananusar fyrrum æðsta prests, til að taka við embætti hans“ (Heildarverk Jósefusar. Kregel Publications, 1969, 18. bók, 4. kafli, bls. 381).

Í 1990 fannst fjölskyldugröf með tólf beinakistlum fyrir sunnan Jerúsalem. Peningar og leirker úr gröfinni eru dagsett um miðja 1. öld e.Kr. Skrautlegasti beinakistillinn, sem inniheldur bein margra einstaklinga, ber nafnið „Jósef, sonur Kaífasar.“ Margir fræðimenn telja að þetta sé gröf og beinakistill Kaífasar æðstaprests sem átti svo ríkan þátt í dauða Jesú.

Árið 1961 fannst áletrun á steini í leikhúsinu í Sesareu Maritíma með nafni Pontíusar Pílatusar sem var landstjóri Júdeu á tíma Tíberíusar keisara.

Þannig hafa sumar af þeim persónum sem tengdust dauða Krists verið staðfestar af sögunni.

Sagnfræðingar fyrstu og annar aldar e.Kr. tala einnig um Jesú frá Nasaret. Rómverski sagnaritarinn Tasítus nefnir Krist, sem Pontíus Pílatus tók af lífi á stjórnartíma Tíberíusar, og hina fyrstu kristnu í Róm. Pliný hinn yngri sem var rómverskur ríkisstjóri skrifar til Trajans keisara 112/113 e.Kr. og spyr hann ráða hvernig hann eigi að meðhöndla hina kristnu. Hann segir frá því að þeir komi saman á ákveðnum degi fyrir birtu og syngi sálma eins og fyrir guð.

Þessar fornleifar og sagnaheimildir gefa okkur viðbótarvísbendingu auk Biblíunnar um tilveru Jesú sem var tilbeðinn innan 50 ára eftir dauða sinn. Sjálf guðspjöllin eru frumheimildir um Jesú og við ættum að rannsaka þau gaumgæfilega til að læra meira um Jesú og líf hans.

`Það er alltaf gott að hafa fornleifasannanir til að styðja trú okkar, en hvers vegna verðum við að læra að byggja ekki trú okkar á þeim, þó svo þær geti verið góð hjálp?`