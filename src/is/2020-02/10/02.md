---
title:  Davíð, Salómon og konungsríkið
date:  31/05/2020
---

Konungsveldi Davíðs og Salómons markar gullöld í sögu Ísraels. En hvað ef Davíð og Salómon voru aldrei til eins og sumir hafa haldið fram? Hvað ef ríki þeirra var ekki eins umfangsmikið og því er lýst í Biblíunni eins og sumir vilja einnig meina? Án Davíðs væri engin Jerúsalem sem höfuðborg þjóðarinnar (2Sam 5.6-10). Án Davíðs hefði sonur hans, Salómon, ekki byggt neitt musteri (1Kon 8.17-20). Að lokum, án Davíðs væri enginn Messías í framtíðinni, þar sem því hafði verið heitið að Messías myndi vera af ætt Davíðs (Jer 23.5, 6; Opb 22.16). Það þyrfti algjörlega að endurrita sögu Ísraels. En það er einmitt sú saga, eins og hún er skráð í Ritningunni, sem gefur Ísrael og söfnuðinum sérstætt hlutverk sitt og ætlunarverk.

`Lestu 1Sam 17. Hvernig tryggir Guð Ísrael afgerandi sigur? Hvern notar Guð til að vinna þennan sigur? Hvar átti þessi sigur sér stað?`

Tökum eftir nákvæmri lýsingu á staðsetningu víglínunnar í 1Sam 17.1-3. Í dag er staðurinn Kirbet Queijafa á hæðunum þar sem þessi vers segja að herbúðir Ísraelsmanna hafi verið. Nýlegur uppgröftur á því svæði hefur fundið gríðarlega víggirta borg frá tíma Sáls og Davíðs sem hafði góða yfirsýn yfir dalinn. Tvö hlið hennar hafa verið grafin upp. Þar sem flestar borgir í Ísrael til forna höfðu einungis eitt hlið þá hjálpar þessi fundur okkur að bera kennsl á staðinn sem Saaraím (1Sam 17.52) sem þýðir „tvö hlið.“

Sé þessi auðkenning rétt er það í fyrsta sinn að þessi borg frá biblíutímum hefur verið auðkennd. Við uppgröft í 2008 og 2013 fundust tvær áletranir sem margir telja að séu elstu áletranir á hebresku sem til eru. Önnur þeirra nefnir Esbaal, sem er sama nafn og einn sona Sáls konungs hafði (1Kro 9.39).

Í 1993 fannst áletrun á minnisvarða í borginni Tel Dan í Norðurríkinu sem Hasael konungur í Damaskus hafði ritað þar sem hann segir frá sigri sínum yfir „konungi Ísraels“ og „húsi Davíðs.“ En þannig er valdatíma konungsættar Davíðs lýst í Biblíunni og hún er jafnframt sterk vísbending sem fornleifafræðin gefur okkur um að Davíð var raunverulegur eins og Biblían heldur fram.

`Hugleiddu hvaða afleiðingar það myndi hafa á trú okkar ef Davíð konungur var aldrei til eins og sumir vilja halda fram.`