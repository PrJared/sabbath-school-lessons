---
title:  Trúin og sagan
date:  04/06/2020
---

Við lifum ekki í tómarúmi. Val okkar hefur ekki aðeins áhrif á okkur sjálf heldur einnig á aðra. Á sama hátt hefur líf margra einstaklinga meðal fólks Guðs haft mikil áhrif á framtíð annarra en þeirra sjálfra. Í Heb 11, sem við þekkjum sem kafla „trúarhetjanna,“ sjáum við yfirlit yfir áhrif margra þessara fornu trúarhetja.

**Lestu Heb 11.1-40. Hvað getum við lært af þessum fornu hetjum og lífi þeirra?**

`Enok `

`Nói `

`Abraham`

`Sara `

`Jósef `

`Móse `

`Rahab `

`Samson `

Trú er ekki aðeins fólgin í því að trúa á eitthvað eða einhvern. Trúin felur í sér að bregðast við þeim átrúnaði með því að gera eitthvað. Það er það sem reiknast til réttlætis. Það eru slíkar trúarathafnir sem breyta sögunni. Hver slík athöfn er háð trausti til orðs Guðs.

Nói auðsýndi trú þegar hann byggði örkina því að hann treysti orði Guðs fremur en eigin reynslu og rökhyggju. Reynsla hans og rökhyggja benti til þess að flóð væri algjör fjarstæða þar sem aldrei hafði rignt til þessa. En Nói hlýddi Guði og mannkynið lifði af flóðið. Abraham fór frá Úr í suðurhluta Mesópótamíu, háþróuðustu borg heimsins á þeim tíma, og fór án þess að vita hvert Guð mundi leiða hann. En hann kaus að fara eftir orði Guðs. Móse kaus að verða fjárhirðir sem síðan leiddi fólk Guðs til fyrirheitna landsins fremur en að verða konungur yfir Egyptalandi, mesta heimsveldi síns tíma. Hann treysti rödd Hins almáttka sem kallaði til hans úr logandi runnanum. Rahab ákvað að treysta frásögnunum um frelsun Guðs og hún verndaði njósnarana tvo og varð hluti af ættartölu Jesú. Við vitum svo lítið um hvernig ákvarðanir okkar muni hafa áhrif á líf fjölda fólks bæði á okkar tíma og í framtíðinni.

`Hvaða mikilvægum ákvörðunum stendur þú andspænis? Hvernig tekur þú ákvarðanir þínar og hvers vegna ferðu þannig að?`