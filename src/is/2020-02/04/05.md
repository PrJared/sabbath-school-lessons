---
title:  Skynsemin
date:  22/04/2020
---

`Lestu 2Kor 10.5, 6; Okv 1.7 og Okv 9.10. Hvers vegna er svo mikilvægt að hlýða Kristi í hugsunum okkar? Hvers vegna er ótti Drottins upphaf viskunnar?`

Guð hefur gefið okkur hæfileikann til að hugsa og álykta. Sérhver athöfn okkar og guðfræðileg röksemdafærsla gengur út frá því að við getum hugsað og dregið ályktanir. Við styðjum ekki ósanngjarna trú. En í kjölfar upplýsingastefnunnar á 18. öld tók skynsemishyggjan á sig nýtt og ráðandi hlutverk, einkum í hinum vestræna heimi, hlutverk sem nær langt út fyrir hæfileika okkar að hugsa og komast að réttum niðurstöðum.

En andstætt því viðhorfi að öll þekking okkar byggist á skynfæralegri reynslu er annað viðhorf sem lítur á hyggjuvit mannsins sem meginuppsprettu þekkingarinnar. Það viðhorf er kallað skynsemistefna sem heldur því fram að sannleikurinn sé ekki eitthvað sem við skynjum heldur sé hann vitsmunalegur og byggist á rökum. Með öðrum orðum, viss sannindi eru til og það er einungis með skynsemi okkar að við getum beint skilið þau. Það gerir skynsemi mannsins að prófsteini og staðli fyrir sannleikann. Skynsemin varð hið nýja kennivald og sá mælikvarði sem allt varð að lúta fyrir, þar á meðal vald kirkjunnar og jafnvel vald og kennivald Biblíunnar sem orðs Guðs. Öllu sem lá ekki ljóst fyrir samkvæmt skynseminni var hafnað og efast var um hvort það ætti rétt á sér. Þessi afstaða hafði áhrif á mikinn hluta Ritningarinnar. Öll kraftaverk og yfirnáttúrulegar athafnir Guðs, eins og t.d. líkamleg upprisa Jesú, meyjarfæðingin og sex daga sköpunin ásamt fleirum voru ekki lengur talin vera áreiðanleg eða sönn.

En sannleikurinn er sá að við ættum að minnast þess að syndin hefur jafnvel haft áhrif á hæfileika okkar til að beita skynseminni og við þurfum að leggja hana undir yfirstjórn Krists. Skilningur mannanna er blindaður og þeir eru fjarlægir Guði (Ef 4.18). Við þurfum að leyfa orði Guðs að upplýsa okkur. Einnig ber að hafa í huga að sú staðreynd að Guð er skapari okkar bendir til þess, biblíulega talað, að mannleg skynsemi okkar er ekki sköpuð til að starfa sjálfstætt og óháð Guði. Þess í stað er „ótti Drottins… upphaf viskunnar“ (Okv 9.10, sbr. Okv 1.7). Við getum einungis hugsað réttilega af skynsemi þegar við veitum viðtöku opinberun Guðs eins og hún birtist í hinu ritaða orði hans og látum það hafa æðsta sess í lífi okkar og erum fús að fylgja því sem er ritað í Biblíunni.

`Á sínum tíma bjó Thomas Jefferson forseti til sína eigin útgáfu af Nýja testamentinu með því að skera burt allt sem að hans mati var ekki í samræmi við skynsemina. Þar með fjarlægði hann næstum öll kraftaverk Jesú, þar á meðal upprisu hans. Hvað ætti það að kenna okkur varðandi takmörkun skynseminnar til að skilja sannleikann?`