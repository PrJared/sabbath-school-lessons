---
title:  Reynslan
date:  20/04/2020
---

`Lestu Róm 2.4 og Tít 3.4, 5. Hvernig finnum við fyrir gæsku Guðs og umburðarlyndi, vinsemd hans, fyrirgefningu og kærleika? Hvers vegna er mikilvægt að trú okkar sé ekki aðeins óhlutstæð og vitsmunaleg þekking heldur eitthvað sem við höfum reynslu af? En hvernig getur reynsla okkar stangast á við Biblíuna og jafnvel leitt okkur afvega í trú okkar?`

Reynslan er hluti af tilveru okkar. Hún hefur sterkt mótandi áhrif á tilfinningar okkar og hugsanir. Guð hefur hannað okkur þannig að samskipti okkar við sköpunarverk hans og jafnvel Guð sjálfan eru í nánum tengslum við reynslu okkar og mótuð af henni.

Guð þráir að við upplifum fegurð persónutengsla, lista og tónlistar og undur sköpunarverksins ásamt fögnuðinum yfir frelsunarverki hans og mætti fyrirheitanna í orði hans. Trúarskoðanir okkar og trú eru meira en kenningar og ákvarðanir sem byggjast á skynsemi. Reynsla okkar mótar að miklu leyti viðhorf okkar til Guðs og jafnvel skilning okkar á orði hans. En við þurfum einnig að gera okkur skýra grein fyrir því að reynsla okkar er takmörkunum háð og vanhæf til að þekkja vilja Guðs.

`Hvaða viðvörun er að finna í 2Kor 11.1-3? Hvað ætti það að segja okkur um að hve miklu leyti við getum treyst reynslu okkar?`

Reynsla getur verið mjög blekkjandi. Samkvæmt Biblíunni verður reynslan að hafa sinn rétta vettvang. Ritningin verður að gefa henni merkingu og móta hana og túlka. Stundum viljum við reyna eitthvað sem er ekki í samræmi við orð Guðs og vilja. Þá þurfum við að læra að treysta orði Guðs jafnvel meira en reynslu okkar og löngunum. Við ættum að vera á verði og fullvissa okkur um að jafnvel reynsla okkar sé alltaf í samræmi við orð Guðs og ekki í andstöðu við augljósar kenningar Biblíunnar.

`Trú sem hefur elsku til Guðs og elsku til annarra (sjá Mrk 12.28-31) til grundvallar er greinilega trú þar sem reynslan er mikilvæg. En hvers vegna er jafnframt mikilvægt að við metum alltaf reynslu okkar á grundvelli orðs Guðs?`