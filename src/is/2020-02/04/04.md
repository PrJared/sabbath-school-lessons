---
title:  Menningarhættir
date:  21/04/2020
---

Við tilheyrum öll ákveðnum menningarsvæðum. Við verðum líka fyrir áhrifum af ákveðnum menningarháttum og erum mótuð að þeim. Ekkert okkar kemst hjá því. Hugsaðu t.d. um hve mikið af Gamla testamentinu segir frá því hvernig Ísrael spilltist vegna áhrifa frá menningarháttum nágrannaþjóðanna. Erum við eitthvað frábrugðin þeim eða betri?

Orð Guðs var gefið í sérstöku menningarumhverfi þó svo það takmarkist ekki einungis við það eitt. Þó svo menningarhættir hafi óhjákvæmilega áhrif á skilning okkar á Biblíunni ættum við ekki að missa sjónar af þeirri staðreynd að hún rís upp yfir rótgróna menningarhætti eins og þjóðerni, yfirráð og stöðu í þjóðfélaginu. Það er ein ástæða þess að Biblían ber af í samanburði við menningarheim mannsins og getur jafnvel umbreytt eða leiðrétt synduga þætti sem finnast á öllum menningarsvæðum.

`Lestu 1Jóh 2.15-17. Hvað á Jóhannes við þegar hann segir að við ættum ekki að elska þá hluti sem í heiminum eru? Hvernig getum við lifað í þessum heimi án þess að hafa heimslegan hugsunarhátt?`

Menningin hefur orðið fyrir áhrifum syndarinnar eins og allt annað í sköpunarverki Guðs. Þess vegna fellur hún einnig undir dóm Guðs. Sumir þættir menningar okkar kunna að falla vel að trú okkar en við verðum ávallt að gæta okkar að gera greinarmun á þeim. Ef vel ætti að vera ætti sú trú sem Biblían boðar að skora á viðtekna menningu, ef þörf krefur, og skapa mótleiksmenningu sem er í samræmi við orð Guðs. Ef við höfum ekki eitthvað rótfest í okkur sem kemur að ofan munum við brátt láta undan því sem er umhverfis okkur.

Ellen G. White gefur okkur eftirfarandi innsæi: „Fylgjendur Krists eiga að vera aðgreindir frá heiminum hvað meginreglur og áhugamál áhrærir en þeir eiga ekki að einangra sig frá heiminum. Frelsarinn umgekkst stöðugt menn til að lyfta þeim upp og göfga þá en ekki til þess að hvetja þá til neins sem væri ekki í samræmi við vilja Guðs“ (CT, bls. 323).

`Hvaða þættir í menningarumhverfi þínu eru í algjörri andstöðu við þá trú sem Biblían boðar? Hvernig stöndum við föst gegn þeim þáttum sem leitast við að spilla trú okkar?`