---
title:  Biblían
date:  23/04/2020
---

Heilagur andi sem hefur opinberað manninum innihald Biblíunnar og innblásið það mun aldrei leiða okkur andstætt orði Guðs eða burtu frá því. Fyrir Sjöunda-dags aðventista hefur Biblían æðra úrslitavald en hefðir mannanna, reynsla þeirra, skynsemi eða menning. Biblían ein er sá mælikvarði sem meta verður allt annað út frá.

`Lestu Jóh 5.46, 47 og Jóh 7.38. Hver er úrslitaheimildin fyrir Jesú Krist til að skilja andlegar spurningar? Hvernig staðfestir Biblían að Jesús sé hinn sanni Messías?`

Sumir telja sig hafa fengið sérstakar opinberanir og leiðbeiningar frá Heilögum anda sem stangast á við skýran boðskap Biblíunnar. Í þeirra huga hefur Heilagur andi fengið æðra vald en orð Guðs. En hver sem gerir hið ritaða og innblásna orð Guðs að engu og sneiðir hjá skýrum boðskap þess er á hættulegri braut og fylgir ekki leiðsögn Anda Guðs. Biblían er okkar einasta andlega vörn. Hún ein er áreiðanlegur mælikvarði alls sem hefur með trú og trúariðkun að gera.

„Heilagur andi talar til hugans í Ritningunum og festir sannleikann í hjartað. Þannig flettir hann ofan af villu og hrekur hana úr sálinni. Það er fyrir anda sannleikans sem vinnur með orð Guðs að vopni að Kristur sveigir sinn útvalda lýð undir áhrif sín“ (ÞA, bls.502).

Það ætti aldrei að skilja það svo að Heilagur andi komi í stað orðs Guðs. Þess í stað vinnur hann í samræmi við Biblíuna og notar hana til að draga okkur til Krists og gerir hana þannig að einasta mælikvarðanum á ósvikin andlegheit samkvæmt Biblíunni. Biblían sér okkur fyrir sannri kenningu (sjá 1Tím 4.6) og þar sem hún er orð Guðs er hún áreiðanleg og á réttilega skilið að við henni sé tekið að fullu. Það er ekki hlutverk okkar að fella dóm yfir henni. Orð Guðs, aftur á móti, er með réttu sá valdhafi sem dæmir hugsanir okkar þar sem það er hið ritaða orð sjálfs Guðs.

`Hvers vegna er Biblían öruggari leiðarvísir í andlegum málum en hlutdrægar skoðanir? Hverjar eru afleiðingarnar af að taka ekki við Biblíunni sem staðli allra kenninga og jafnvel andlegrar reynslu okkar? Hvers vegna mundi það leiða til óreiðu og villu ef leynilegar opinberanir væru lokaorðið í andlegum málum?`