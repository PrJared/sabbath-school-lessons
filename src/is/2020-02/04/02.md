---
title:  Hefðin
date:  19/04/2020
---

Hefð er í sjálfri sér ekki slæm. Hún gefur endurteknum atburðum daglegs lífs okkar vissa fastmótun og mynstur. Hún getur hjálpað okkur að halda tengslum við rætur okkar. Það kemur því ekki á óvart að hefðin gegni mikilvægu hlutverki í trúarlífi okkar. En hún býður einnig hættunni heim.

`Hvað segir Mrk 7.1-13 okkur um viðbrögð Jesú við sumum erfikenningum síns tíma? Hvað getum við lært af því?`

Þær erfikenningar sem Jesús stóð andspænis höfðu gengið í arf frá kennurum til nemenda innan samfélags Gyðinganna. Á tíma Jesú höfðu þær öðlast jafngildi Ritningarinnar. En hefðin hefur tilhneigingu til að vaxa með tímanum og sífellt safna um sig smáatriðum og þáttum sem voru upphaflega ekki hluti af orði Guðs eða áformum. En jafnvel þó mannlegum hefðum sé haldið fram af virtum öldungum, eins og t.d. trúarleiðtogum Gyðinga á tíma Krists (sjá Mrk 7.3, 5) þá jafnast þær ekki á við boð Guðs (sjá Mrk 7.8, 9). Þær eru hefðir manna og að lokum leiddu þær til ógildingar á orði Guðs (Mrk 7.13).

`Lestu 1Kor 11.2 og 2Þess 3.6. Hvernig greinum við milli orðs Guðs og mannlegra hefða? Hvers vegna er svo mikilvægt að við greinum á milli þeirra?`

Hið lifandi orð Guðs tendrar í okkur virðingu fyrir orði Guðs og tryggð við það. Sú tryggð kemur af stað vissum hefðum. En tryggð okkar verður samt að sýna hinum lifandi Guði hollustu sem hefur opinberað vilja sinn í hinu ritaða orði sínu. Þannig gegnir Biblían einstöku hlutverki sem er öllum mannlegum hefðum yfirsterkara. Biblían er ofar öllum hefðum, jafnvel þeim sem eru góðar. Það þarf stöðugt að kanna hvort hefðir, sem eru ávöxtur reynslu okkar með Guði og orði hans, standast mælikvarða Heilagrar ritningar.

`Hvað gerum við í kirkju okkar sem gæti talist vera „hefð?“ Hvers vegna er mikilvægt að greina það frá kenningum Biblíunnar?`