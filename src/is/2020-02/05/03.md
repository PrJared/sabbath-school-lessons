---
title:  Eining Ritningarinnar
date:  27/04/2020
---

Biblían sjálf heldur því fram að öll ritningin sé innblásin af Guði (2Tím 3.16) og að enginn „þýðir neinn spádóm Ritningarinnar af sjálfum sér… . heldur töluðu menn orð frá Guði, knúðir af heilögum anda“ (2Pét 1.20, 21). Þar sem Guð er í raun hinn raunverulegi höfundur Biblíunnar getum við reiknað með almennri einingu og samræmi hinna mismunandi hluta Ritningarinnar varðandi málefni sem skipta meginmáli í henni.

`Lestu Tít 1.9 og 2Tím 1.13. Hvers vegna er eining Biblíunnar svo mikilvæg fyrir trú okkar?`

Það er einungis á grundvelli innri einingar Ritningarinnar, sem á rætur að rekja til guðlegs innblásturs hennar, að hún getur túlkað sig sjálf. Ef Ritningin hefði ekki þessa einingu kenninga sinna gætum við ekki haft samræmi í neinum trúarkenningum eða öðrum málefnum. Án einingar Biblíunnar gæti kirkjan ekki greint sannleika frá villu og hafnað villikenningum. Kirkjan hefði ekki heldur neinn grundvöll fyrir aga eða leiðréttingu afbrigða frá sannleika Guðs. Ritningin mundi glata sannfæringarmætti sínum og mætti sínum til að leysa úr ánauð.

Jesús og höfundar Biblíunnar ganga hinsvegar út frá einingu Ritningarinnar sem byggist á guðlegum uppruna hennar. Við sjáum það í þeim algenga vana að vitna í ýmsar bækur í Gamla testamentinu sem jafngildar og samstilltar (sjá Róm 3.10-18 þar sem Páll notar tilvitnanir frá Préd 7.20; Slm 14.2, 3; 5.10; 10.7 og Jes 59.7, 8).

Höfundar Biblíunnar litu á Ritninguna sem óaðskiljanlega, samstæða heild þegar um meginþemu var að ræða. Það er ekkert ósamræmi milli Gamla testamentisins og þess Nýja. Nýja testamentið inniheldur ekki nýtt fagnaðarerindi eða ný trúarbrögð. Gamla testamentið er opnað betur í því Nýja og Nýja testamentið byggir á því Gamla. Svo segja má að testamentin tvö hafi gagnkvæm tengsl þar sem þau varpa ljósi hvort á annað.

Eining Ritningarinnar gefur einnig til kynna að taka eigi til greina alla Ritninguna (tota scriptura) þegar við rannsökum efni hennar fremur en byggja kenningu okkar á einstökum yfirlýsingum.

`Hvað ættum við að gera þegar við rekumst á texta sem virðast stangast á í Biblíunni? Hvernig förum við að því að leysa þann vanda?`