---
title:  Skýrleiki Ritningarinnar
date:  28/04/2020
---

Það þýðir lítið að skírskota til Ritningarinnar einnar ef merking textans er óljós.

`Lestu Matt 21.42; Matt 12.3, 5; Matt 19.4; Matt 22.31; Mrk 12.10, 26; Lúk 6.3; Matt 24.15 og Mrk 13.14. Hvað gefur það til kynna varðandi það hve skýr boðskapur Ritningarinnar er að Jesús vísar hvað eftir annað til hennar?`

Vitnisburður Biblíunnar er ótvíræður: Biblían er nægilega ljós varðandi kenningar sínar. Biblían er nægilega ljós til þess að bæði börn og fullorðnir geta skilið hana einkum þegar um er að ræða grundvallarkenningar hennar. Samt eru óendanleg tækifæri fyrir okkur til að auka þekkingu okkar og skilning. Við þurfum ekki neitt kirkjulegt yfirvald til að sjá okkur fyrir merkingu Biblíunnar. Þess í stað geta allir sem trúa skilið grundvallarkenningar hennar. Hún gengur út frá prestdómi allra þeirra sem trúa fremur en takmörkun túlkunar hennar við einhverja fáa útvalda eins og t.d. atvinnupresta. Þess vegna hvetur Biblían okkur til að rannsaka Ritninguna sjálf þar sem við getum skilið boðskap Guðs til okkar.

Það hefur réttilega verið bent á að „mótsagnalaust fordæmi höfunda Biblíunnar sýni að við eigum að taka Ritninguna blátt áfram og bókstaflega nema augljóst sé að um myndmál sé að ræða… . Við þurfum ekki að fjarlægja neitt hismi bókstaflegrar merkingar í því skyni að finna síðan kjarnann í dulrænni, hulinni og táknsögulegri merkingu sem einungis innvígðir einstaklingar geta dregið fram“ (HSDAT, 2000, bls. 65). Skýrleiki Biblíunnar hefur með málfar, meiningu og orð Ritningarinnar að gera þar sem höfundar Biblíunnar höfðu ákveðinn boðskap að flytja fremur en huglæga, margþætta og frjálsa merkingu textans.

Þetta þýðir samt ekki að við rekumst ekki stundum á texta eða hugmyndir sem við skiljum ekki til fulls. Við verðum að muna að þetta er orð Guðs og við erum fallnar mannverur. Samt er orð Guðs nægilega ljóst þegar um er að ræða málefni sem við þurfum að vita og þekkja, einkum þau sem varða frelsun okkar.

`Hugsaðu um atvik þar sem þú skildir ekki ákveðinn texta en síðan leystist málið. Hvað lærðir þú af þeirri reynslu sem gæti e.t.v. hjálpað öðrum sem glíma við svipuð vandamál?`