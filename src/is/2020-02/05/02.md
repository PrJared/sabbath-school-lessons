---
title:  Ritningin–ráðandi mælikvarði
date:  26/04/2020
---

Allt frá upphafi hafa Sjöunda-dags aðventistar litið á sig sem fólk Bókarinnar, þ.e. kristna sem trúa Biblíunni. Með því að staðfesta meginregluna um Ritninguna eina viðurkennum við sérstætt kennivald Biblíunnar. Ritningin ein er ráðandi mælikvarði guðfræðinnar og úrslitavald varðandi líf og kenningar. Aðrar heimildir, eins og t.d. trúarreynsla, skynsemi eða hefðir, eru háðar Biblíunni. Meginreglunni um Ritninguna eina var ætlað að vernda kennivald Ritningarinnar svo að túlkun hennar væri ekki háð kirkjunni og hún útilokaði að mælikvarðinn fyrir túlkun hennar kæmi annars staðar frá en úr Biblíunni sjálfri.

`Lestu 1Kor 4.1-6, einkum 6. versið þar sem Páll segir að við ættum ekki að fara lengra en ritað er. Hvers vegna er það mikilvægt fyrir trú okkar?`

Fyrirmælin um að fara „ekki lengra en ritað er“ útilokar samt ekki upplýsingar og innsýn frá öðrum heimildum eins og fornleifafræði Biblíunnar og sögu. Önnur rannsóknasvið kunna að varpa ljósi á ýmsa þætti í Biblíunni og gefa okkur betri bakgrunn ýmissa texta. Þau útiloka heldur ekki hjálpargögn sem hjálpa við túlkunina, eins og t.d. orðabækur, orðasöfn, stafrófsskrár og aðrar bækur og ritskýringar. En ef við viljum túlka texta Biblíunnar réttilega verður textinn að hafa forgang yfir alla aðra þætti, vísindi og önnur hjálpargögn. Önnur sjónarmið þarf að meta á grundvelli Ritningarinnar í heild sinni.

Þegar við beitum meginreglunni um Ritninguna eina staðfestum við að komi upp andstæð sjónarmið við túlkun trúar okkar hefur Ritningin ein lokaorðið varðandi kennivald eða hefðir kirkjunnar. Við ættum aldrei að fara lengra en Biblían sjálf segir eða andmæla því. Sönn kristni og sannfærandi boðun fagnaðarerindisins eru háð staðfastri hollustu við valdboð Ritningarinnar.

Lúther sagði: „Ritningin ein er hinn sanni herra yfir öllum ritum og kenningum á jörðinni“ (Verk Lúthers, 32. bindi: Starfsferill siðbótamannsins II. Fortress Press, 1999, bls. 11, 12).

`Lestu Post 17.10, 11. Hvað segja þessi vers okkur um hvað felst í forgangi Ritningarinnar?`