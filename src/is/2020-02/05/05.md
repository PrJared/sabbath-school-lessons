---
title:  Ritningin túlkar sig sjálf
date:  29/04/2020
---

Það er einungis vegna þess að almenn eining ríkir í Ritningunni að Biblían getur túlkað sjálfa sig. Ef slík eining væri ekki til staðar gæti Ritningin ekki verið það ljós sem opinberar eigin merkingu og einn hluti Ritningarinnar túlkar aðra hluta og verður þannig lykillinn að því að skilja tengda texta.

`Lestu Lúk 24.27, 44, 45. Hvernig vísar Jesús tilbaka til Ritningarinnar í því skyni að útskýra hver hann er? Hvað kennir það okkur um það hvernig við getum notað Ritninguna?`

Kosturinn við að láta Ritninguna túlka sjálfa sig er sá að hún varpar viðbótarljósi á eigin merkingu. Þar með getum við ekki tengt mismunandi texta saman af handahófi til að sanna skoðun okkar. Þess í stað tökum við tillit til samhengisins hverju sinni. En auk hins nána samhengis fyrir og eftir þann hluta textans sem er til athugunar ættum við einnig að taka tillit til víðara samhengis bókarinnar sem viðkomandi texti er í. Þar sem Páll segir um Ritninguna að „allt það sem áður ritað er ritað okkur til fræðslu“ (Róm 15.4) ættum við að gaumgæfa allt sem Ritningin hefur að segja um það efni sem er til athugunar.

„Biblían skýrir sig sjálf. Við eigum að bera einn ritningarstað saman við annan. Sá sem rannsakar Biblíuna ætti að læra að líta á Orðið sem eina heild og sjá tengslin milli hinna ýmsu hluta þess. Hann ætti að kynna sér hið mikla kjarnaþema þess varðandi upphaflegt áform Guðs fyrir heiminn, vöxt deilunnar miklu og endurlausnina“ (Ed, bls. 190).

Þegar við berum mismunandi ritningarstaði saman er mikilvægt að rannsaka Biblíuna gaumgæfilega. Við ættum að nota frummálin ef við mögulega getum eða a.m.k. góða þýðingu.4 Einnig gæti verið gott að líta á erlendar þýðingar, ef við eigum þess kost. Þó svo þekking á frummálunum sé ekki nauðsynleg til að hafa góðan skilning á Biblíunni þá er hún góð hjálp ef hún er til staðar. En ef ekki þá mun nákvæm rannsókn og bæn í undirgefni og auðmýkt samt bera góðan ávöxt.

`Tökum kenningu eins og t.d. ástand mannsins í dauðanum. Ef við beinum huganum einungis að örfáum völdum textum en sleppum öðrum getur það leitt til alrangrar niðurstöðu. Hvað segir það okkur um hve mikilvægt það er að safna saman öllu sem Biblían hefur að segja um eitthvert efni og lesa það til þess að skilja sem best það sem Biblían kennir um það efni?`

---

<sup>4</sup> Íslensku þýðingarnar eru yfirleitt góðar og áreiðanlegar, þó svo við verðum að hafa í huga að allar þýðingar eru að einhverju leyti mótaðar af viðhorfi þýðenda þegar um ýmsa valkosti er að ræða varðandi merkingu orðs eða orðtækja. Sem betur fer hafa íslenskir þýðendur leitast við að vera eins hlutlausir og þeir gátu (Þýð.).