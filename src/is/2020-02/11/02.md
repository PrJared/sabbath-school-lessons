---
title:  Sagnfræðiaðferðin og spádómarnir
date:  07/06/2020
---

Grundvallaraðferð Sjöunda-dags aðventista við rannsókn spádómanna er kölluð sagnfræðiaðferð. Það er sú hugmynd að margir af meginspádómum Biblíunnar reki gang sögunnar frá fortíð til nútíðar og áfram til framtíðarinnar. Það er líkt og sögunámskeið í skóla. Við fylgjum þessari aðferð vegna þess að það er sú aðferð sem Biblían sjálf notar til að túlka þessa spádóma fyrir okkur.

`Lestu Dan 2.27-45. Hvaða þættir í draumnum benda til órofinnar framvindu máttarvalda í aldanna rás? Hvernig sýnir Biblían okkur hvernig við eigum að túlka spádóma varðandi endalokin?`

Ríki Nebúkadnesars er sagt vera gullhöfuðið. Babýlon er þannig einkennt sem fyrsta ríkið (Dan 2.38). Síðan segir Daníel: „En eftir þinn dag mun hefjast upp annað konungsríki, valdaminna en þitt og á eftir því þriðja ríkið“ (Dan 2.39) og síðan það fjórða (Dan 2.40). Líkneskið sjálft bendir til þess að konungsríkin hafi tekið við hvert af öðru í órofa röð því að hvert ríki um sig er táknað með líkamshluta líkneskisins sem er í beinum tengslum hver við annan allt frá höfði og niður í tær. Þau eru öll samtengd líkt og tíminn og sagan eru tengd.

Í Dan 7 og 8 eru notuð sérstök dýratákn en efnið er það sama. Okkur er gefin órofin röð fjögurra jarðneskra konungsríkja í Dan 7 en þriggja í Dan 8. Þau byrja í fornöld en halda áfram gegnum aldirnar allt til okkar tíma og inn í framtíðina þegar Kristur kemur aftur og Guð stofnsetur eilífðarríki sitt.

Þannig gáfu líkneskið í Dan 2 og sýnirnar í Dan 7 og 8 mótmælendum grundvöll fyrir sagnfræðilegri túlkun þeirra á spádómunum sem við sem aðventistar höldum í heiðri í dag.

`Lestu Jóh 14.29. Hvað segir Jesús að muni hjálpa okkur að skilja hvernig spádómarnir eigi að virka?  Að hvaða leyti stöndum við sem lifum þegar mikið af sögunni hefur þegar runnið sitt skeið betur að vígi en þeir sem lifðu á tíma Babýlonar?`