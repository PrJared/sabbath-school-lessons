---
title:  Dagur-fyrir-ár meginreglan
date:  08/06/2020
---

Einn af lyklunum að túlkun sagnfræðiaðferðarinnar er dagur-fyrir-ár meginreglan. Margir fræðimenn hafa í aldanna rás notað þessa meginreglu við túlkun spádóma í Daníelsbók og Opinberunarbókinni. Þeir byggðu þessa meginreglu á ýmsum lykiltextum og nánu samhengi spádómanna sjálfra.

`Lestu 4Mós 14.34 og Esk 4.6. Hvernig lýsir Guð degi-fyrir-ár meginreglunni í þessum versum?`

Í þessum textum sjáum við greinilega hugmyndina að baki dags-fyrir-ár meginreglunni. En hvernig réttlætum við það að nota þessa meginreglu við suma af tíma-spádómunum eins og t.d. Dan 7.25; Dan 8.14; Opb 11.2, 3; Opb 12.6, 14 og Opb 13.5?

Þrír þættir styðja dag-fyrir-ár meginregluna í þessum spádómum í Daníel og Opinberunarbókinni: notkun táknmynda, löng tímabil og sérstök orðatiltæki.

Í fyrsta lagi bendir notkun dýra og horna sem tákn um konungsrríki til þess að einnig eigi að líta á tímann sem táknrænan. Dýrin og hornin eru ekki bókstafleg. Þau tákna eitthvað annað. Þar sem aðrir hlutar spádómsins eru táknrænir en ekki bókstaflegir er eðlilegast að líta á tímann á sama hátt.

Í öðru lagi ná margir atburðir og konungsríki sem sýnd eru í spádómunum yfir margar aldir og því er ekki hægt að líta á tíma spádómanna sem bókstaflegan. En ef við beitum degi-fyrir-ár meginreglunni passar tíminn á undraverðan hátt sem hann mundi ekki gera ef hann væri bókstaflegur.

Að lokum bendir sérstakt orðalag sem notað er um þessi tímabil til táknrænnar notkunar þar sem það er ekki venjulega leiðin til að tjá tíma. Til dæmis má nefna „2.300 kvöld og morgna“ í Dan 8.1418 sem bendir til táknrænnar notkunar.

`Líttu á 70-vikna spádóminn í Dan 9.24-27 sem talar um að frá því að orð barst um endurreisn og uppbyggingu Jerúsalem allt til hins smurða höfðingja eru sex sjöundir (=vikur) og sextíu og tvær sjöundir (Dan 9.2519)sem jafngilda einu ári og fjórum mánuðum ef um bókstaflegan tíma væri að ræða.`

`Slíkt gerði spádóminn að algjörri markleysu. En hvað gerist ef við notum dag-fyrir-ár meginregluna sem Biblían setur fram og 70 vikurnar verða 490 ár?20`

---

<sup>18</sup> Þetta orðalag er einungis notað hér og í sköpunarsögunni þar sem það táknar „dag.“ Hér táknar það því ekki heildartölu kvölda + morgna (þ.e. 1.150 af hvoru eins og sumir vilja meina) (Þýð.).

<sup>19</sup> Eigin þýðing (Þýð.).

<sup>20</sup> Það er athyglisvert að Dauðahafsritin benda á að ýmsir hópar meðal Gyðinga fyrir tíma Krists reiknuðu með komu Messíasar á tímabilinu 10 f.Kr. og 2 e.Kr. á grundvelli þessa spádóms í Daníel. (Þýð.).