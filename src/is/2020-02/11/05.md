---
title:  Rannsóknardómurinn
date:  10/06/2020
---

Heildaryfirlit spádómanna sem við rannsökum þessa viku hefur notið stuðnings meirihluta mótmælenda sem fylgja sagnfræðiaðferðinni allt frá siðaskiptunum. En það var ekki fyrr en á tíma William Miller í byrjun 19. aldar að farið var að líta á 2.300 dagana og rannsóknardóminn í alvöru. Líttu á eftirfarandi yfirlitskort:

|Daníel 7|Daníel 8|
|---|---|
|Babýlon  (ljón)|--------------  ------------|
|Medó-Persía  (bjarndýr)| Medó-Persía  (hrútur)|
|Grikkland (hlébarði) |Grikkland  (geithafur)|
|Heiðna Róm (fjórða dýrið)| Heiðna Róm (lárétt hreyfing hornsins)|
|Páfaveldið (litla hornið)| Páfaveldið (lóðrétt hreyfing hornsins)|
|Réttarhöld á himnum|  Hreinsun himneska helgidómsins|

`Lestu Dan 7.9-14 og 8.14, 26. Hvað er að gerast á himnum sem lýst er í þessum versum?`

Eftir ofsóknatímabil miðalda sem endaði 1798 þegar hershöfðinginn Berthier handtók og hneppti páfann í fangelsi (sjá Opb 13.3) tala Dan 7 og 8 um dóm sem muni verða settur á himnum (Dan 7.10) og einhver áþekkur mannsyni komi á skýjum himins til Hins aldna (Dan 7.13). Þessi dómsathöfn á sér stað eftir 1798 og fyrir endurkomu Jesú.

Þessi réttarhöld í Dan 7 eru hliðstæð hreinsun helgidómsins í Dan 8.14. Þau fjalla um það sama. Samkvæmt Dan 8.14 er tími þessarar hreinsunar við lok 2.300 kvölds og morgna eða daga, en samkvæmt degi-fyrir-ár meginreglunni eru það 2.300 ár.

Upphaf þessara 2.300 ára er að finna í Dan 9.24 þar sem 70 vikur (=490 ár) eru útmældar eða „skornar af“ (samkvæmt orðréttri þýðingu) 2.300 daga sýninni (Dan 9.24). Margir fræðimenn gera sér ljóst að 2.300 daga/ára spádómurinn í Dan 8.14 og 70 vikna (=490 ára) spádómurinn í Dan 9.24-27 séu tveir hlutar sama spádóms. Næsta vers, Dan 9.25, bendir á upphaf þessa tímabils: „frá því að orð barst um endurreisn og endurbyggingu Jerúsalem.“ Það gerðist árið „á sjöunda stjórnarári Artaxerxesar konungs“ (Esr 7.7) eða 457 f.Kr. Þegar við teljum 2.300 ár þaðan komum við til ársins 1844, sem var stuttu eftir 1798 en fyrir endurkomu Jesú. Á þeim tíma gekk Jesús inn í hið allra helgasta á himnum og hóf meðalgöngustarf sitt eða hreinsun helgidómsins.