---
title:  Jesús og lögmálið
date:  13/04/2020
---

`Lestu Matt 5.17-20; Matt 22.29 og Matt 23.2, 3. Hvað er Jesús að tala um í þessum versum?`

Jesús kenndi lærisveinum sínum að hlýða orði Guðs og lögmáli hans. Það er ekki vottur af efasemdum í hans huga um gagnsemi Ritningarinnar. Þvert á móti vísar hann stöðugt til hennar sem guðlegs kennivalds. Og við saddúkeana sagði hann: „Þið villist því að þið þekkið ekki ritningarnar né mátt Guðs“ (Matt 22.29). Jesús kenndi að vitsmunaleg þekking á Biblíunni og kenningum hennar nægi ekki til þess að þekkja sannleikann og, það sem er enn mikilvægara, að þekkja Drottin sem er sannleikurinn.

`Hvað segir Matt 22.37-40 okkur um viðhorf Jesú til lögmáls Móse?`

Með þessum orðum sínum til lögvitringsins dró Jesús saman boðorðin tíu sem voru gefin Móse um 15 öldum áður. Við ættum að gera okkur grein fyrir því að Jesús beindi athyglinni að lögmálinu í Gamla testamentinu og hóf það upp á æðsta svið. Margir kristnir hafa ranglega dregið þá ályktun að hér sé um nýtt boðorð að ræða og þar með hafi fagnaðarerindi Nýja testamentisins á einhvern hátt komið í stað lögmáls Gamla testamentisins. En staðreyndin er sú að það sem Jesús kenndi byggðist á lögmáli Gamla testamentisins. Kristur hafði sýnt fram á hvað lögmálið var um þannig að yfirlýsingin: „Á þessum tveimur boðorðum“ sem drógu boðorðin tíu saman–fyrstu fjögur beina athyglinni að samskiptum mannsins og Guðs og þau síðustu sex fjalla um samskipti manna hvers við annan–á þeim hvíldist „allt lögmálið og spámennirnir“ (Matt 22.40). Þannig upphóf Jesús einnig allt Gamla testamentið þegar hann notaði stytta orðasambandið „lögmálið og spámennirnir,“ til að vísa til allra meginhluta þess (lögmálið, spámennirnir og ritin) .

„Hann (þ.e. Kristur) benti á að Ritningin hefði óumdeilanlegt gildi og það sama ættum við að gera. Það á að framsetja Biblíuna sem orð hins eilífa Guðs sem bindur endi á allar deilur og er grundvöllur allrar trúar“ (COL, bls. 39, 40).

`Eru nokkrir valdboðar (fjölskylda, heimspeki, menning) sem kynnu að keppa um undirgefni þína við orð Guðs?`