---
title:  Ritað er
date:  12/04/2020
---

Þegar Jóhannes skírari skírði Jesú markaði það upphaf starfsferils frelsarans. Að skírninni lokinni leiddi Andinn Jesú út í óbyggðir Júdeu þar sem Satan freistaði hans þegar hann var á veikasta stigi mannlegrar tilveru sinnar.

`Lestu Matt 4.1-11. Hvernig varðist Jesús freistingum Satans í óbyggðinni? Hvað ætti sú frásögn að kenna okkur varðandi Biblíuna?`

Þegar Jesú var freistað á sviði matarlystar svaraði hann: „Ritað er: Eigi lifir maðurinn á einu saman brauði heldur á hverju því orði sem fram gengur af Guðs munni“ (Matt 4.4). Jesús benti til hins lifandi orðs og guðlegs uppruna þess. Á þann hátt staðfesti hann valdboð Ritningarinnar. Þegar hans var freistað með ríkjum heimsins og dýrð þeirra svaraði hann: „Ritað er: Drottin, Guð þinn, skalt þú tilbiðja og þjóna honum einum“ (Matt 4.10; Lúk 4.8). Kristur minnir okkur á að sönn tilbeiðsla beinist að Guði einum og engum öðrum og sönn tilbeiðsla feli í sér undirgefni undir orð hans. Að lokum, þegar Jesú er freistað á sviði sýndarmennsku og drambs svaraði hann: „Aftur er ritað: Þú skalt ekki freista Drottins, Guðs þíns“ (Matt 4.7; Lúk 4.12).

Jesús svaraði öllum þremur freistingunum með orðunum „Ritað er.“ Jesús fer þannig beint til orðs Guðs og þess eins í viðureign sinni við árásir og blekkingar Satans. Það ætti að vera góð lexía fyrir okkur: Biblían og Biblían ein er úrslitastaðall og grundvöllur trúar okkar.

Biblían ein var vörn Jesú gegn árásum óvinarins. Jesús er Guð, en þegar hann þurfti að verja sig gegn Satan reiddi hann sig eingöngu á orð Guðs.

Jesús heldur ekki fram ályktunum né beitir flóknum röksemdum. Hann notar ekki orð sem sýna persónulega andúð. Þess í stað notar hann einföld en samt spakleg orð Ritningarinnar. Fyrir Krist hafði Ritningin mesta gildið og mesta máttinn. Þannig hóf hann starf sitt á ákveðnum grundvelli og hélt síðan áfram að byggja á áreiðanleika Biblíunnar.

`Hvernig getum við lært að reiða okkur jafn mikið á orð Guðs og verið því jafn undirgefin?`