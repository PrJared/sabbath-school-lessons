---
title:  Jesús og öll Ritningin
date:  14/04/2020
---

`Lestu Lúk 24.13-35, 44, 45. Hvernig notaði Jesús Ritninguna til að kenna lærisveinum sínum boðskap fagnaðarerindisins?`

Eftir dauða Krists voru fylgjendur hans ráðvilltir og fullir efasemda. Hvernig gat þetta gerst? Hvaða þýðingu hafði það? Í þessum kafla hjá Lúkasi lesum við að Jesús birtist þeim tvisvar, fyrst tveimur þeirra á leiðinni til Emmaus og síðan hinum síðar. Við tvö tækifæri útskýrir Jesús hvernig allt er uppfylling spádóma Gamla testamentisins: „Og hann byrjaði á Móse og öllum spádómunum og útlagði fyrir þeim það sem um hann er ritað í öllum ritningunum“ (Lúk 24.27).

Nokkrum versum síðar bætir hann við: „Meðan ég var enn meðal ykkar sagði ég ykkur: Allt sem ritað er um mig í lögmáli Móse, spámönnunum og sálmunum á að rætast.“ Síðan lauk hann upp huga þeirra að þau skildu ritningarnar (Lúk 24. 44, 45).

Takið eftir orðalaginu í Lúk 24.27 „í öllum ritningunum.“ Hann lagði aftur áherslu á það þegar hann sagði: „… í lögmáli Móse, spámönnunum og sálmunum“ (Lúk 24.44). Það staðfestir greinilega að Jesús, orðið sem varð hold (Jóh 1.1-3, 14) reiddi sig á áreiðanleika Ritningarinnar til að útskýra það sem sagt hafði verið fyrir um þessa hluti mörg hundruð árum áður. Þegar Jesús vitnaði til allrar Ritningarinnar var hann að gefa lærisveinum sínum gott fordæmi. Þegar þeir færu út að útbreiða boðskap fagnaðarerindisins áttu þeir að nota alla Ritninguna til að veita nýjum fylgjendum um allan heim skilning og mátt.

Takið einnig eftir að Jesús sagði við lærisveina sína (og okkur í dag) að „allt vald er mér gefið á himni og jörðu“ (Matt 28,18-20). Það vald á samt rætur að rekja til föður hans og alls guðdómsins því að hann bætti við: „Farið því og gerið allar þjóðir að lærisveinum, skírið þá í nafni föður og sonar og heilags anda.“ Síðan kemur lykil-setningin: „Kennið þeim að halda allt það sem ég hef boðið yður.“ Hvað var það sem Jesús kenndi og bauð? Kenningar hans byggðust á allri Ritningunni. Hann kom samkvæmt spámannlegu kennivaldi orðsins og hann uppfyllti spádóma Ritningarinnar með því að vera undirgefinn föður sínum.

`Ef Jesús viðurkennir alla Ritninguna hvers vegna ber okkur einnig að gera það? Hvernig getum við lært að viðurkenna kennivald allrar Ritningarinnar jafnvel þó svo við gerum okkur grein fyrir að allt eigi ekki endilega við fyrir okkur í dag?`