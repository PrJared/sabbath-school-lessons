---
title:  Postularnir og Biblían
date:  16/04/2020
---

Höfundar Nýja testamentisins litu Biblíuna sömu augum og Jesús. Í þeirra huga var Gamla testamentið hið gilda orð Guðs varðandi kenningar, siðfræði og uppfyllta spádóma. Hvergi finnum við neitt í orðum eða athöfnum þessara manna sem véfengir áhrifavald eða trúverðugleika nokkurs hluta Biblíunnar.

`Hvað segja þessir textar okkur um skilning postulanna á áhrifavaldi orðs Guðs? Post 4.24-26; Post 13.32-36; Róm 9.17; Gal 3.8.`

Tökum eftir hve náin tengsl eru milli Ritningarinnar og þess sem sjálfur Guð segir. Rétt áður en lærisveinarnir voru fylltir Heilögum anda lofsungu þeir Guði fyrir að hafa leyst Pétur og Jóhannes úr haldi (sjá Post 4). Í lofgjörð sinni hófu þeir upp raust sína og könnuðust við Guð sem skaparann sem talaði fyrir munn þjóns síns, Davíðs. Þannig eru orð Davíðs orð Guðs. Páll vitnar aftur í Davíð í Post 13.32-36 en talar um þau sem „fyrirheitið sem Guð gaf feðrum vorum.“

Í Róm 9.17 kemst Páll þannig að orði: „Ritningin segir við faraó“3 þó svo greinilegt sé að það var Guð sem var að tala við faraó. Í Gal 3.8 er hugtakið „ritning“ notað þar sem búast mætti við að „Guð“ væri nefndur. Þetta sýnir þau nánu tengsl sem ríkja milli orðs Guðs og Guðs sjálfs.

Allir höfundar Nýja testamentisins reiða sig auk þess á Gamla testamentið sem orð Guðs. Tilvitnanir í Gamla testamentið skipta hundruðum í Nýja testamentinu. Einn fræðimaður hefur talið 2.688 beinar tilvitnanir, 400 í Jesaja, 370 í Sálmana, 220 í 2. Mósebók, o.s.frv. Ef við bætum svo við óbeinum tilvísunum, þemum og stefum mundi fjöldinn aukast talsvert. Bækur Nýja testamentisins eru fullar af tilvitnunum í spádóma Gamla testamentisins og þær byrja oft þannig: „Ritað er“ eða: „Eins og ritað er“ (Matt 2.5; Mrk 1.2; Mrk 7.6; Lúk 2.23; Lúk 3.4; Róm 3.4; Róm 8.36; Róm 9.33; 1Kor 1.19; Gal 4.27; 1Pét 1.16). Allt þetta staðfestir að rit Gamla testamentisins eru sá grundvöllur sem kenningar Jesú og postulanna hvílir á.

`Hvað ættu þessi dæmi að kenna okkur um hve hættulegar þær hugmyndir eru sem draga úr trausti okkar til kennivalds Ritningarinnar?`