---
title:  Tukuna Nai Talanoa Kei Jisu
date:  08/09/2020
---

Ko cei nai matai ni kaulotu a talai iratou yani ko Jisu? Eratou sega ni tisaipeli. Eratou sega ni dua vei ira na nonai tokani dede sara. Nai matai ni daukaulotu a vakatala ko Jisu sai koya na tamata lialia, curumi tevoro ka dauvakarerei ira na veikoro voleka.

Na kaukauwa ni tevoro, e musuka na senicodo ka vesuki rau tu, ka rau qoqolou mai ena domo e rerevaki sara, ka tavatava na yagorau ena vatu gagata. Na qolou ni domodra e sa vakaraitaka ga na gagadre titobu ni yalodra. (Maciu 8:28, 29; Mark 5:1–5).

Ia erau sa qai sota kei Jisu, ka sa veisau na nodrau bula. Sa sega tale ni qai vaka e liu. Sa qai vakaseva tani ko Jisu na tevoro ka ra dauvakararawataka tu na yagodrau, ki na binibini vuaka ka vakalutuki ira ena bari ni vatu ki waitui (Maciu 8:32–34; Marika 5:13, 14).

`Wilika na Marika 5:1–17. Na cava e yaco ki vua na tamata oqo, ka cava era raica na lewe ni koro ena nodra sa mai raica na ka e a yaco?`

Koi rau ka daucurumi tevoro voli sa yaco me rau tamata vou ni sa veisautaki rau na kaukauwa nei Karisito. Era sa mai raici rau na lewe ni koro ni rau sa dabe toka ena ruku ni yavai Jisu, ka vakarogoca tiko na veivosa kecega sa lako mai na gusu ni nodrau Turaga. Rogoca, na vola nei Maciu e tukuna tiko ni lewe rua na daucurumi tevoro ia na vola nei Marika e vakanamata ga ki vua e dua vei rau na lewe rua oya. Ia na ka e bibi ga oya ni ko Jisu sa vakabulai rau vakayago, vakasama, loma bibi ni yalo ka vakabulai rau vakayalo.

`Wilika na Marika 5:18–20. E matata ni ko irau na daucurumi tevoro, ka rau sa veisau, e rau via tiko vata ga kei Jisu, ia na cava na ka e vakatalai rau kina ko Karisito merau cakava?`

“Ena dua ga na gauna lekaleka erau kalougata kina na lewe rua oqo ena nodrau sa rogoca nai vakavuvuli nei Karisito. E sega vakadua ni dua nai vunau erau sa bau rogoca. Erau sega ni vakasalataki ira rawa na tamata mevakataki iratou na tisaipeli ni ratou dautiko vata Karisito ena veisiga. Ia, e rau sa vakila vakataki rau nai vakadinadina ni ko Jisu na Mesaia. Sa rawa me rau tukuna na veika e rau sa kila; na ka e rau sa raica ka rogoca, kei na nodrau sa vakila na kaukauwa nei Karisito ni sa tarai rau. Sai koya oqo na ka ena rawa ni cakava ko ira kecega sa tarai na lomadra ena loloma ni Kalou”—Ellen G. White, The Desire of Ages, p. 340. Na nodrau tukuniyalo e vakarautaki Tikapoli, na tini na korolelevu ena baravi ni wasawasa ko Kaleli, mera ciqoma nai vakavuvuli nei Jisu. Oqo na kaukauwa ni tukuniyalo.