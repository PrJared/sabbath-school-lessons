---
title:  E Dua Na Ka E Yaga Me Vakadinadinataki
date:  10/09/2020
---

“Au sa vakoti vata kei Karisito ki na kauveilatani: ia sa sega ga ni koi au dina sa bula tiko, na Karisito gas a bula e lomaqu. Ia na noqu bula vakayago oqo, au sa bula tiko kina, ni’u sa vakabauta na Luve ni Kalou, o Koya ka soli Koya ena vukuqu” (Kalatia 2:20).

E tiko na bula ni veisorovaki ena gauna eda sa ciqomi Karisito kina. E tiko eso na ka e kerei keda kina ko Koya meda biuta tani. Ko Jisu sa vakamatatataka na ka meda na cakava ni da sa muri Koya ena Nona kaya: “Kevaka e dua sa via muri Au, me kakua ni muria na lomana, me colata ga na nona kauveilatai ka muri Au” (Luke 9:23). Sa dua dina na ka mosimosi na mate ena kauveilatai. Ni da sa solia na noda bula vei Karisito, na tamata makawa ni valavala ca oqo sa lauvako (raica na Roma 6:6), e ka mosimosi. Sa daumosi ena so na gauna eda sa biuta kina na veika e dauvakamareqeti tu e lomada, na gagadre kei nai vakarau ni bula eda sa bulataka tiko mai vakadede, ia na kenai sau e uasivi duadua mai na mosi.

Na tukuniyalo kaukauwa e tara ka veisautaka na nodra bula na tani e vakanamata ena ka sa cakava ko Karisito ki na noda bula, ka sega ni ka eda sa biuta tani ena vukuna. E baleta tiko na Nona sorovaki Koya, e sega ni noda sorovaki keda. Baleta ko Karisito e sega vakadua ni kerei keda meda biuta tani na ka eda taleitaka meda taura tiko.

Nai tukutuku ni Lotu Vakarisito ena veitabagauna era vakasinaiti tu ena kedrai talanoa o ira era cakava e dua na sorosorovaki levu ena vuku iKarisito. Sega ni baleta ni ko ira oqo era sa rawata na bula tawa mudu, se, na ka era sa cakava, se mani vakacava na nodra yalodina kei na lomasoli, e solia ga vei ira na dodonu mera tu rawa ena mata ni Kalou. Ka vuqa, ena nodra sa vakila na ka sa cakava vei ira ko Karisito, ko ira na turaga kei na marama oqo era sa vinakata ga mera sa biuta na ka kece enai cabocabo ni soro, mevaka na veikacivi ni Kalou ena nodra bula.

`Wilika na Joni 1:12, Joni 10:10, Joni 14:27, kei na 1 Koronica 1:30. Na noda tukuniyalo e yavutaki ena ka sa cakava ko Karisito ena noda bula. Vola eso nai solisoli ni Nona loloma era volai tiko ena veitikina e cake.`

Ena rarama ni tikina e cake, vakananuma mada na ka sa cakava vei iko na Kalou. Ko na rawa ni dua beka na tamata lotu yalodina ena nomu bula taucoko, se ko lako curuma e dua na veisau kaukauwa. Vakananuma mada na Nona vinaka ko Jisu ki vei iko kei nai naki, vakacegu, kei na marau e solia vei iko. Vakananuma mada na Nona solia vei iko na kaukauwa mo lako curuma kina na veika dredre ena nomu bula.

`Na sorosorovaki cava ko sa bau cakava ena vukui Karisito? Na cava ko sa bau vulica ena veika ko a lako curuma ka na rawa ni vurevure ni kalougata vei ira na tani?`