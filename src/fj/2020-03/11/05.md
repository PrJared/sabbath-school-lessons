---
title:  Vakadinadinataka Ena Yalo E Dei
date:  09/09/2020
---

`Wilika na 1 Joni 5:11–13; Iperiu 10:19–22; kei na 1 Koronica 15:1, 2. Na veivakadeitaki cava ni bula tawa mudu e solia tiko veikeda na Vosa ni Kalou me rawa kina veikeda meda vakadinadinataka ni noda bula tawa mudu ena vukui Karisito e ka dina?`

Kevaka e sega ni tu veikeda na ivakadei ni rawati ni bula tawa mudu ena vuku iKarisito, ena sega ni rawarawa meda na wasea ki vua tale edua. Eda na sega ni wasea rawa e dua na ka e sega veikeda. Era tiko eso na tamata Lotu Vakarisito ka ra dauvakararavi vakalevu ena nodra vakatulewa, ka ra bula tiko ena dua nai vakarau ni bula veilecayaki ena dua na gauna balavu, ka ra vakatarotaroga voli me ra sa vinaka vakaoti mera na rawata ki na bula. A kaya e dua na dauvunau, “Ena gauna au raici au kina, au sega ni raica rawa e dua na ka meu na rawata kina na bula tawa mudu. Ia, ena gauna au raici Jisu kina, au sega ni raica rawa e dua na ka meu na yali tawa mudu kina.” Na vosa ni Turaga sa voqa voli mai ena veitabagauna ena Nona kaya, “Dou golevi Au mai mo dou vakabulai nai yalayala kecega kei vuravura, ni sai Au na Kalou ka sa sega ni dua tani tale” (Aisea 45:22).

E vinakata na noda Turaga meda marautaka na bula tawa mudu e solia tu vakailoloma veikeda. E gadreva meda vakila na cava nai balebale ni vakadonui ena Nona loloma ka vakagalalataki mai na veivakacacani e kauta mai nai valavala ca. Mevaka e kaya ko Paula ena Roma 5, “O koya oqo eda sa vakadonui ena vakabauta meda na qai veivinakati kei Koya na Kalou ena vuku ni noda Turaga ko Jisu Karisito” (Roma 5:1). E tomana ni rawa ni noda nai vakadei oya, “ni ra sega kina ni lewai mera cudruvi ko ira era sa tu vata kei Karisito Jisu” (Roma 8:1). E veivakadeitaki kina ko Joni nai apositolo ena nona kaya, “O koya sa tu vua na Luvena sa tu vei koya na bula; o koya sa sega ni tu vua na Luve ni Kalou sa sega ni tu vua na bula” (1 Joni 5:12).

Kevaka eda sa ciqomi Jisu ena vakabauta, ka sa bula lomada ko Koya ena vuku ni Nona Yalo Tabu, nai solisoli ni bula tawa mudu sa noda edaidai. E sega ni kainaki oya ena noda sa vakila na loloma ni Kalou kei na bula tawa mudu ena vukui Karisito ena noda bula, sa na sega ni rawa tale ni da vakayalia (2 Pita 2:18–22, Iperiu 3:5, Vakatakila 3:5). E tu talega veikeda na galala ni digidigi meda lako tani mai Vua, ia ena gauna eda sa vakila kina na Nona loloma kei na titobu ni Nona mai sorovaki Koya ena vukuda, meda kakua ni digitaka meda na lako tani mai vei Koya e rui lomani keda vakalevu. Eda na vakasaqara na gauna ena veisiga meda na wasea kina vei ira na tani na loloma e solia veikeda ko Jisu.

`E tiko nai vakadei ni sa nomu na bula tawa mudu ena vukui Jisu? E yavutaki ena cava? Na cava na vuna e tiko kina vei iko nai nuinui oya? O raica nai vei? Ena yasana ka dua, kevaka ko sega ni vakadeitaka tiko, na cava na vuna? Ko na raica vakacava nai vakadei oya?`