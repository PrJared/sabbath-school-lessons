---
title:  Kuri Ni Vakasama
date:  11/09/2020
---

Wilika na Marika 5:25–34.

“Ko ira na lewe vuqa era a suguraki ira vakavoleka sara ki vei Karisito era sega ni vakila e dua na kaukauwa me tarai ira. Ia ena gauna sa tarai Koya kina na yalewa tauvimate oqo, ena nona vakabauta ni na vakabulai kina, sa vakila na bula vinaka. Sa vaka-kina ena veika vakayalo. Ni da veitalanoataka vakamamada na lotu, masu ka sega ni gadreva me bula na yalo kei na vakabauta e bula ena sega na kena yaga. E dodonu me vakabauti o Karisito ni o koya na I vakabula kei vuravura. Na vakabauta e veivakabulai e sega walega ni noda, a sa vakaiotaka na dina ena noda vakasama. . .E sega ni se rauta na noda vakabauta na noda kila na veika me baleti Karisito. Na vakabauta walega e yaga veikeda, oya na noda ciqoma ni sai Koya na nodai Vakabula; ka sa rauti keda vakavinaka na Nona loloma.

“Na noda vakatusa na Nona yalodina, sai yaragi tiko nei lomalagi ni kena vakatakilai ko Karisito ki vuravura. Meda vakatakila na Nona loloma o koya sa vakatakilai vei ira na tamata ni Kalou ena gauna makawa; ia o koya ena qai mana sara oya na noda tukuniyalotaka na veika eda lako curuma. Eda sa vakadinadinataka tiko na Kalou ena noda sa vakatakila ena noda bula na kaukauwa ni cakacaka ni Kalou. E duidui nai vakarau ni noda bula kei na veika eda dui lako curuma. Na Kalou e gadreva na noda vakavinavinaka me lako cake yani ki Vua, ka vakatakilai ena noda itovo. Na veivakacaucautaki talei vakaoqo me baleta na lagilagi ni Nona loloma, ni sa tokoni ena bula e bulataki Karisito, sa na solia e dua na kaukauwa levu e cakacaka tiko ena nodra bula tawa mudu na tamata.”—Ellen G. White, The Desire of Ages, p. 347.

**Taro ni Veiwasei**

`1. Na cava eso na ka ena e vakaukauwataka na tukuniyalo? Wilika na tukuniyalo nei Paula ki vei Akaripa ena Cakacaka 26:1–23. Na cava na yavu ni tukuniyalo oqo?`

`2. Na cava e rui kaukauwa kina na tukuniyalo me baleta na ka sa cakava veikeda ko Karisito? Ko na sauma vakacava na taro: Io, oqori na ka e yaco vei iko, ia, vakacava kevaka au sega ni lako curuma na veika vakaoqori? Na cava na vuna e dodonu me vakatavulici au kina n aka ko lako curuma me rawa ni’u muri Karisito kina?`

`3. Na cava eso na ka ena dodonu mo na biuta tani ni ko tukuniyalo tiko ki vua e dua e sega ni vakabauta?`

`4. Toka ga ena taro me baleta na ivakadei ni bula tawa mudu. Na cava sa rui bibi kina na ka oqo ena noda bula na tamata Lotu Vakarisito? Eda na vakadeitaka rawa vakacava na noda bula tawa mudu, ena gauna vata ga, ko sega ni vakabekataka tiko kina?`