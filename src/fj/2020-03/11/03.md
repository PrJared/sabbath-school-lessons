---
title:  Na Kaukauwa Ni Tukuniyalo E Kauta **
date:  07/09/2020
---

Ko Joni kei Jemesa na luvei Sepete, erau dauvakatokai me rau “Luve ni kurukuru” (Marika 3:17). Ko Jisu ga e solia vei rau na yaca buli oya. Nai vakaraitaki ni nona dauyalo katakata ko Joni e yaco ena gauna eratou curumi Samaria tiko kina kei Jisu. Ena nodratou vakasaqara tiko e dua na vanua meratou vakacegu kina, eratou mani sotava kina na veisaqasaqa ena vuku ga ni duidui e tiko vei ira mai Samaria kei Jutia. E sega madaga ni soli vei iratou na bure ni malumalumu.

Erau sa mani nanuma sara ko Joni kei Jemesa ni tiko veirau nai wali ni leqa oya. “Ia ni rau sa raica na Nona tisaipeli ko Jemesa kei Joni, erau sa kaya, Turaga ko ni sa vinakata me lutu sobu mai Lomalagi na bukawaqa me vakamai ira, mevaka na ka a cakava ko Ilaija?” (Luke 9:54). A sa vunauci rau na veitacini ko Jisu, eratou sa qai biuta na koro ka lako yani. Na sala nei Jisu e sala ni loloma ka sega ni kaukauwa ni veicoqacoqa.

Enai serau ni loloma nei Jisu sa veisau kina na yalokatakata kei na cudrucudru nei Joni me dauloloma ka yalomalumalumu sara. Enai matai ni Vola nei Joni, e basika kina vakavasagavulu na vosa oqo na loloma; mai na so tale na kenai yaloyalo e basika vakalimasagavulu.

`Wilika 1 Joni 1:1–4, 1 Joni 3:1; 1 Joni 4:7–11; kei na 1 Joni 5:1–5. Na cava era kaya na veitikina oqo me baleta na tukuniyalo nei Joni kei na veisau sa yaco ena nona bula ena vuku ni nodrau a veivosaki kei Jisu?`

E tiko e dua na yavu tawa mudu oya na lawa ni univesi. Ko Ellen G. White e tukuna vakamatata na yavu oqo ena vosa oqo: “Na kena vakayagataki na kaukauwa e veibasai kei na yavu ni matanitu na Kalou; e gadreva ga kina na cakacaka ni loloma, kei na loloma ena sega ni rawa me vakaroti; ena sega ni rawati ena kaukauwa se vakatulewa. Na loloma walega ena vakayadrata na loloma.”—The Desire of Ages, p. 22.

Ni da sa sorovaki keda vei Karisito, na Nona loloma ena caudre mai veikeda mera raica na tani. Na tukuniyalo levu duadua eda na rawa ni cakava na Lotu Vakarisito oya nan a bula sa veisau. E sega ni kenai balebale oya nida na sega ni cala kei na so na gauna eda na sega ni dewadewa ni loloma ni dodonu meda vaka-kina. Ia na kenai balebale oya na loloma nei Karisito ena drodro mai na noda bula ka ra laki kalougata kina ko ira era tiko vakavolivoliti keda.

`Vakacava sara mada na nomu vakacilava tiko na loloma nei Karisito vei ira na tani? Vakasamataka tiko na kena vakayagataki ena nomu bula.`