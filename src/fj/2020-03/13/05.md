---
title:  Na Gadrevi Ni Loloma
date:  23/09/2020
---

Na loloma e dauvakatakilai ena ka eda cakava. Na noda lomani Karisito sa na uqeti keda meda na cakava e dua na ka vei ira era yali tiko. Ko Paula e vakamatatataka vei ira mai Koronica, “Ni sa rawai keitou na loloma nei Karisito” (2 Koronica 5:14). Na Lotu Vakarisito e sega walega ni noda biuta tani na veika ca me rawa kina nida vakabulai. Ko Jisu e sega ni biuta tani na veika ca mai lomalagi me rawa kina Vua na bula. E biuta tani na veika vinaka me rawa kina veikeda meda vakabulai. E sega ni sureti keda ko Jisu meda solia na noda gauna, taledi, kei nai yau ki na ka e vinakata; e sureti keda ga meda solia na noda bula ki Vua. Ena matakacaca ni ratou veitalanoa tiko kei iratou na Nona tisaipeli ena baravi mai Kaleli, sa tuvanaka sara vakamatau ko Jisu na kena gadrevi vakalevu na loloma vakalou.

`Wilika na Joni 21:15–19. Na taro cava e tarogi Pita kina vakatolu ko Jisu, na cava e sauma kina ko Pita? Na cava na vuna e taroga kina vakatolu ko Jisu na taro oya?`

Ko Pita a cakitaka na nona Turaga vakatolu, ko Jisu sa qai vakavuna me kaya mai vakatolu e gusuna ko Pita na nona loloma. Ena kedratou maliwa na tisaipeli, e tara cake tiko kina ko Jisu na loma dei nei Pita ni sa vosoti ena loloma vakalou ka se tiko na cakacaka e vinakata ko Jisu me cakava ena veika e vinakata.

`Wilika tale na Joni 21:15–19, vakasamataka na Nona sauma ko Jisu na nona vakadeitaka ko Pita na nona lomani Karisito. Na cava e gadreva ko Jisu me cakava?`

Na loloma vakalou e ka bula ka sega ni ka mate. Na loloma dina e uasivita na loma katakata, uasivita na veivakanananu totoka. E okati kina na sorosorovaki. Na loloma ena uqeti keda meda cakava e dua na ka. Ena liutaki keda meda tatara yani ki vuravura vei ira na luve ni Kalou era gadreva tu vakalevu na bula. Ena Nona kaya ko Jisu vei Pita, “vakania na Noqu Lami,” e solia tiko e dua nai vakaro kei na veivakadeitaki ni bula vakacegu. Na Turaga e veikacivi ka gadreva meda sauma ena loloma, sa qai vakayaloqaqataki Pita ni se tikoga na nonai tavi me cakava Vua, dina ga na nona madua ena vuku ni ka e cakava ena gauna e a vesu kina ko Jisu, ni a sega walega ni cakitaki Jisu, e vosa ca talega, me vaka saraga na ka a tukuna vua ko Jisu ni na cakava.

O sa vakararawataki koya tiko beka na nomu Turaga ena vuqa na gauna. O sa cakitaki Koya tiko beka vakavuqa ena nomu ivalavala. Nai tukutuku vinaka oya ni se tiko ga na loloma savu ni Kalou, ka se sega ni biuti iko na Kalou me yacova mai oqo. E se tiko e dua na vanua ena Nona cakacaka e nomu, kevaka ko vinakata.

`Mevakataki Pita, ko sa bau cakitaki Jisu oti? Kevaka kina, na cava e kaya na vosa nei Jisu vei Pita, ia e kaya tiko vei iko?`