---
title:  Nai Kalawa Ni Vakabauta
date:  19/09/2020
---

### Vulica na vuli ni macawa oqo
Filipai 2:5–11; Maciu 4:18–20; Cakacaka 9:3–6, 10–20; Joni 21:15–19; 1 Joni 3:16–18.

> <p>Wiligusu</p>
> “Me tiko ena lomamudou na yalo oqo sa tiko talega vei Karisito Jisu, o koya ni sai tovo vata kei na Kalou, sa sega ni vakasama ni sa butako ni sa vakatauvatani kei na Kalou. A sa vakadravudravuataki Koya, ka kauta vua na itovo ni tamata dauveiqaravi, a sa caka me tautauvata kei na tamata” (Filipai 2:5–7).

Ena Nona biuta tu yani nai ukuuku vakalomalagi, na nodra vakarokoroko na agilosi kei na veitauraki kei na Tamana, sa dua dina na sorovaki bula vakaitamera. Sa qai lako sobu mai ko Jisu ki na vuravura ni rarawa kei na mate me rawa ni vakatakila na loloma nei Tamana, me rawai ira lesu na tamata, ka vakabulai ira. “Ena sega vakadua ni kilai na isau ni noda vakabulai me yacova ni rau sa mai tucake vata tu ena mata ni tikotiko vakaturaga ni Kalou o koya sa vakabulai kei Koya nai Vakabula. Tarava na iserau ni nodai tikotiko tawa mudu ena kauta mai na marau ki lomada, eda sa qai nanuma ni a biuta na veika kece oqo ko Jisu ena vukuda, ena Nona sa bolea me sa tawasei tani mai na Nonai tikotiko vakaturaga mai lomalagi, ka ciqoma na rarawa kei na rusa tawa mudu. Eda na qai biuta na nodai sala vakaturaga ena ruku ni yavana, ka lagata na sere, ‘Sa yaga na Lami ka vakamatei, me solia vua na kaukauwa kei nai yau, kei na vuku, kei na qaqa, kei na veidokadokai, kei na vakarokoroko, kei na vakavinavinaka” Vakatakila 5:12.”—Ellen G. White, The Desire of Ages, p. 131.

Na veisorovaki e a cakava ko Jisu ena vuku ni noda bula tawa mudu e tawa wiliki rawa. Na noda talairawarawa ki na Nona veiliutaki, ciqoma na Nonai vakaro, ka duavata kei Koya ena nodra vakabulai ko ira na yali ki na Nona matanitu, ena gadrevi kina na bula e sorovaki. E dina ga ni noda vakacaboisoro ena sega ni vakatauvatani rawa kei na ka e cakava, na Nona cakacaka ni rawa yalo me baleti keda, ka vakatalega kina na tubu ni vakabauta. Ena so na gauna sa daukacivi keda na Kalou meda cakava e dua na vakacaboisoro ena Nona kauti keda tani mai na vanua eda sa vakadetaki keda tu kina ki na dua na vanua vou, ia na marau ena kauta mai e uasivi sara.

_Vulica na lesoni ni macawa qo mo vakarau kina Siga Tabu ni June 27._