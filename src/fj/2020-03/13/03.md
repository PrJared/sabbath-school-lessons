---
title:  Na Kaci Ni Veisorovaki
date:  21/09/2020
---

Raitayaloyalotaka mada ni ko iko ko Pita kei Joni. Sa qai cadra mai na matanisiga ena mataka totoka oya mai Kaleli, ka vakaseavutaka yani na cagi batabata ni bogi. Na nomu vakasama sa vakadei tu ga ena dua na ka: siwa ika, vakalevu sara. Sa talekatoa tiko na siwa ena veigauna sa oti, ka ko sa vakanamata tale tiko ki na dua na siga vinaka ni siwa. Ia ena matakacaca ko sa raici Jisu na kai Nasareci ni sa basika mai. Ko sega sara tu ga ni kila ni na dua ga na gauna lekaleka sa na veisau na nomu bula. Ko sa na sega tale ni vaka e liu.

`Wilika na Maciu 4:18–20. Na cava ko nanuma ni rau cakava kina ko Pita kei Joni na veisau levu me rau sa muri Karisito? Na cava e tiko ena tikina oqo e vakaraitaka ni kacivi rau ko Jisu kina dua nai naki bibi?`

Mai na kosipeli nei Joni eda vulica kina ni koi rau na lewe rua oqo erau sa kila oti tiko eso na ka me baleti Jisu ka sa sivia e dua na yabaki, ia erau sega ni soli rau ki Vua. Ena tiko beka vei Karisito e dua nai vakarau ni bula vakalou, na kenai rairai, vosavosa, kei na ka beka e cakava sa vakaraitaka tiko veirau na dauqoli mai Kaleli oqo ni o Koya sa kacivi rau tiko ki na dua na veikacivi cecere vakalou. Sai koya oya na vuna e rau sa biuta kina na nodra waqa, cakacaka, kei na nodrau itikotiko me rau muri Koya, baleta ni rau sa vakila ni rau sa kacivi kina dua nai tavi bibi. Ena sega beka ni kacivi iko na Kalou mo biuta na nomu cakacaka ena gauna oqo, ia sa kacivi iko tiko ki na dua nai naki cecere, oya mo wasea na Nona loloma ka vakadinadinataka na Nona dina me vakalagilagi kina naYacana.

`Vakananuma na nona kacivi ko Maciu na daukumuni vakacavacava, ena Maciu 9:9. Na cava ko raica ena tikina oqo e matalia vei iko?`

Ko ira na daukumuni vakacavacava ena nodra vuravura na kai Roma, era dauvakatokai tu nira tamata butabutako baleta na nodra dauvakayagataka na nodra kaukauwa mera dauvakasosataki ira na lewe ni vanua. Era daucati ka sega ni taleitaki vei ira na Isireli. Kaya mada ko Maciu sa rogoci Jisu oti ka sa gagadre ni lomana me sa muri Koya. Ni qai veisureti ko Karisito, “Muri au mai,” e kurabui o koya ni rawa vei Karisito me ciqomi koya qai sureti koya me dua na Nona tisaipeli.

Ena noda dui vakanananu sara e loma e tiko kina e dua na vanua ena daugadreva tu me vakatawani vakadodonu e dua na ka e uasivi cake ena bula. Oikeda talega eda gadreva e dua na ka me vakaibalebale ena noda bula, me ka vinaka, ka inaki cecere. Ena gauna oqo, sa kacivi keda tiko ko Karisito mevakataki Maciu, meda muri Koya.

`Vakasamataki ira mada na tamata era biuta na veika era dautaleitaka mera muri Jisu. Na cava na vuna e muri sa dauyaga vakalevu?`