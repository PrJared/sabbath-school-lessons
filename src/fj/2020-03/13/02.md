---
title:  Na Nona Sorovaki Koya Ko Jisu Ena Loloma
date:  20/09/2020
---

Ko Paula e vakayaloqaqataki keda meda “laiva” se “vakatara” se “vakadonuya” na vakanananu i Jisu me vakaitikotiko veikeda. Na ka oqo ena kauti keda ki na so na vakatataro talei. E vakacava tu na vakanananu nei Jisu? Na cava e liutaka nai vakarau ni Nona vakanananu? Na cava na ka e bibi ena Nona vakanananu?

`Wilika na Filipai 2:5–11. Era vakatakila vakacava na veitikina oqo na uto ni ka e vakananuma tiko ko Karisito kei na vakarau e liutaka na Nona bula taucoko?`

Ena veigauna taucoko ko Jisu e tautauvata ga kei na Kalou. E kaya kina ko Paula “ni sa tovo vata kei na Kalou, sa sega ni vakasama ni sa butako, ni sa vakatauvatani kei na Kalou” (Filipai 2:6). Na vosa “tovo vata” (form) e kau mai na vosa va-Kiriki na morphē. Ka kenai balebale, na ka vakamareqeti ni dua na ka. Na semati vata ni rua na ka e tautauvata na kedrau talei se yaga. Na SDA Bible Commentary e biuta vakaoqo: “Na ka oqo sa yaco kina ko Karisito me tautauvata kei Tamana, qai biuti Koya me cecere duadua mai na veikaukauwa tale eso. E vakabibitaka ko Paula na tikina oqo me rawa kina ni vakaraitaka sara vakamatata na titobu ni vanua beci e bolea me lako curuma.”—Volume 7, p. 154. Ni vosa tiko me baleta na Nona bula e tawa mudu, Ellen G. White e kaya, “E tu vei Karisito na bula, e ka dina, sega ni kerei, tubu ga vakataki koya.”—The Desire of Ages, p. 530.

Ko Jisu e tautauvata kei na Kalou mai na gauna tawa mudu. “A sa vakadravudravuataki Koya” Oqo talega e dua na vosa va-Kiriki ka na rawa ni kenai balebale “vakalala.” Ko Jisu e bolea me “vakadravudravuataki Koya” mai na Nona dodonu kei na Nona itutu ni tautauvata kei na Kalou, ka me taura na itovo ni tamata dauveiqaravi yalomalumalumu. Mevaka ni dauveiqaravi, sa mai vakaraitaka ki vuravura taucoko na ivunau ni loloma, ena Nona sa qai mai matanataka na ivakaraitaki ni loloma dina ena kauveilatai. Ena Nona mai solia na Nona bula me rawa nida bula me tawa mudu.

Na ka e bibi duadua ena vakanananu nei Jisu oya na Nona sorovaka na Nona bula ni lomani keda. Nai balebale dina ni muri Jisu oya eda na loloma mevaka na Nona dauloloma, veiqaravi mevaka na Nona dauveiqaravi, cakacaka mevaka na Nona daucakacaka. Nida vakatara na Yalo Tabu nei Jisu me vakalalai keda mai na bula ni nanumi koya ga vakataki koya eda na vakayalia kina eso na ka. Ko Jisu e vakayalia na ka kecega. Ia nai Vola Tabu e kaya, “O koya oqo sa vakalevulevui Koya cake kina na Kalou, a sa solia vua e dua na yaca sa uasivi cake ena yaca kecega” (Filipai 2:9).

Ko lomalagi sa tu vakarau me ciqoma na vakacaboisoro eda na cakava e vuravura. Ena tu nai soro enai lakolako, ia na lagilagi ni veiqaravi edaidai e uasiviti ira kece. Kei na reki ni bula vata kei Karisito me tawa mudu ena yaco kina me yaga nai soro eda cakava.

`Na gauna cava ko sa bau vakamatea kina na au ena vukui Jisu? Na cava e kaya nai sau ni nomu taro ena nomu bula vakalotu?`