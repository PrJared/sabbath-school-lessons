---
title:  'Na Cakacaka Ni Veivakabulai Nei Jisu: Wase 2'
date:  19/08/2020
---

`Wilika na Maciu 4:23–25 kei na Maciu 9:35. Na cava na tolu na yavu bibi e vakayavutaki tu kina na cakacaka ni veiqaravi nei Karisito? E sotava vakacava na gagadre ni tamata, kei na cava e vakayacora ki na nodra bula?`

Ko Jisu e cokotavata na tolu na tabana ni veiqaravi oya na tabana ni veivakatavulici, vunau, kei na veivakabulai. E wasea na yavu vakalomalagi me rawa kina veikeda meda bula ena bula e vakaibalebale ka tiko na kenai naki. E kaya, “Au sa lako mai me rawa na bula ia me rawa vakalevu sara” (Joni 10:10). Na Nona veiqaravi e vakatakila na loloma e vuabale. Kei na lako mai nei Jisu me rawa kina veikeda meda bula ena bula e cecere sara ena gauna oqo ka tawa mudu.

`Wilika na Marika 1:32–39. E vakayagataka ko Jisu na siga taucoko me vakabulai ira kina na tauvimate ka vakasevi ira na tevoro. Ni oti na Nona masumasu ena mataka ni siga ka tarava ena gauna era sa lako yani kina e lewe vuqa mera vakabulai, e qai lako ki na dua tale na koro. Na cava e sega ni vakabulai ira kina? Rogoca na ka e tukuna ena tikina e 38 kei na 39.`

Nai talanoa oqo e vakaibalebale sara vakalevu. Ni oti na Nona vakabulai ira na lewe vuqa ena siga koya, ena siga ka tarava sa biuti ira nai kumukumu levu era lako yani mera laki vakabulai. Na Nonai vakamacala oya ni naki ni Nona lako mai ki vuravura oya me vunautaka na kosipeli. Ko Jisu e sega ni dua walega vei ira na daucaka mana. O Koya na Luve ni Kalou e lako mai ena cakacaka ni veivakabulai. E sega ni vakacegu na lomana ena nodra vakabulai vakatabakidua ga na veimate vakayago E gadrevi ira na tamata mera ciqoma nai solisoli ni bula tawa mudu o koya ena solia. E vakamatatataka sara vakavinaka na inaki ni Nona lako mai ki vuravura ena yatuvosa oqo: “Ni sa lako mai na Luve ni Tamata me vakasaqara ka vakabula n aka sa yali” (Luke 19:10). Na veicakacaka kece ni veivakabulai e katuba me vakatakila kina na itovo ni Kalou, vakaceguya na rarawa ka solia na kalougata ni veivakarautaki ki na bula tawa mudu.

`Ena rawa ni da bula ena bula e levu sara o koya e solia tiko ko Jisu kevaka eda sotava tiko na dravudravua kei na tauvimate? E solia beka ko Jisu e dua na ka e levu cake mai na veivakabulai vakayago? Na cava eda na rawa ni cakava meda liutaki ira kina na tamata ki na dina vakaivolatabu ena gauna eda qarava tiko kina na nodra bula vakayago?`