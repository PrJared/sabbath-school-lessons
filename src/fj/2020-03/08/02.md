---
title:  Valavala Nei Jisu Vei Ira Na Tamata
date:  16/08/2020
---

Ko Jisu, e dau vakaraica na veika era vinaka kina na tamata ena veigauna kece sara. E dau tomika mai na veika vinaka duadua mai vei ira. Ka dua na ka era dauvakalewa nai liuliu ni lotu me baleti Jisu ena Nona gauna, oya ni “veilasamaki vata kei ira nai valavala ca ka kana vata kei ira” (Luke 15:2). Era kauwai baleta ni veimaliwai voli kei ira era sega ni lotu. Na nodra rai me baleta na lotu sai koya me tawasei tani ka sega ni veisotari. Era kurabui ena Nona kaya vei ira ko Jisu, “Au sa sega ni lako mai me kacivi ira na yalododonu, ko ira ga nai valavala ca, mera veivutuni” (Maciu 9:13).

Vei ira na Vunivola, Farisi kei ira na vunivola, na lotu oya mo levei ira nai valavala ca. Na nodra nanuma e vakaoqo, “Cakava na ka ko rawa ni cakava me na kakua ni yaco mo na vakadukadukalitaki enai valavala ca.” Nai vakavuvuli nei Jisu e duidui vakalevu mai vei ira. Ko Jisu e dokoulu sobu mai ki na vuravura ivalavala ca oqo me mai vakabula, ka sega ni levea. O Koya na “rarama kei vuravura” (Joni 8:12).

`Wilika na Maciu 5:13, 14. E rua nai vakaraitaki e vakayagataka ko Jisu me baleti ira era daumuri Koya, na cava oya? Na cava ko nanuma ni vakayagataka kina na veika oya? Raica na Joni 1:9, Joni 12:46, Filipai. 2:15.`

Na masima e dua tiko nai yau vakaitamera vei ira na veimatanitu ena gauna makawa. Oqo e dua na ka sau levu, ka sa yaco na gauna era sa vakayagataka kina ko ira na kai Roma me sa ilavo. Na masima sai vakaraitaki ni vutuniyau. E vakayagataki talega me maroroya ka vakai-kanakanataka na kakana. Ena Nona vakayagataka tiko ko Jisu na masima me tukuni ira na Nona tamata, na ka ga e via tukuna tiko oya, ni sautu dina ni vuravura oqo, e sega ni ko ira na tamata kaukauwa ka vutuniyau duadua e vuravura. Na sautu dina e vuravura sai ira na tamata Lotu Vakarisito era na sorovaki ira ka ra sa cakava na duidui me baleta na matanitu ni Kalou. Na nodra bula daulolona kei na veiqaravi raraba sa maroroya na vinaka kei vuravura ka vakaboivinakataka na kena macawa.

Nai karua ni vakaraitaki e vakayagataka ko Jisu ena Maciu 5:14 oya na “rarama kei vuravura.” Na rarama e sega ni levea na butobuto. E serau ena butobuto. E sega ni lako tani main a butobuto. E sikabotea na butobuto, ka laki vakararamataka na butobuto. Ko ira era muri Jisu sa dodonu mera sikabotea yani na butobuto ni vuravura oqo ena nodra veiyasa ni vale, veikoro, korolalai kei na korolelevu ka vakararamataki ira enai serau ni Kalou.

`Vakasamataka mada na vosa nei Jisu ena John 17:15–18, na cava nai balebale ni vosa e rua oqo – tawasei tani mai vuravura kei na levea na veika vakavuravura? E rau tautauvata se sega? Na cava nai balebale ni masu nei Jisu me baleti ira na Nona tamata ena Nona kaya mera tikoga e vuravura ia mera kakua ga ni vakavuravura?`