---
title:  Veiqaravi Me Vakataki Jisu
date:  15/08/2020
---

### Vulica na vuli ni macawa oqo
Maciu 5:13,14; Filipai 2:15; Marika 12:34; Efeso 4:15; Maciu 4:23–25; Maciu 25:31–46.

> <p>Wiligusu</p>
> “Ia ni sa raici ira na lewe vuqa, ko koya sa lomani ira ni ra sa malumalumu, ka biu wale tu mevaka na sipi sa sega na nodrai vakatawa” (Maciu 9:36).

Ko Jisu e daukauwaitaki ira vakalevu na tamata. E kauwaitaka vakalevu na nodra leqa kei na gagadre, mai na veika e baleti koya. Na Nona bula taucoko sa baleta na kawa tamata kei na nona veiqaravi vei ira e yavutaki tu ena loloma. E sotava na gagadre vakayago, vakasama kei na bibi ni lomadra ko ira era tiko vakavolivoliti koya, ia, ena vuku ni ka koya era sa dolava kina na lomadra ki na veidina vakayalo e vakatavulica. E vakabulai ira na vukavuka, e rai na matadra na mataboko, e rogo na daligadra na didivara, sereki ira e vesuki ira tu na tevoro, vakani ira na via kana, kauwaitaki ira na vakaloloma, sa tarai na lomadra ka sa veisau na nodra bula.

E yaco oya baleta ni ra sa raica na tamata na Nona kauwaitaki ira vakaidina, era sa dolava kina na lomadra mera ciqoma na veidina vakayalo e vakatavulica vei ira. “Nai vakarau ni veiqaravi duaduaga nei Karisito e rui mana vakalevu ena nodra tarai na tamata. O Koya nai Vakabula e maliwai ira na tamata mevaka e dua e gadreva mera vinaka. E vakatakila na Nona kauwaitaki ira, ena Nona sotava na nodra gagadre, e rawata na nodra veivakabauti, Qai tukuna vei ira, ‘Muri Au mai.”— Ellen G. White, The Ministry of Healing, p. 143. E kila tu ko Jisu ni ko vuravura e gadreva vakalevu sara na kena matanataki na kosipeli mai na kena kacivaki. Na ivakadinadina bula ni bula va-Karisito oya na bula e sorovaki vei ira na tani, ka itukutuku kaukauwa duadua mai na vosa eda tukuna, ka ni solia na kaukauwa ena noda vakadinadina.

_Vulica na lesoni ni macawa qo mo vakarau kina Siga Tabu ni Okosita 22._