---
title:  'Na Cakacaka Ni Veivakabulai Nei Jisu: Wase 1'
date:  18/08/2020
---

Nai vakarau ni veivakalotutaki nei Jisu e uasivita sara na veivosa e cavuqaqataki kei na kena e katoni; ia e vutuniyau ena veika bula ka veivakayavalati. Ena veisiga eda veitaratara tu kei ira na tamata ka tu vei ira na veimataqali gagadre: vakayago vakasama, loma bibi ni yalo kei na vakayalo. Ko Jisu e guta me sotava na veigagadre vaka-koya mai veikeda ena noda vakatakila na noda kauwaitaka na galili, rarawa, kei mosi ni yalo ni tamata, ena noda vakaraitaka na noda kauwaitaka na nodra bula marau, nuinui kei na nodra tatadra.

Ko Jisu e qaravi ira na tamata e tara tu na nodra bula na veileqa eso ka dredre mera walia vakataki ira me rawa ni sotava na nodra gagadre. Na gagadre beka ni kena tarovi na vakatavako, vakalailaitaki ni bibi, vakayagataki ni kakana bulabula, se loma ocaoca. De na kena gadrevi beka na kakana, vale, se na veiqaravi vakavuniwai. Na gadrevi beka ni veivakasalataki ni bera na vakawati se na matavuvale.

Na gagadre levu duadua o koya e gadreva na tamata oya na gagadre ni veiwekani vakaveivolekati sara kei na Kalou ka mera vakila nai balebale ni nodra bula ni tiko na kena yaga me tawa mudu. Na noda vakaveivinakatitaki keda ki Vua na Kalou ena vuravura kavoro oqo sai koya na noda gagadre levu duadua.

`Wilika nai talanoa ni tamata paralase ena Maciu 9:1–7 kei na marama turuvi dra balavu ena Marika 5:25–34. Nai vakaraitaki cava e tiko enai talanoa ruarua oqo e semata vata tiko kina ko Jisu na veivakabulai vakayago kei na gagadre ni veivinakati kei na Kalou?`

E vuqa sara na ka e gadrevi mai na veivakabulai vakayago kei na bibi ni yalo ena cakacaka ni veivakabulai nei Jisu. Ko Jisu e gadrevi ira na tamata mera vakila na taucoko ni veika vakaloloma sa mai cakava nai valavala ca, ia Vua ena sega ni ka taucoko na veivakabulai vakayago ke sega na veivakabulai vakayalo. Kevaka sa vakayalati keda na loloma ni Kalou meda raica na nodra bula marau vakayago na tamata, ena vakayavalati keda vakalevu sara meda sotava talega na nodra bula vakayalo mera rawa ni bula ena kena e cecere sara, eke ka tawa mudu. E dina ga ni ko ira kece e vakabulai ira ko Jisu era yaco mera mate, ia na ka cecere duadua sai koya na nodra bula vakayalo.

`Na cava ena rawa ni cakava na nodai soqosoqo lotu ena nodai tikotiko me sotava na gagadre ni tamata ka matanataka na noda kauwaitaki ira? Na cava sa cakava tiko na nomui soqosoqo lotu me veisautaka na nodra bula na tamata?`