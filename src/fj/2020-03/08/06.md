---
title:  Na Ka E Bibi Vei Jisu
date:  20/08/2020
---

Nai tukutuku nei Jisu ki vei iratou na Nona tisaipeli ena Maciu 24 ka cokoti rau vata kina na kena na vakarusai ko Jeruisalemi vata kei tolu na vosa vakatautauvata ena Maciu 25 me baleta nai vakataotioti ni bera tiko na Nona na lesu tale mai. Na veivosa vkatautauvata oqo e tuvakataki kina nai vakarau ni bula ni tamata era waraka tiko na Nona lesu tale mai, ka rui kauwai sara kina vakalevu ko Jisu. Na vosa vakatautauvata ni yalewa e tini e vakamatatataka na bibi ni noda yadrava ka gadreva na bula e vakasinaiti tu ena Yalo tabu. Na vosa vakatautauvata ni taledi e vakaraitaka na bibi ni noda vakayagataka vakadodonu na isolisoli ni Yalo tabu e solia vei keda yadudua na Kalou. N a vosa vakatautauvata ni sipi kei na me e vakaraitaka ni lotu vakarisito dina ena dau veiqaravi ena yalo dina ena vukudra ko ira e solia mai vei keda na kalou meda qaravi ira ena veisiga.

`Wilika na Maciu 25:31–46. E vakamacalataki ira vakacava na tamata Lotu Vakarisito dina ko Jisu? Evei eso na vanua ni veiqaravi e cavuti eke?`

E dina ni vosa tiko na vosa vakatautauvata oqo ena kena sotavi na nodra gagadre dina vakayago na tamata—e dua na tiki ni talanoa meda na kakua ni dauvakaweleweletaka —ena rawa beka ni tiko kina e vuqa sara na ka? E tiko ena bula ni tamata edua na ka vuni ka gadrevi me solia na vakacegu, oya ko Jisu (Joni 6:35, Joni 4:13, 14). Eda tamata vulagi kece ka gadreva me dua na noda koro, me yacova ni da sa qai kilai keda vakataki keda, ena noda sa tu vata kei Karisito (Efeso 2:12, 13, 19). Eda luvaiwale tu vakayalo me yacova ni da sa vakasulumi ena Nona yalododonu (Vakatakila 3:18; Vakatakila. 19:7, 8).

Na Veiyalayalati Makawa sa dauvakavuqa me vakamacalataka nai tuvaki ni bula ni tamata ni tauvimate ka tawayaga (Aisea 1:5, Jeremaia 30:12–15). Na tauvimate ni valavala ca e rui ka rerevaki, ia na parofita sa qai dusia ki veikeda na kenai wali “Ni’u na vakamavotaka na nomu mavoa, ia kau na vakabulai iko, sa kaya ko Jiova” (Jeremaia 30:17). Ko Jisu nai wali ni leqa e tara tu na noda bula.

Na vosa vakatautauvata ni sipi kei na me sa vakasalataki keda meda dau sotava na veileqa vakayago eso era tu vakavolivoliti keda, ia ena vuqa sara na ka ena cakava ena noda vakadinadinataki jisu. Oqo nai talanoa kei Jisu ka a sotava na gagadre titobu ni yalo, kei na Nona veisureti ki veikeda meda veitokani vata kei Koya ena nodra qaravi ko ira era tiko volekati keda. Na bula ni nanumi keda vakaikeda ka vakaweleweletaka na nodra leqa ni bula vakayago, vakasama, yavalati ni lomana kei na bula vakayalo, sa yaco kina me rawa ni ra na yali tawa mudu. Ena vosa vakatautauvata, ko ira era sorovaka vakalevu na nodra bula ki na cakacaka ni veiqaravi e vakacaucautaki ira na nodra Turaga qai soli vei ira na bula tawa mudu, ia ko ira era cakava na ka e lomadra ga ka vakaweleweletaka na nodra leqa na tani era vatonaki mai Vua na nodra Turaga.