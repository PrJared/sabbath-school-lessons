---
title:  Sotavi Ira Na Tamata Dredre
date:  15/07/2020
---

Ko Jisu e dua na kena dau ni sota kei ira na tamata dredre. Ena vosa kei nai valavala, e vakatakila kina na Nona veiciqomi. E vakarogoca sara vakavinaka na nodra kauwai, e vakatarogi ira, sa qai vakacilava vakamalua ki vei ira na dina va-Kalou. E vakila na gagadre ena tiko vua e dua na tamata ivalavala ca, rerevaki qai yalokaukauwa, ia e dau raica na ka yaga e tiko vua, me rawa ni tatara kina vua na tatara ni kosipeli. Ko Jisu e vakabauta ni “sega ni dua e rui lolovira sara, sega e rui ca sara, me na sega ni kunea rawa na veisereki nei Karisito.”—Ellen G. White, The Desire of Ages, p. 258. Ko Jisu sega ni raici ira tiko na tamata ena rai eda rai tiko kina na tamata. E raica nai serau ni Veibuli lagilagi taumada vei keda na tamata. Oya na ka e tara cake na nodra vakanananu mera raica rawa na cecere ni vanua era na rawa ni yacova, ka ra lewe vuqa era vakayavalati mera sotava na ka e namaka ko Jisu ena nodra bula.

`Wilika na Maciu 4:18, 19; Marika 12:28–34; kei na Luke 23:39–43. Na cava ko raica ni tautauvata kei na veisureti nei Karisito vei Pita kei Joni, na vunivola dautaro ka sega ni tukuni na yacana kei na daubutako ena kauveilatai? Dikeva na ivakarau ni Nona sotavi iratou yadudua ko Karisito. Na cava e duatani duadua?`

Ena veivanua kece e lako kina ko Jisu e raica kina na nona rawa ni veivakayavalati na veika vakayalo. E raici ira o ira era na rawa ni ra lewe ni matanitu ni Kalou ena ituvaki ni bula veilecayaki era tu kina. E vakatoka na sasaga oqo me “rai ni vakatubu lotu.” Na rai ni vakatubu lotu sai koya na teivaki ni loloma ena nodra raici na tamata mevaka na Nona raici ira ko Jisu ni rawa nira na rawata kina na matanitu ni Kalou. E okati talega ena “rai ni vakatubu lotu” na noda raica na nodra veigagadre eso o ira era tiko vakavolivoliti keda. Ena noda tovolea meda rogoca na lomadra ena nodra gadreva tiko e dua na ka e sega ni tiko vei ira, ke sega madaga ni ra tukuna, sa na rawa meda kila.

Kerea ki Vua na Kalou me solia vei iko na yalo e tu vakarau me vakaitavitaki iko na Yalo Tabu ena nodra vakabulai na tani. Masulaka me tarai iko vakarua na Kalou ka me dolava na matamu ena veivakalouagatataki vakayalo ena kauta mai ki vei iko ena veisiga ko na wasea tiko kina na nomu vakabauta vei ira na tani. Kerea ki Vua na Kalou na mata e rai, na yalo e vakayavalati ni rogoca na tagi, kei na gadreva me tukuna na Karisito ko sa kila ka lomana vei ira na tani, ko na qai lako voli ena marau ena nomu bula taucoko. Sa na qai vakaibalebale na bula taucoko. O sa na vakila na bula vakacegu kei na reki o koya o sa bera ni vakila vakadua. Ko ira ga era cakava na cakacaka ni rawa yalo era na vakila na vakacegu ena kauta mai.