---
title:  Tekivu Ena Vanua Ko Tiko Kina
date:  14/07/2020
---

E dua a kaya, “Na vanua ga mo tekivu vakadinadinataki jisu kina ena bula oqo, oya na vanua ko tiko kina.” Ko Jisu e vakabibitaka na yavu oqo ena Cakacaka 1: 8, ena nona kaya, “Dou na rawata na kaukauwa ni sa lako mai veikemudou na Yalo Tabu ka dou na qai dautukuni Au e Jeruisalemi, Jutia kei Samaria ka yacova nai yalayala kei vuravura.”

Nai tukutuku nei Jisu ki vei iratou na Nona tisaipeli e rui rawarawa ka sega ni dodonu me na tawa kilai: tekivu ga ena vanua ko vakaitikotiko kina. Vakadinadina ena vanua sa teivaki iko tiko kina na Kalou. Mai na nomu tatadrataka tiko e dua na gauna vinaka, tekivu vei ira era tiko vakavolivoliti iko. Raica na rawarawa ni vanua e voleka vei iko ena rai va-Kalou!

Ena sega sara ni gadrevi mo tamata vuku duadua e vuravura, mo dua na kena dau ena vosa, se levu na taledi e tu vei iko. E dina ga ni na yaga sara eso na veisolisoli oya, kevaka e vakayagataki vakadodonu, e muri na ka ga ena gadrevi sai koya na nomu lomana na nomu Kalou vakataki iko kei na nomu lomani ira na tamata. Kevaka ko sa gadreva mo vakadinadina, na Kalou ena dolava vei iko na gaunisala mo tekivu kina.

`Wilika na Joni 1:40, 41, Joni 6:5–11, kei na Joni 12:20–26. Na cava e kaya na veitikina oqo me baleta na nona rai vakayalo ko Adriu kei na ivakarau ni nona vakadinadina?`

E levu sara na ka e kaya veikeda nai vakarau ni bula nei Adriu. E tekivu sara ga vei iratou na nona matavuvale ena tukuni Jisu vei Pita na tacina. E bucina e dua na veiwekani veivolekati sara kei na dua na gonetagane lailai ka a qai laki solia vei Jisu na ka e tu vua, ka yaco kina e dua na cakacaka mana, kei na nona kila vakavinaka ko Adriu nai walewale ni ka me cakava vei ira na kai Kirisi. E vakila na nodra gagadre qai tukuni Jisu ki vei ira, ka sega ni vakaogai koya ena veibataki ni veika vakaivolatabu.

Nai walewale mana ni rawa yalo sai koya na kena tarai cake e dua na veiwekani e veivolekati sara. Vakasamataki ira mada oira era tiko volekati iko ka ra sega tiko beka ni veikilai kei Jisu. Era vakila tiko beka ni o iko e dua na tamata daloloma ka veikauwaitaki? Era raica tiko beka vei iko na vakacegu kei nai naki era gagadre voli kina? E ivakaraitaki dina beka ni kosipeli na nomu bula? Eda vakaveitokanitaki ira na tamata ki vua na Kalou ena noda tukuni Jisu vei ira. Era sa na yaco mera itokani Lotu Vakarisito, vakauasivi, ena noda na wasea vei ira nai tukutuku ni vakataotioti ni gauna ni yavutaki mai na dina ni Vosa ni Kalou, ka ra rawa talega ni ra yaco mera Lotu ni Kavitu ni Lesu Vakarua mai.

`Na cava e daudredre kina ena so na gauna meda kauti ira na lewe ni noda matavuvale kei ira na wekada vei Jisu? Sa mana beka vua e dua na lewe ni matavuvale se itokani voleka na nomu wasei Jisu? Wasea e dua na yavu ko nanuma ni na yaga vakalevu?`