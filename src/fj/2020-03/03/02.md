---
title:  Nai Karua Ni Nona Tatara
date:  12/07/2020
---

E dua walega na cakacaka mana enai Vola Tabu taucoko e vakaitavi kina vakarua ko Jisu. Oya ena nona vakabulai koya na tamata mataboko mai Peciseita. Nai talanoa oqo e solia e dua na lesoni ka na tudei tu ga ena Nona lotu ko Karisito me yacova mai na gauna edaidai. E vakatakila na inaki ni Kalou ena Nona vakayagataki ira na tamata vakabauta ena nodra kauti ira mai edua tale vei Jisu. Na Vosa ni Kalou e kaya, “A ra sa yaco ki Paciseita, a ra sa kauta mai ki Vua e dua na mataboko, a ra sa vakamasuti Koya me tara” (Marika 8:22). E rua tiko na vosa bibi e tiko ena tikina e cake, oya na “kauta mai: kei na “vakamasuta.” E sega ni lako ga mai vaka-taki koya na mataboko. Era sa raica na nonai tokani na nona gagadre. Ena sega soti beka ni levu na nona vakabauta, ia ko ira na nonai tokani e levu na nodra vakabauta. Era vakabauta ni ko Jisu ena rawa ni vakabula na tamata oqo mai na nona mataboko.

E rauta tiko ni 25 taucoko na veivakabulai mana duidui a vakayacora ko Jisu, era tiko ena Veiyalayalati vou. Ka sivia e veimama, era vakaitavi kina ko ira na wekadra se itokani na tamata tauvimate, ena nodra kauti ira mai ki vei Jisu mera mai vakabulai. Vuqa na tamata era na sega ni lako mai ki vei Jisu vakavo ni dua na tamata e tu vua na vakabauta me kauti ira mai. Sa nodai tavi oya meda “veivakatakilai” ka kauti ira na tamata ki vei Jisu.

Karua ni vosa bibi ka gadrevi me nanumi ena Marika 8: 22 oya na “vakamasuta”. Ena rawa ni kenai balebale na “kerea, vakamamasu, se cikeva.” E vakatakila na malumu, malua kei na vakatakekere ena yalomalumalumu ka sega ena domo levu kei na veivakasaurarataki. Ko iratou na nonai tokani na tamata oqo eratou mai vakamamasu vei Jisu, ena vakabauta ni tiko ki Vua na gagadre kei na kaukauwa me vukei kina na tamata oqo. Ena sega beka ni tu vua na tamata oqo na vakabauta ni na rawa vei Jisu me vakabulai koya, ia e tiko vei iratou na nonai tokani. Ena so na gauna ena dodonu veikeda meda na kauti ira na tamata vei Jisu ena dela ni noda vakabauta.

`Wilika na Marika 8:22–26. Na cava ko nanuma ni vakaitavi kina vakarua ko Jisu ena nona vakabulai na tamata oqo? Na lesoni cava e tiko enai talanoa oqo me noda ena gauna oqo nida vakadinadina tiko vei Jisu?`

Ena rawa veikeda meda na sega ni raici ira vakavinaka na tamata? Ena so beka na gauna eda dauraici ira tu mevaka ga era veitosoyaki tu na veivunikau, ka sega ni raici ira ni o ira oqo edua na lewe ni matanitu vakalomalagi? Na cava ko nanuma ni dauvakavuna na noda dau sega ni raici ira kina vakavinaka na tamata?

`Mai na lesoni ni Nona vakayagataki keda na Kalou ena nodra vakalelei mai na tamata ki Vua, na cava tale eda na rawa ni vulica mai kina? Na cava e vakatavulici keda kina me baleta na nodrau cakacaka vata na veivakabulai kei na veika vakayalo ena cakacaka vei ira na yalo?`