---
title:  Na Lesoni Ni Veiciqomi
date:  13/07/2020
---

Ni da matanataka tiko se na cava nai balebale ni noda raici ira na tamata ena dua na rai vou, Ko Jisu e vakatavulici iratou na Nona tisaipeli ena gaunisala me ratou na dauraici ira na tamata ena rai vakalomalagi. Na Nona raici ira na tamata ko Jisu e rui ka bibi. E raici ira, sega enai tuvaki ni bula era bula tiko kina, ia e raici ira ena itagede ni vanua era na rawa ni yacova. Ena Nona bula ni veitauraki voli kei ira na tamata, e ciqomi ira voli ena dela ni veivakarokorokotaki kei na veidokai. Sa dauvakavuqa na Nona dauvakurabuitaki iratou na Nona tisaipeli enai vakarau ni bula edau vakayacora vei ira na tamata. E vakadinadinataki ena nodrau a veitalanoa tiko kei na yalewa ni Samaria.

Enai Vola Tabu oqo The Archaeological Study Bible e rui talei na ka e vakadikeva me baleta na veimaliwai e tiko ena kedra maliwa na Jiu kei ira na kai Samaria: “Na duidui ena kedra maliwa na kai Samaria kei ira na kai Jutia e tekivu sara mai ena dua na gauna makawa. Mevaka na ka e kaya na 2 Tui 17, Ni ko ira na kai Samaria era kawa mai vei ira na kai Mesopotamia ka ra a vakasaurarataki mai vua na tui Asiria mera mai vakaitikotiko ena Vualiku ni vanua ko Isireli ena 722 B.C. Ko ira oqo era mai wakiya vata na qaravi Kalou kei na qaravi matakau.”—The Archaeological Study Bible (Zondervan Publishing, 2005), p. 1727. Me ikuri ni qaravi matakau vakaoqo, era sa mai tauyavutaka na veiqaravi vakabete kei na tara ni vale ni soro ena ulunivanua ko Kerisima me veisaqasaqa tiko kei nai valavala ni nodra qaravi Kalou na Isireli. Ni da raica na duidui vakaivolatabu ka tiko ena kedratou maliwa kei ira na kai Samaria, eratou na lomatarotaro beka na tisaipeli se cava na vuna e digitaka kina ko Jisu na gaunisala e muri mai Samaria me ratou yaco kina ki Kaleli. Eratou kurabui ena Nona sega ni via malele ko Jisu ena veiletitaki ni lotu. E veisureti vakadodonu saraga ki vua na yalewa ni Samaria oqo, o koya e gadreva tu na veiciqomi, loloma kei na veivosoti.

`Wilika na Joni 4:3–34. E sotavi koya vakacava na yalewa ni Samaria oqo ko Jisu? Na cava e qai cakava na yalewa oqo ena nodrau veitalanoa tiko kei Jisu? Na cava eratou cakava na tisaipeli, e vakarabailevutaka vakacava na nodratou rai ko Jisu?`

Na lesoni tudei e gadreva ko Jisu me vakatavulici iratou kina na Nona Tisaipeli kei keda talega oya: “Ko ira e tiko vei ira na Yalo nei Karisito, era na raici ira na tamata ena rai ni loloma ni Kalou.”—Ellen G. White, The Signs of the Times, June 20, 1892.

`Ko cei ko ira, ena veidreti ni tovo vakavanua kei nai tikotiko, sa laki yaco mo sa veivakalialiai ka sega ni veidokai? Na cava na vuna mo veisautaka kina na nomui valavala, ena yaco vakacava na veisau oya?`