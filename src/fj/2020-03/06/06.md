---
title:  Na Cava E Rui Bibi Kina Na Vakadewa
date:  06/08/2020
---

`Wilika na vosa vakatautauvata me baleta na taledi ena Maciu 25:14–30. Na cava na vakasama bibi e tiko enai talanoa oqo? Na cava na vuna e vakacaucautaki rau kina na lewe rua e rau liu mai na Kalou, qai vatonaki koya e muri mai? Na cava e tukuna ki veikeda ena kena vakayagataki na taledi? Vakauasivi raica na Maciu 25:29.`

Nai liuliu e solia vei iratou na nona tamata cakacaka yadua na taledi “mevaka sa dui rauti ira yadua” (Maciu 25:15). E duidui nai wiliwili ni taledi eratou dui taura. E dua e taura e lima, dua tale e rua, ka dua tale e dua. Ia ena vakatau vei iratou yadudua na gaunisala ena laki vakatubura se vakayagataka kina na taledi sa dui soli vei iratou. Na tikina e bibi tiko eke oya ni taledi e soli vei iratou e sega ni nodratou. E nona o koya a solia vei iratou meratou raica tiko.

E sega ni nona kauwai o koya e a solia, se o cei e levu se ocei e lailai na nona taledi. Na nona kauwai sa baleta tiko na cava e a caka ena ka a soli ki vei iratou.

Ko Paula e biuta vakaoqo ena 2 Koronica 8:12, “Kevaka sa tu na via cakava ena vinakati mevaka na ka sa tu vua e dua, ka sega ni vaka na ka sa sega ni tu vua.”

Na Kalou e vakacaucautaki rau na lewe rua e rau a liu mai baleta ni rau yalodina ena kena vakayagataki na dui taledi a soli vei rau. E tubu na nodra taledi baleta ni cakacakataki. O koya na “tamata ca” e sega ni vakayagataka na taledi e solia ki vua na nonai liuliu, ka sega ni tubu. E dua na dina e tudei “Na lawa ni veiqaravi sa yaco me isema me vauci keda ki Vua na Kalou kei ira na tamata”—Ellen G. White, Christ’s Object Lessons, p. 326. Na tamata cakacaka sega ni yalodina oqo, e vakamaumautaka na kalougata me veiqaravi kina, ka mani laki vakayalia kina vakadua na kilaka me veiqaravi kina.

Ni da vakayagataka na taledi e solia na Kalou veikeda me dokai kina na yacana, ena vakalevutaki, ena rabailevu, ka tubu. Ko na kila vakacava na taledi e a solia na Kalou vei iko? Ena yalomalumalumu kerea ki Vua na Kalou me vakatakila vei iko na vanua e gadreva mo veiqaravi kina ena Nona cakavaka.

`Vakasamataka mada na vosa vakatautauvata oqo qai biuta kina nomu bula. Vakacava kevaka e dua ena tarogi se cava ko sa cakava tiko ena ka sa solia vei iko na Kalou? (Nanuma ni veika kece ko taukena e solisoli ni Kalou talega)`