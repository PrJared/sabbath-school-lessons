---
title:  'Duidui Nai Solisoli: Duavata Ena Veiqaravi'
date:  02/08/2020
---

Ko sa bau vakila na duidui e tiko vei iratou yadudua na tisaipeli? Nai vakarau ni bula eratou tuberi cake mai kina, na nodratou itovo, vakarau ni yalodratou kei na duidui ni veisolisoli eratou dui taukena. Ia oqo e sega ni dua na kena leqa ki na soqosoqo lotu, e vakaukauwataka ga. Ko Maciu na daukumuna nai vakacavacava, e matata, e matailalai qai dodonu. Na kena veibasai ko Pita, gusu totolo ni vosa, e gugumatua ka vakaveitalia, ia e tiko vua na ituvaki ni bula ni veiliutaki. Ko Joni e yalo malua qai dauvosa matata, sa vaka-kina ko Adriu era taleitaki koya na tamata, ni dauveikauwaitaki vei ira tiko vakavolivoliti koya kei ira na tani. Ko Tomasi e tiko kina e dua nai vakarau ni bula me dauvakatataro ka dauvuqa na gauna e dauvakatitiqa. Ko iratou na tisaipeli oqo, e dina ga ni duidui nai vakarau ni nodratou bula kei nai solisoli eratou dui taukena, ia e vakayagataka na Kalou ena kena vakadinadinataki tiko na kosipeli ni veivakabulai..

`Wilika na 1 Koronica 12:12, 13, 18â€“22. Na cava eda kunea ena veitikina oqo me baleta na kena gadrevi na tamata kei na duidui ni solisoli ena yagi iKarisito, nai soqosoqo lotu?`

Na Kalou e marautaka me tauri ira na tamata e duidui nai vakarau ni bula era tuberi mai kina vata kei na duidui ni taledi, me qai solia ki vei ira nai solisoli ni veiqaravi. Na yago i Karisito e sega ni dua ga nai kumukumu tamata e tautauvata ga na veika era dui taukena. E sega ni dua ga nai soqosoqo e tautauvata ga nai vakarau ni bula era bulataka ka ra vakasamataka vata tu ga e dua na ka. Na yagoi Karisito e dua nai kumukumu tamata daucakacaka ka duidui na nodra taledi, ia era duavata ena nodra lomani Karisito kei na Nona Vosa, ka ra yalodina vakaoti me ra wasea na Nona loloma kei na dina ki vuravura. (Roma 12:4, 1 Koronica 12:12). Ko ira na tiki ni yagoi Karisito e duidui na nodra dui taledi, ia era yaga kece; era rui bibi yadudua ena kena qaravi vakavinaka na yagoi Karisito. Mevaka ga na mata, daliga, kei na ucu ena kena duidui na nodrai tavi ia era yaga taucoko ki na yago, na veisolisoli kece e yaga kece talega. (1 Koronica 12:21, 22).

Kevaka mo dikeva sara vakavinaka na yagoda, ko na raica ni veitiki ni yago lalai sara mada ga e tiko na itavi bibi era cakava tiko. Na bekabeka ni matada. Vakacava kevaka me a sega? Na kuvukuvu ni duka ena rawa ni vakabuwabuwataka na noda rai, ka na rawa ni vakacacana sara na mata. Ko ira na lewe ni lotu ka ra dauraici ni sega sara tu ga na kedra yaga enai yago iKarisito soqosoqo e vakaisolisolitaki ira talega na Yalo Tabu. Ni da sorovaka vakaoti na veisolisoli oqo ki Vua na Kalou, oi keda yadudua eda na cakava na duidui vakaitamera.

`Se mani vakacava sara nai solisoli e tu vei iko, na veika ko sega ni vinaka kina era tiko eso ena loma ni lotu era na vukei kina. Ena maroroi iko vakacava na vakasama oqo mo na dau tiko ga ena vanua dodonu?`