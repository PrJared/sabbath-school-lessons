---
title:  Nai Naki Ni Veisolisoli Ni Yalo Tabu
date:  04/08/2020
---

`Wilka na 1 Koronica 12:7 kei na Efeso 4:11–16. Na cava na vuna e solia kina na Kalou na veisolisoli ni Yalo Tabu vei ira na tamata vakabauta? Na cava na kenai naki?`

E levu tiko nai naki ni veisolisoli ni Yalo Tabu. E solia na Kalou ki vei ira me tokoni ka vakaukauwataki kina na Nona lotu me vakaotia na Nona cakacaka e vuravura. Era kunekunetaki me vakarautaka na duavata enai soqosoqo lotu ena nodra vakarau tu mera vakaotia na Nona itavi e vuravura. Ko ira na dauvolavola enai Vola Tabu era solia eso nai vakaraitaki ni veisolisoli ni Yalo Tabu e solia na Kalou ki na Nona lotu mevaka na dauveiqaravi, dauveivotai, dauvunau, veivakatavulici, veivakayaloqaqataki, kei na dausoli ka. E vosa tale tikoga me baleta na dauveiciqomi, dauloloma, veivukei, kei na daumamarau, Me baleta na veisolisoli, me wiliki na Roma 12 kei na 1 Koronica 12.

Ena rairai ko vakasamataka tiko beka na duidui e tiko e nai solisoli kei na taledi. Nai solisoli sai koya e dua na ivakarau ni bula e solia na Yalo Tabu vei ira na tamata vakabauta yadudua me vakaiyaragitaki ira ena nodrai tavi enai soqosoqo lotu kei na veiqaravi ki vuravura. Ka na rawa talega ni na okati kina na noda dui taledi e sa vakatabui mai Vua na Yalo Tabu ka sa vakayagataki tiko ena cakacaka nei Karisito. Na taledi e solia na Kalou, ia era sega ni vakayagataki kece kin a cakacaka nei Karisiro.

“Na isolisoli e solia na Yalo Tabu e sega ni o koya ga na taledi e tukuni tiko ena vosa vakatautauvata. E okati kina na veisolisoli kecega kei na veika e salavata mai, ka dina se ka e ciqomi ga, vakayago se vakayalo. Mera vakayagataki taucoko ki na cakacaka nei Karisito. Ni da sa yaco meda sa Nona tisaipeli, meda sorovaka kece na noda bula ki Vua kei na veika kece e tu veikeda. Sa na qai vakasuka lesu tale mai ki veikeda na veisolisoli oqo ni sa savasava ka vakatabui me sa vakayagataki vei ira na tamata sa vakalougatataki ira.”—Ellen G. White, Christ’s Object Lessons, p. 328.

Na Kalou e vakarautaka talega eso nai solisoli mevaka na solisoli ni parofisai, kei na veitabana tale eso enai soqosoqo lotu, okati kina na, talatala, talatala ni soqosoqo lotu kei ira era dauveivakatavulici ena yago iKarisito mera susuga ka vakaiyaragitaki ira na lewe ni lotu ki na nodrai tavi (raica na Efeso 4:11, 12). Na nodrai tavi na veiliutaki enai soqosoqo lotu oya mera vukei na lewe ni lotu mera kila na nodra isolisoli ka vakatavulici ira ena gaunisala mera vakayagataka kina na nodra isolisoli me vakatatakicaketaki kina nai soqosoqo lotu.

`Na cava e so na taledi e tiko vei iko ena rawa ni kalougata kina na isoqosoqo lotu?`