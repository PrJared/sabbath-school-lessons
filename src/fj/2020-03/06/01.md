---
title:  Sega Ni Vakaiyalayala Na Ka E Rawata.
date:  01/08/2020
---

### Vulica na vuli ni macawa oqo
1 Koronica 12:12, Maciu 3:16–18, 1 Koronica 12:7, 1 Koronica 1:4–9, Maciu 25:14–30.

> <p>Wiligusu</p>
> “Ia na Yalo Tabu e dua bau ga sa cakava na ka kecega oqo ni sa vota vei ira na tamata yadua mevaka sa vinakata ko Koya” (1 Koronica 12:11).

E kacivi keda na Kalou meda Nona ivakadinadina (Cakacaka 1:8, Aisea 43:10). Na vakadinadina e sega ni dua na isolisoli vakataki koya ga ka ra digitaki ga eso mera taukena. Na vakadinadina sai koya na veikacivi ni Kalou ki vei ira kece na lewe ni Lotu Vakarisito yadudua.

Nai Vola Tabu e vakayagataka e duidui nai cavuti me vakamacalataki kina noda kacivi mai Vua na Kalou. Koi keda na “rarama kei vuravura,” “italatala nei Karisito,” kei na “matabete vakaturaga” (Maciu 5:14, 2 Koronica 5:20, 1 Pita 2:9). Na Kalou vata ga e kacivi keda meda Nona ivakadinadina, e vakaiyaragitaki keda talega ena vuku ni cakacaka. E solia na veisolisoli ni Yalo Tabu ki na tamata vakabauta yadua. Na Kalou e sega ni kacivi ira na kena dau ia e vakaiyaragitaki ira era sa kacivi. Mevaka saraga na Nona solia tu vakailoloma na bula tawa mudu vei ira na tamata era vakabauta, e solia talega vakailoloma na Nona isolisoli vei ira.

Ni da soli keda vakaoti ki Vua na Kalou ka sorovaka na noda bula ki na Nona cakacaka, na keda yaga ena sega ni cava rawa. “Ena sega ni vakaiyalayala na nona yaga e dua e biuta vakatikitiki na au, ka soli koya ki na cakacaka ni Yalo Tabu, qai bulataka na bula e sorovaki vakaoti Vua na Kalou.”—Ellen G. White, The Ministry of Healing, p. 159.

Na lesoni ena macawa oqo, eda na vulica kina na kena sega ni vakaiyalayala na keda yaga kina cakacaka ena vuku ni solisoli ni Yalo Tabu.

_Vulica na lesoni ni macawa qo mo vakarau kina Siga Tabu ni Okosita 8_