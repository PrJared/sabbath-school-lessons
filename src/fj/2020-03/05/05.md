---
title:  Na Yalo Tabu, Na Vosa Kei Na Vakadinadina
date:  29/07/2020
---

Na uto ni nodra vakadinadina nai soqosoqo lotu taumada sai koya na Vosa ni Kalou. Na vunau nei Pita ena siga ni Penitiko e kauta mai na Veiyalayalati Makawa me vakadinadinataki kina ni ko Karisito na Mesaia. Nai tukutuku nei Sitiveni ni bera ni mate sa baleta tiko na itukutuku ni veitabagauna kei Isireli ena Veiyalayalati Makawa. Ko Pita e vakaibalebaletaka tiko ki na “ivakavuvuli sa tukuna ko koya vei ira na luvei Isireli” (Cakacaka 10:36) sa qai wasea nai talanoa ni Tucake tale mai na Mate vei Kolinio. Ko Paula sa dau rai lesuva tiko na veika e kaya na Veiyalayalati Makawa me baleta na Nona tadu mai na Mesaia, o koya sa qai vakamatatataka sara vakavinaka ko Filipi ki vua na kai Iciopea nai balebale ni parofisai me baleta na Mesaia ka volai tiko ena Aisea 53. Ena veika kece e yaco eratou tukuna kina na tisaipeli na Vosa ni Kalou, ka sega ni nodratou vosa ga. Na yavu ni nodratou qaqa sai koya na Vosa sa ceguvi mai Vua na Yalo Tabu.

`Wilika na Cakacaka 4:4, 31; Cakacaka 8:4; Cakacaka 13:48, 49; Cakacaka 17:2; Cakacaka 18:24, 25. Na veiwekani cava era kaya na veitikina oqo me baleta na Yalo Tabu, Vosa ni Kalou, kei na vakadinadina ena Veiyalayalati Vou?`

Na Yalo Tabu vata ga e a vakavuna na Vosa ni Kalou, e cakacaka ena Vosa me veisautaka na bula ni tamata. Na kaukauwa me solia na bula e tiko ena Vosa ni Kalou, baleta ena vuku ni Yalo Tabu, sa laki yaco kina me Vosa bula nei Karisito.

`Wilika na 2 Pita 1:21 kei na Iperiu 4:12. Na cava sa rui kaukauwa kina na Vosa ni Kalou me veisautaka na bula?`

“Na kaukauwa ka a vosa ga sa tu na ka e delai vuravura ena gauna ni veibuli e tiko ena Vosa ni Kalou. Na vosa e solia na kaukauwa; e tekivutaka na bula. Na veivakaro kece sa vosa ni yalayala; e vakaiotaka na vakatulewa, ciqomi ki na bula, e kauta vata mai na bula nei Koya sa Cecere sara. E veisautaka na ituvaki ni bula qai bulia vou tale na yalo me ucui Koya na Kalou.”—Ellen G. White, Education, p. 126.

Na vuna e tiko kina enai Vola Tabu na kaukauwa me veisautaka na bula oya baleta na Yalo Tabu vata ga e a vakavuna nai Vola Tabu enai matai ni gauna e veisautaki keda ena gauna eda wilika kina. Ena noda wasea tiko na Vosa ni Kalou vei ira na tani, na Yalo Tabu sa na cakacaka ena Vosa a vakavuna me veisautaka na bula. Sa yalataka oti tu na Kalou ni na vakalougataka na Nona Vosa, ka sega ni noda vosa. Na kaukauwa ni Vosa ni Kalou ka sega ni vakanananu vakatamata.