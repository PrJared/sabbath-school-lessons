---
title:  Na Bula E Veisautaki Ena Kaukauwa Ni Yalo Tabu
date:  30/07/2020
---

Na vulici vakavinaka nai vola ni Cakacaka, ena vakatakilai koya na Kalou ena cakacaka mana ni Yalo Tabu ena bula ni tamata. Nai vola ni Cakacaka sai koya na kena vulici ni qaqa ni kosipeli mai na veilecayaki ni vakarau ni bula vakavanua, ena vakadeitaka na veisau ni bula ena veigauna, teivaka nai vakarau ni bula e taucoko ka vakatavulica na tamata taucoko ena loloma savu nei Karisito kei na dina. Na Yalo Tabu ena sotava na tamata enai tuvaki saraga ni bula e tu kina, ia e sega ni laivi ira tu ga e kea. Ena Nona iserau, era sa veisau. Sa vakavoui na nodra bula.

`Wilika na Cakacaka 16:11–15, 23–34; Cakacaka 17:33, 34; kei na Cakacaka 18:8. Oqo eso walega nai talanoa ni veivutuni enai Vola Tabu. Na cava era dui vakatavulici keda kina me baleta na kaukauwa ni Kalou me veisautaka na bula ni veimataqali tamata main a duidui ni bula era lako mai kina?`

Talei na duidui ni vakarau ni bula ni tamata. Ko Litia e dua na marama Jiu vutuniyau ena vuku ni nona bisinisi, kei na ivakatawa ni vale ni veivesu mai Filipai e dua e cakacaka vakamatanitu mai Roma ka okati ena kalasi e loma ni tagede ni nodra bula. Na Yalo Tabu ena rawa ni tara yani na veimataqali bula ga e rawa. Na Nona kaukauwa e vakavouia na tamata kecega, vutuniyau se dravudravua, vuli se tawa vuli.

Koi rau nai otioti ni lewe rua ka rau tiko enai tuvatuva oqo, e rau uasivi ruarua. Ena Cakacaka 17: 34 sa baleta tiko na veivutuni nei Taionisio mai Arisi. Na kai Arisi Iceni oqo e lewe tiko ni nodra matabose na turaganilewa ka ra daurogoca na veilewai. Era vakaitutu cecere ka ra dokai sara mai vei ira lewenivanua mai Kirisi.

Ena kaukauwa ni Yalo Tabu, sa laki yacovi ira kina na vakaitutu cecere na cakacaka ni kaulotu nei Paula. Ko Kirisipo (Cakacaka 18:8) nai liuliu ni nodra vale ni soro na Jiu. O koya e dua na iliuliu ni lotu ka rui vesuki vakalevu ena valavala kei na vakasama ni lotu vaka-Jiu ena Veiyalayalati Makawa, ia e qai sikabotei koya na Yalo Tabu ka veisautaka na nona bula. Nai talanoa kece oqo e vakaraitaka, ni veigauna kece eda vakadinadinataki Karisito kina ka wasea na Nona vosa, na Yalo Tabu ni Kalou ena vakayacora na cakacaka e veivakurabuitaki ena bula ni tamata duidui kecega, duidui ni bula era bula kina, valavala vakavanua, vuli, se vakabauta. Me kakua sara ni tiko ena noda duivakanananu ni ra tiko ga eso era na rawa ni tarai ka tiko eso era na sega ni rawa ni tarai. Sa nodai tavi ga oya meda vakadinadina vei ira na tamata kecega era basika mai ki na noda bula. Sa qai Nona na Kalou na kena vo.

`Na mate nei Karisito sa baleti vuravura taucoko; sa baleta na tamata kecega e bula. Na cava e vakatavulici keda kina na dina oqo, oya meda kakua ni daunanuma ni ra tiko eso era na sega ni rawata na bula tawa mudu?`