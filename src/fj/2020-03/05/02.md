---
title:  Jisu Kei Na Vosa Ni Yalayala Ni Yalo Tabu
date:  26/07/2020
---

Na vosa ni yalayala me baleta na Yalo Tabu, e sotavi kina na nodratou nuiqawaqawa na tisaipeli ena vuku ni Nona sa vakarau me sa biuti iratou ko Jisu sa me lesu ki lomalagi. “E yaga vei kemudou meu lako yani: ni na sega ni lako mai vei kemudou na Dauveivakacegui, kevaka kau sa sega ni lako yani: ia kevaka kau sa lako yani, kau na talai koya kivei kemudou” (Joni 16:7). Ena vosa va-Kiriki na vosa oqo na “Dauveivakacegui” na parakletos. Ka vakaibalebaletaki tiko ki vua edua “ena sala muria” me mai veivuke. Ka dua tiko na cakacaka bibi ni Yalo Tabu oya me sala muri ira na tamata vakabauta kecega me vakaukauwataki ira ka liutaki ira ena nodra veicakacaka kece ni vakadinadina. Eda sega ni lako duadua ena veigauna eda vakadinadinataki Jisu kina,. Na Yalo Tabu ena tiko e yasada ka me na liutaki keda vei ira na veiyalo eso e ra yalo dina tiko ena vakasaqaqara. Ena laki vakarautaka rawa na yalodra ni bera ni da sotavi ira. Ena vakarautaka na veivosa eda na tukuna, kauta mai na veivutuni ki na nodra vakasama ka vakayaloqaqataki ira mera digidigi ki na Nona veivakauqeti.

`Wilika na Joni 15:26, 27 kei na Joni 16:8. Na cava era kaya ki veikeda na veitikina oqo me baleta na cakacaka ni Yalo Tabu ena noda vakadinadina?`

Na Yalo Tabu e tukuni se vakadinadinataki Jisu. Na Nona itavi cecere oya me rawa ni liutaki ira na tamata ena kena levu duadua vei Jisu. Na Nona cakacaka oya me na vakaserauni Jisu. Enai tavi oqo, e mai vakatakila kina vei ira na tamata na nodra itavi ni vakadinadina. E dolava na matada meda raica na kedra yaga na tamata era tiko vakavolivoliti keda, ka cakacaka vuni voli ena kena vakarautaki na yalo e veiciqomi ki nai tukutuku ni kosipeli.

Na Kosipeli nei Joni e vakamatatataka, “ni na vakatakila vei ira na kai vuravura nai valavala ca” (Joni 16:8). E dua tale na kenai tukutukuni, oya ena vakayavalata na lomada me rawa ni da vakila na yawa ni da tawasei tu mai Vua na Kalou, kei na gagadre ni veivutuni. Ena vakatakila talega ki vuravura na tui ni yalododonu. Ena sega walega ni na vakatakila nai valavala ca na Yalo Tabu, ena vakaroti keda talega me baleta lako vua na tui ni yalododonu. Ena vakatakila na totoka ni yalododonu nei Jisu ni vakatauvatani kei na noda dukadukali. E sega walega ni cakacaka ni Yalo Tabu me dusimaka na noda malumalumu; e vakatakila talega na vinaka, yalovinaka, yalololoma, kei na Nona loloma ko Jisu me rawa ni moici keda meda ucui Koya.

Na vakadinadina sai koya na noda duavata kei na Yalo Tabu eba Nona vakacaucautaki ko Jisu. Ena Kaukauwa ni Yalo Tabu kei na Nona veiliutaki, eda na tukuna kina na Nonai ukuuku na Karisito ena rawa ni veisautaka na noda bula.

Ena gagadre meda cakava na cakacaka ni vakabula yalo. Ena dodonu meda na daunanuma tiko ni da na sega ni veisautaka rawa e dua na yalo, ia e Nona cakacaka ga na Yalo Tabu.