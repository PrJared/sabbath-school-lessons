---
title:  Na Yalo Tabu Kei Na Vakadinadina
date:  28/07/2020
---

Ena loma taucoko ni vola ni Cakacaka, e tiko kina na Yalo Tabu. E cakacaka tiko vei ira na tamata vakabauta ena gauna era vakadinadina tiko kina ena vuku ni Turaga ena veigaunisala eso. E vakaukauwataki ira ena gauna era sotava kina na veivakatovolei kei na dredre ena veivanua rerevaki era vakadinadina tiko kina. E liutaki ira ki vei ira era yalodina tiko ena vakasaqaqara. E vakarautaka na yalodra na tamata ena veikorolevu ni bera ni ra qai lako yani na tamata vakabauta. E dolava na katuba ni veivakalougataki era se sega ni bau tadra vakadua ka solia na kaukauwa ki na veika era na tukuna kei na veika era na cakava.

`Wilika na Cakacaka 7:55; Cakacaka 8:29; Cakacaka 11:15; Cakacaka 15:28, 29; kei na Cakacaka 16:6â€“10. E cakacaka vakacava na Yalo Tabu ena nodratou vakadinadina na tisaipeli ena veitikina e cake? Se, cava na ka e cakava na Yalo Tabu ena ituvaki ni gauna vakaoya?`

Na rabailevu ni cakacaka ni Yalo Tabu enai matai ni senitiuri e rui veivakurabuitaki dina. Na veika era lako curuma sai vakaraitaki ga ni Nona cakacaka. E vakaukauwataki Sitiveni me vakadinadinataka na nona Turaga ena vanua yalokaukauwa ka laki tini ena nodra virilaki koya me yacova na nona mate. E liutaki Filipi ki vua na kai Iciopea e dauveirawai sara na nona vosa ka vakasaqara tiko na dina me na dolava na matanitu ko Aferika ena kosipeli. E solia vei Pita nai vakatakilakila ni gauna era na ciqoma kina na kai matanitu ki sau na isolisoli ni Yalo Tabu. E kauta mai na duavata ena isoqosoqo lotu ena gauna sa vovoleka kina ni tawaserua ena vuku ni ka me baleta na cili, kei na dolavi ni vanua levu oqo ko Urope me vunautaka kina ko Paula nai tukutuku ni kosipeli.

Na Yalo Tabu e a cakacaka sara tiko vakalevu ena isoqosoqo lotu ena Veiyalayalati Vou ka se cakacaka tale tikoga ena bula ni soqosoqo lotu ena gauna oqo. E gadreva me vakaukauwataki keda, vakatavulici keda, liutaki keda, vakaduavatataki keda, ka vakatalai keda yani ena dua nai tavi bibi ki vuravura, oya na nodra liutaki na tamata ki vei Jisu kei na Nona dina. Na tikina bibi ena dodonu meda na vakasamataka tiko oya ni Yalo Tabu e se yavavala ka cakacaka tikoga edaidai, mevaka saraga ena nodratou gauna na tisaipeli kei na lotu taumada.

`Na cava eda na rawa ni cakava ena veisiga yadua me rawa nida na dolava kina na lomada ki na cakacaka ni Yalo Tabu? Na mataqali digidigi donu cava ena rawa kina Vua me cakacaka kina veikeda?`