---
title:  Na Veisautaki Ni Noda I Valavala
date:  24/08/2020
---

Ena vakatautaki na noda rawai ira na tani mai na ivakarau ni bula eda vakaivalavalataki keda tiko kina. Na yalo dredre, rerevaki, kei nai valavala e sega ni vinaka ena cemuri ira tani na tamata mai vei iko, se mani rawa ni ko vakadinadina, se na dina ni nomu vosa, ena sega soti ga ni ciqomi.

Ia na ivakarau ni bula e dina ka veivakabauti vei ira na tani e dreti ira mai ki vei keda. E bucina e dua nai vau ni veitokani. E totoka sara na Nona biuta koto ko Jisu ena Nona kaya, “Au sa sega tale ni vakatokai kemudou mo dou noqu tamata; ni sa sega ni kila na tamata n aka sa kitaka na nona turaga, ia ka’u sa vakatokai kemudou me wekaqu ni’u sa vakatakila veikemudou n aka kecega, ka’u a rogoca mai vei Tamaqu” (Joni 15:15). Na veitokani era veiciqomi, veitalia mada ga na nodra duimalumalumu kei na cala ia era dui wasea na nodra reki kei na rarawa.

`Wilika na Maciu 15:21–28 kei na Marika 14:6–9. E tukuni eke e rua na marama ka duidui vakalevu nai vakarau ni nodrau bula. E laurai vei Jisu ni vaka e vosa vakaukauwa vua e dua ka vakamalua ki vua tale ka dua. Na cava nai vakaraitaki ko raica ena tikina oqo ni ko Jisu lako yani vei rau ruarua oqo ena loloma e veivakabulai qai bucina e dua na veiwekani?`

E yalewa ni Kenani o koya e cavuti tiko ena Maciu 15. Ko Jisu e nakita na Nona sega ni via vakayacora na nona kerekere me rawa kina ni vua me cikecike, ena tubu kina na nona vakabauta. Sa qai yaco me vakayacora na nona kerekere qai mani tukuna kina e dua nai tukutuku bibi, ka sega ni dua nai liuliu ni lotu e Jutia me na rawa ni cakava ki vua e dua na marama dravudravua ni Kenani. Sa qai kaya kina e matana levu, “Yalewa sa levu na nomu vakabauta” (Maciu 15:28). E solia e dua na vosa ni veivakacerecerei ka sega ni dua na iliuliu ni lotu ena rawa ni solia. Vakasamataka na marau ni lomana kei na kena sa veisau na nona bula.

Na marama ka a lumuta na yavai Jisu ena waiwai sau levu e Jiu—e sega soti ni rogorogo vinaka na marama oqo, e marama ivalavala ca sara, ia e dua e sa vosoti, sa vakavoui tale. Ni ra vakalewai koya na tamata, ko Jisu e vakacaucautaki koya ka vakadonua na ka e cakava. Kaya kina ko Jisu, Ena veiyasana kecega e vuravura taucoko ena vunautaki kina nai tukutuku vinaka oqo, ena bau tukuni talega kina na ka sa cakava na yalewa oqo me kenai divi” (Marika 14:9).

`Ena vuku ni rua nai talanoa eda sa rogoca oti na cava na ka yaga ena ivakarau ni rawa yalo vakaoya? Na mataqali veisau ni bula cava ko na gadreva, ena bula taucoko?`