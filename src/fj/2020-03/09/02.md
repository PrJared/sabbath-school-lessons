---
title:  Yalorawarawa Ki Na Kosipeli
date:  23/08/2020
---

`Wilika na Joni 4:27–30, 39–42. Nai walewale ni veitaratara cava e cakava ko Jisu ki vua na yalewa ni Samaria, ka na rawa kina vei ira na mataqali tamata kecega mera ciqoma na kosipeli, ena vanua sara madaga eda sega ni namaka?`

Nai otioti ni vanua eratou namaka tiko na tisaipeli meratou na raica kina na yalo me na ciqoma na kosipeli oya mai Samaria. Ko ira mai Samaria era veisaqasaqa tiko madaga kei ira na Jiu me baleta na sokalou. Na veimecaki oqo sa balavu sara tiko mai. Era a vinakata na Kai Samaria mera vakaitavi talega ena kena a tara tiko na vale ni soro mai Jeruisalemi qai sega ni ciqomi baleta na nodra sa laki vakawati kei ira na iceni era tiko vakavolivoli ira kei na veisaqasaqa ni ka era vakabauta kei ira na Jiu. Ena vuku ni ka oya era sa mani tara talega na kai Samaria e dua na nodra vale ni soro ena ulunivanua ko Kerisimi. Ka ratou sa tu vakarau na tisaipeli me ratou biuti Samaria baleta ni sega ni vanua vinaka me kacivaki kina na kosipeli.

Ko Jisu e raica tiko na veika eratou sega tiko ni raica na tisaipeli: oya na yalo e veiciqomi. Nai talanoa nei Joni me baleta na yalewa ni Samaria e tekivu vakaoqo: “A sa biuti Jutia ka lako tale ki Kaleli, ka sa koto na sala e lomai Samaria” (Joni 4:3, 4). E vinakata ko Jisu me muri e lomai Samaria baleta sa vosa ki Vua na Yalo Tabu ni sa tiko na yalo sa tu vakarau me veiciqomi ena vanua dredre oqo. Ni sa lumuti na matada mai Vua na Yalo Tabu, eda na raica na rawarawa ena vanua eda nanuma ni dredre. Eda na raica na vuavuai vinaka ni nodra tamusuki na yalo ki na matanitu ni Kalou ena vanua era raica na tamata ni vanua dravuisiga.

`Wilika na Cakacaka 8:4, 5, 14. Na cava sa qai yaco ena cakacaka nei Jisu mai Samaria?`

Eratou na rawa ni lako siviti Samaria na tisaipeli ka sega ni bau solia e dua na nodratou gauna vei ira na kai Samaria mera rogoca na dina mai na Vosa ni Kalou. Ko Jisu sa raica sara tu na ka eratou sega tiko ni raica. E sa vakila ni Yalo Tabu sa vakarautaka na yalo ni veiciqomi ena yalona e dua na marama. Na nona veisau na marama oqo e tara saraga na nodra bula e lewe vuqa ena korolevu oqo. Eda na sega ni raica na totolo ni ka ena yaco mai na noda vakadinadina, ia, nida kaburaka tiko na sore ni tei ena yalo sa veiciqomi rawa tu, ena dua na siga era na yaco na tatamusuki, ka me vakalagilagi ga kina na Kalou.

`Eda na sega sara tiko ni kila na tatara ni noda vosa kei na ka eda cakava vei ira na tani, me vinaka se ca. Cava e na dodonu kina meda qaqarauni kina ena ka eda tukuna kei na nodai valavala ena kedra maliwa na tani?`