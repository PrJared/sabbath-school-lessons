---
title:  Na Yavu Ni Veiciqomi
date:  26/08/2020
---

`Wilika na Roma 15:7 kei na Efeso 4:32. O na vakamacalataka vakacava na yavu ni veiciqomi Kece? Na cava nai balebale dina ni bula e veiciqomi?`

Ena rua na tikina oqo e vakaraitaka tiko kina ko Paula na yavu ka dauvakavuna na noda dauveiciqomi vei ira na tani. Ena vuku ni Nona sa vosota ka ciqomi keda ko Karisito, ena rawa beka veikeda meda vakuai keda mai na noda veivosoti ka veiciqomi vei ira na tani? Io, ena yaco vaka-kina baleta ko Jisu sa ciqomi keda me rawa kina veikeda meda ciqomi ira na tani, se mani tiko saraga na nodra malumalumu.

Vakasamataka mada nai balebale tikina oqo. Vakasamataki iko mada kei na so na ka ko a cakava ko se tovolea sara tiko vakaukauwa mo biuta—Na veika ko kila duadua tikoga, na veika ko rerevaka mera kila talega na tani.

Ia, sa qai cava? Ena vuku ni vakabauta ko sa qai ciqomi kina vei Karisito, o Koya e kila na veika kecega ka ra sega beka ni kila kina na tani e dua na ka. Io, e kila na ka kece oya, ia, sa qai ciqomi iko sega ena veika vinaka e tu vei iko, ia e baleta ga na Nona vinaka. .

Na cava sa na dodonu me noda ivalavala vei ira na tani? Oqo e dua na tikina e dredre vei ira eso mera kila. Nai balebale ni veiciqomi dina oya na noda ciqomi ira na tamata enai tuvaki saraga ni bula ivalavala ca era tu kina, baleta nira a buli mera ucui Koya na Kalou. Ena vuku ni Nona a mai mate ko Karisito ena vukuda “ni da malumalumu tiko” qai “vakaveivinakatitaki keda Vua na Kalou” ena gauna eda veimecaki tu kina kei Koya, sa na rawa nida veivosoti ka veiciqomi talega vei ira na tani. Na Nona loloma veikeda sai koya saraga na yavu ni noda veiciqomi kei na veivosoti vei ira na tani (Roma 5:6–10).

Ena gauna sa yavutaki rawa kina na veiciqomi kei na veiwekani e veikauwaitaki, sa na dauvakavuqa eda sa qai dauveisamei ena dela ni loloma ena dina vakaivolatabu. Nida sega ni cakava oqo eda sa guilecava na loloma. Ni da sa veitokani, eda na qarauna meda na wasea na dina e veisautaka na bula vei ira na nodai tokani.

Na ivakarau ni bula nei Jisu e sega ni, “Vakayacora ga na ka ko vinakata. E dodonu kece tiko oqori, Au na ciqomi iko tikoga.” Ia ena via vakaoqo, “veitalia na ka ko sa cakava, au na vosoti iko ka solia vei iko na kaukauwa mo veisau.” Ni wasei vakamalua na dina ena yalo ni loloma nei Karisito ena rawa na yalo ka veisautaka na bula.

`Ena rawa vakacava mo ciqoma e dua kevaka ko sega ni ciqoma na nonai tovo ivalavala ca? Eda na veiciqomi rawa vakacava kevaka ena gauna vata ga eda sega ni vosota se ciqoma nai valavala ca?`