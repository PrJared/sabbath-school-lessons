---
title:  Kuri Ni Vakasama
date:  03/07/2020
---

Wilika na Ellen G. White, “God’s Purpose for His Church,” pp. 9–16, ena I vola The Acts of the Apostles, kei na pp. 822–828 ena The Desire of Ages.

Sa sotava tiko nai soqosoqo lotu ena Veiyalayalati Vou na rerevaki ni kena sa guilecavi nai naki dina ni nona a tauyavutaki. Ko Ellen G. White e vakamacalataka na rerevaki ni ka oqo: “Na veivakararawataki e a vakayacori enai soqosoqo lotu mai Jeruisalemi, sa laki yaco me toso totolo kina na cakacaka ni kosipeli. Sa vuavuai vinaka na cakacaka ni kena kacivaki na Vosa ni Kalou ena vanua oya, ka sa tiko talega na ririko de ratou na tiko vakadede e kea na tisaipeli, ka guilecava na Nonai vakaro na iVakabula ‘meratou lako ki vuravura taucoko.’ Sa guilecavi ni kaukauwa duaduaga me sotavi kina na leqa oya, sai koya na cakacaka vagumatua. Sa tekivu mera veinanuyaka ni sega tale ni dua na cakacaka e uasivi duadua oya mera maroroya nai soqosoqo lotu mai na sasaga ni meca. Ka sa tiko na ririko me baleti ira era sa qai vuki vou mai de ra na qai coriti ena vakanananu ni sa rauti ira na ka sa vakayacori oti, kevaka era sega ni vakatavulici mera kauta na kosipeli vei ira era se bera ni rogoca.”—The Acts of the Apostles, p. 105.

**Taro ni Veiwasei**

Dikeva vakavinaka na ka e kaya tiko ko Ellen G. White e cake vakauasivi nai otioti ni yatu vosa. Na cava na vuna ena dodonu meda na qaqarauni talega kina ena gauna oqo? Ena bolebole ni kaulotu sa tu e matada, na cava e rui vakadomobula kina na mataqali bula vakaoya?

`1. Na cava na vuna era mai tini vata kecega na Kosipeli ena duabulu ga nai vakaro? Wilika na Maciu 28:18–20, Marika 16:15, 16, Luke 24:46–49, kei Joni 20:21. Na cava na kenai balebale vei ira enai matai ni senitiuri kei keda ena gauna oqo?`

`2. Ena rawa ni vakaisosomitaka na cecere ni noda bula vakayalo na vakadinadina kei na veiqaravi? Kevaka kina ena rawa vakacava nida qaqarauni ena icori oya?`

`3. Veivosakitaka ena kalasi nai otioti ni taro ni Siga Tusiti, me baleta na noda vakadinadina kei na ka ena cakava me baleta na tubu ni noda bula vakayalo. Na cava ko sa vulica ka ko na rawa ni vukei ira kina na tani? Na cala cava ko na rawa ni tarovi ira kina na tani mera kakua ni cakava?`

`4. Meda toka ga ena vakanananu ni Kalou e lomani keda kece. Ko na vakila vakacava na kenai balebale ena nomu bula? Ena rawa vakacava ni vukea na noqu bula na dina bibi oqo?`