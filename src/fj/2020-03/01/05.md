---
title:  Yalodina Ki Nai Vakaro Nei Karisito
date:  01/07/2020
---

Na noda yalodina vei Karisito me kune, ena noda sa cakava tiko na lomana. Ena basika, ena noda sa na talairawarawa tiko ki na Nonai vakaro. Sa na kune ni sa veisemati na yalo ena nodra vakabulai na yali. Eda na vakabibitaka na ka e vakabibitaka na Kalou.

`Wilika na 1 Timoci 2:3, 4 kei na 2 Pita 3:9. Na cava era kaya na veitikina oqo me baleta na loma ni Kalou? Na cava e ka bibi duadua ki Vua?`

E gumatua ka sega ni soro na Kalou ena noda vakabulai na tamata. E sega ni dua tale na ka e bibi ki Vua. Ka sa Nona gagadre cecere duadua, “me bula na tamata kecega ka mera kila sara nai vakavuvuli dina” (1 Timoci 2:4). O Koya e “sega ni vinakata me rusa e dua mera yacova ga na veivutuni” (2 Pita 3:9). Vosa tiko me baleta na tikina oqo na The SDA Bible Commentary ka vakaraitaka ni vosa va-Kiriki e vakayagataki me baleta na “gadreva” (willing) na boulomai, ka tukuna tiko “na vakalairoro ni vakanananu, me vinakata se me gadreva.” Sa qai vakabibitaka na itukutuku na vosa IA (but). Va-Kiriki na vosa me baleta na “IA” na alla. E vakayagataki eke me “vakabibitaka na duidui ni kena vakadewataki cala na Nona bula na Kalou, oya, ena nodra daukainaka eso ni Kalou e gadreva eso mera rusa, ia na ka dina oya ni Nona gagadre levu duadua me bula na tamata taucoko”—The SDA Bible Commentary, vol. 7, p. 615. Ka sa Nonai vakaro ko Karisito veikeda yadudua oya meda vakaitavi ena Nona cakacaka ni kena vakadinadinataki na Nona loloma kei na dina, na vua ni Nona gagadre me baleta na kawa tamata kecega mera bula.

`Wilika na Cakacaka 13:47 ka vakatauvatana kei na Aisea 49:6. E tukuni tiko vei cei na tikina oqo? E vakayagataka vakacava ko Paula na tikina oqo?`

E so na parofisai ena Veiyalayalati Makawa e rawa ni sivia na dua na kena i balebale. Ko Paula e vakaraitaka ni Parofisai oqo e baleti ira na isireli ka qai vakaibalebaletaka kina i soqosoqo lotu ena veiyalayalati vou kei na Mesaia (raica na Aisea 41:8, Aisea 49:6, Luke 2:32) . Kevaka e sega ni yalodina nai soqosoqo lotu me vunautaka na I tukutuku vinaka kei Jisu Karisito, oya sana sega kina ni vaka I balebale na kena tiko na I soqosoqo lotu, kei na yavu ni nona kacivi ena parofisai me baleti vuravura. .

`Na cava na ka rerevaki ena yaco ki nai soqosoqo lotu kevaka e rai vakalevu tikoga ki loma ka guilecava na inaki me tekivu kina?`