---
title:  Tubu Ena Nomu Solia
date:  30/06/2020
---

Na Waitui Mate e dua tiko na vanua lolovira duadua e vuravura. E rauta tiko ni 1,388 na fiti na lolovira ni vanua e tiko kina ni vakatauvatani kei nai yalayala ni waitui e delai vuravura. Sa kenai balebale ni tiko e cake nai yalayala ni waitui ka tiko e ra na Waitui Mate. Na uciwai na Joritani e semati rau tiko na wasewase lelevu e rua oqo, na wasawasa ko Kaleli kei na Waitui Mate.

Ena gauna ni mamaca ni sa sivia na katakata ni matanisiga sa daudomica sara vakalevu na waitui na katakata. Mevaka ni rauta tiko e 33. 7 na pasede na levu masima ena waitui oqo, sa na lailai sara na bula ena rawa ni kune kina. Na ika, kei na co e sega ni bula rawa kina.

Ena noda bula vakalotu, kevaka ena sega ni drodro yani kivei ira na tamata na loloma ni Kalou, eda na tu vakadua ka mate me vaka na Waitui Mate. E sega ni dodonu meda na bula tu vaka-koya na tamata Lotu Vakarisito.

`Wilika na Joni 7:37, 38 kei na Luke 6:38. Vakatauvatana kei na ka eda kila me baleta na Waitui Mate, ena gauna eda sa ciqoma kina na veivakabulabulataki ni uciwai ni bula mai vei Karisito, na cava n aka ena yaco?`

“Sa rawa ki Vua na Kalou me kakua ni vakayagataki keda meda I yaragi ni nodra vakabulai na tamata ivalavala ca, ia me rawa ni vakatoroicaketaki na nodai tovo me ucui Karisito, sa dodonu meda cakava talega na Nona cakacaka. Eda na vakaivotavotaki talega ena Nona marau – na marau ni noda sa raica na veiyalo era sa vakabulai ena Nonai soro,- ka sa dodonu meda na vakaitavi talega ena cakacaka ni nodra vakabulai”—Ellen G. White, The Desire of Ages, p. 142.

“Ko ira sa gumatua ena dodonu mera guilecavi ira, kei na ka duaduaga ena rawa ni vakaotia na cakacaka levu oqo, oya meda gadreva vagumatua na nodra vakabulai na tani” —Ellen G. White, Fundamentals of Christian Education, p. 207.

Eda na tubu ena noda wasea tiko vei ira na tani na veika sa cakava ko Karisito ena noda bula. Ni da vakasamataka na veika kece sa soli veikeda ena vuku iKarisito, ia na cava na vuna eda qai sega ni via wasea kina na veika sa soli veikeda? Ia kevaka eda na sega ni wasea na noda vakabauta, na noda bula vakayalo ena tu vakadua mevaka na Waitui Mate.

`Na cava ko vakila ena nomu dauvakadinadina vei ira na tani, masu vata kei ira, ka sotava na nodra gagadre? Na cava e cakava na veika oqo ki na nomu vakabauta kei na nomu lako vata voli kei na turaga?`