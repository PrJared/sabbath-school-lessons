---
title:  Vakayavalati Ena Loloma
date:  02/07/2020
---

Ena macawa oqo eda raica vakatabakidua tiko kina nai sau ni taro oqo, “Na cava na vuna e dodonu meda vakadinadina kina? Eda sa raica oti talega, ni gauna eda wasea kina na noda vakabauta, eda sa vakaivotavota talega ena marau ena noda sa duavata tiko kei na Kalou ena Nona cakacaka. Ena noda vakadinadinataka tiko na Nona loloma, sa na solia e dua na kalougata levu vei ira na tamata me rawa ni ra vakabulai, ena gauna era sa raica kina vakamatata na Nona loloma kei na dina.

Na vakadinadina e dua tiko na sala e veivakarautaki kina na Kalou me baleta tiko na noda tubu vakayalo. Na gu ce ni noda wasea na veika sa cakava na Kalou veikeda kei na noda qaravi ira na tani, e vakagogotaka na noda bula vakayalo.

Na noda vakadinadina e laveti keda meda veitaratara tiko kei na Yalo i Koya e gadreva me bula na kawa tamata kecega. Sai koya oya na talairawarawa ki na Nona ivakaro. Na lesoni ni kua eda vulica tiko kina na veivakayavalati levu me rawa nida vakadinadina kina.

`Wilika na 2 Koronica 5:14, 15, 18–20. Na cava e vakayavalati Paula me lako curuma kina na veivakatovolei, veivakararawataki, kei na dredre ena vuku ni kosipeli? Ena rawa vakacava me na yavalati keda na ka vata ga oya ena vuku ni noda veiqaravi vei Karisito?`

E dua na ka e vakayavalati Paula vakalevu oya na loloma. E tiko eso na ka ko na rawa ni cakava ena vuku ni loloma, ia ko na sega ni cakava ena dua tale na ka. Ena nona kaya ko Paula “Na loloma iKarisito sa vakaukauwataki au,” e sa kaya tiko e dua na dina e tawa mudu. Na vosa “vakaukauwataki” (constrains) e kenai balebale “cikeva, biliga, lewa se vakayavalati vakaukauwa.” Na loloma nei Karisito sa vakayavutaki tu kina na ka e cakava, ka sa dauvakauqeti koya tiko ena veigauna me vakadinadina. Ena dei ni nakinaki kei na vakanananu e sega ni vakayavalati tale ena dua na ka, e wasea kina nai tukutuku ni bula tawa mudu ena veiyasana taucoko ena Wasa Veimama. “Sa dodonu me vakaitikotiko na loloma ena lomada. Na tamata Lotu Vakarisito dina ena vakayavalati na nona bula me cakava na ka, baleta ni yavutaki tu ena nona lomana na nona Turaga. Na nona lomani Karisito, sa tovure mai kina na gagadre ni nona sa sega ni nanumi koya vaka-i koya, ia ko ira ga na wekana.”—Ellen G. White, The Adventist Home, p. 425.

Ena noda sa vakila na vakacaboisoro levu sa mai cakava ko Karisito ena vukuda, eda sa na vakasinaiti ena Nona loloma, ka sa na uqeti talega na lomada meda wasea vei ira na tani na ka sa cakava ko Koya ena vukuda.

`O Koya a bulia na ka kecega, sai Koya talega a mai mate ena kauveilatai ena vukuda. Ena rawa vakacava me na sega ni yavalati keda na dina levu oqo, meda sega kina ni lomana na Kalou ka gadreva me wasea na Nona loloma?`