---
title:  Na Tukutuku E Bibi Me Wasei
date:  12/09/2020
---

### Vulica na vuli ni macawa oqo
2 Pita. 1:12, 16–21; Vakatakila 19:11–18; Vakatakila 14:14–20; Dauvunau 12:13, 14; Vakatakila 14:6–12.

> <p>Wiligusu</p>
> “Ia ka’u a raica e dua tani tale na agilosi sa vuka ena maliwa kei lomalagi kei vuravura, a sa taura nai tukutuku vinaka e sega ni oti rawa me vunautaka vei ira era sa tiko e vuravura, vei ira kece talega na veimatanitu, kei na veimataqali, kei na duivosavosa, kei ira na tamata, ka sa kaya ena domo levu, Dou rerevaka na Kalou ka vakarokoroko vei Koya ni sa yaco na Nona gauna me lewa: ia dou vakarokoroko vei Koya ka buli lomalagi kei vuravura kei na wasawasa kei na vurevure ni wai” (Vakatakila 14:6, 7).

Na mate kei na veisorovaki nei Karisito sa baleti vuravura taucoko. Sa baleti keda tiko na tamata eda bula, ena veitabagauna kei na veivanua kecega. Sai koya oya na vuna e vosa tiko kina na kosipeli vei ira kecega na tamata duivosavosa, tovo vakavanua, se vakarau ni bula cava e bula kina. E semata na kawa tamata. Nai tukutuku vinaka kei Jisu, ena Nona bula, mate, tucake tale, sa kauta main a qaqa kei na kaukauwa mai vua na tui ni butobuto. Na kosipeli sa baleti Jisu. A mate ena vukuda ia oqo sa bula tiko ena vukuda. A lako mai ena dua na gauna me mai vakabulai keda mai nai totogi kei na kaukauwa ni ivalavala ca, ka na lesu tale mai me mai vakabulai keda mai na ivalavala ca. E mate ena mate e dodonu me noda me rawa kina ni da bula ena bula e dodonu me Nona ga. Ena vukui Karisito eda sa vakadonui, vakasavasavataki ena dua na siga eda na qai vakaiukuukutaki. Nai Vola Tabu e dusia vakatabakidua tiko e rua na lako mai nei Jisu. E a lako mai ena dua na gauna me mai vakabulai keda ka na lesu tale mai me mai kauta na ka a volia ena dua nai sau vakaitamera. Nai otioti ni vola enai Vola Tabu, na Vakatakila, e volai vakatabakidua me vakarautaki vuravura ki na Nona lesu tale mai ko Jisu. Nai tukutuku me vakatotolotaki sara ki na kawa tamata ena gauna oqo. Na lesoni ena macawa oqo eda na vulica kina na Vakatakila me veiganiti kei nai vakarau ni bula ni tamata enai ka 21 ni senitiuri. Eda na kunea talega na Nona veisureti tiko ko Jisu ki nai otioti ni Nonai soqosoqo lotu me wasea nai otioti ni tukutuku oqo

_Vulica na lesoni ni macawa qo mo vakarau kina Siga Tabu ni Sepiteba 19._