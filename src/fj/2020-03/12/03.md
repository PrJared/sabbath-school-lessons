---
title:  Nai Vakatakila Sa Baleta Nai Vakataotioti ni Gauna
date:  14/09/2020
---

Na kosipeli sa baleta tiko na Nona tadu mai ko Karisito enai matai ni gauna. Era kaya nai talanoa ni Nona sucu, Nona bula kei na veiqaravi, na Nona mate kei na tucake tale. E dina ga nira tukuna tiko na Nona lesu tale mai, ia e sega ni ka era vakabibitaka. Nai Vola ni Vakatakila e vakabibitaka na icavacava ni veivaluvaluti balavu ni veitabagauna. Ko ira kece na veiparofisai lelevu era tiko kina era mai cava kecega ena Nona lesu mai vakaiukuuku na Turaga.

`Wilika na Vakatakila 1:7, Vakatakila 11:15, Vakatakila 14:14–20, kei na Vakatakila 19:11–18. Na tautauvata cava ko raica era mai tini kece kina na veitikina oqo?`

Mai nai matai me yacova nai otioti ni wase ni Vakatakila, era mai tini kece na veiparofisai yadudua oya me baleta na lesu tale mai nei Jisu. Na “Lami a vakamatei” (Vakatakila 5:12). Ena lesu tale mai mevaka na Tui ni tui kei na Turaga ni turaga (Vakatakila 19:16). Ena mai vakarusai ira na meca era vakasaurarataki ira ka vakararawataki ira na tamata ni Kalou (Vakatakila 17:14). Ena vakabulai ira mai na kena rui rerevaki na ivalavala ca ka kauti ira ki na koro vakaiukuuku. Sa na mai cava talega kina na veivaluvaluti levu ni vinaka kei na ca. Sa na vakavoui na vuravura mera na tiko kina ko ira era sa vakabulai kei na nodra Turaga me sega ni mudu (Vakatakila 21:1–4).

Ena Vakatakila 22:7 (raica talega na tikina vs. 12, 17 kei na 20), E kaya kina ko Jisu: “Raica au sa lako kusa rawa mai! Sa Kalougata ko ira era sa maroroya na vosa ni parofisai sa volai enai vola oqo” Ia nai otioti ni Nona veisureti ko Jisu ki na kawa tamata oya mera cakava e dua na ka ena vuku ni Nona loloma, me ra ciqoma na Nona loloma savu, ka talairawarawa ki na Nona dina, ka mera vakarau tu ki na Nona lesu tale mai. Sa mai tinia na iVakatakila ena Nona veisureti ko Jisu, “A sa kaya na Yalo Tabu kei koya talega na watina yalewa, lako mai, me kaya talega ko koya sa rogoca, lako mai!’” (Vakatakila 22:17).

Sa veisureti tiko na noda Tuaraga vei ira kece era vakasaqara tiko na bula tawa mudu, mera lako mai ki Vua. Sa qai sureti ira era sa ciqoma nai tukutuku ni bula tawa mudu ka ra sa guta sara vakalevu na Nona lesu tale mai, mera tokoni Koya ena nodra sureti ira na tani mera ciqoma na Nonai tukutuku ni loloma. Sa talai keda yani ena Nona cakacaka oya meda wasea na Nonai tukutuku me vakarautaki vuravura ki na Nona lesu tale mai. E sega tale ni dua na ka e veivakamarautaki vakalevu me vaka na noda sa duavata tiko kei Jisu ena Nona cakacaka e vuravura. E sega tale ni dua na ka e veivakacegui mevaka na noda cakacaka vata tiko kei Karisito ena inakinaki ni bula tawa mudu enai vakataotioti ni gauna.

`Ko Karisito, lako kusa mai? E vola na vosa oqo ko Joni rauta ni 2,000 na yabaki sa oti. Ia, ena vuku ni noda kilaka me baleta na ituvaki ni tamata ni sa mate, na cava na vuna na lesu vakarua mai nei Karisito ena ka totolo ki vua e mate?`