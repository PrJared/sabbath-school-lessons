---
title:  Nai Vakataotioti Ni Tukutuku Ena Vakatakila
date:  15/09/2020
---

Na wase 14 e tiko e loma donu ni Vola ni Vakatakila. Oqo e dua nai wase ni vola bibi vei ira na tamata ni Kalou era bula tiko enai vakataotioti ni bula kei vuravura. E cereka nai otioti ni Nonai tukutuku na Kalou ki na kawa tamata enai vakataotioti ni gauna oqo. Na itukutuku ni vakataotioti ni gauna oqo e rui ka bibi sara vei ira na tamata ni Kalou kei ira na tamata kecega.

`Wilika na Vakatakila 14:14–20. Nai vakatakarakara cava e vakayagataki eke me vakaraitaka na lesu tale mai ni Turaga?`

Nai vakatakarakara ni tatamusuki e vakayagataki me vakamacalataka na lesu mai nei Karisito enai Vola Tabu (Maciu 13:37–43, Marika 4:29). Ena Vakatakila 14, na tamusuki ni vaini matua sa vakatakarakarataka na nodra vakabulai na yalododonu kei na tamusuki ni vaini dreu ca sa baleta na nodra vakarusai na ivalavala ca. Ena Vakatakila 14:6–12, e tiko kina nai tukutuku vakatotolotaki ni vakataotioti ni gauna me vakarautaki ira na tamata ki nai otioti ni tatamusuki.

`Wilika na Vakatakila 14:6, 7. Na cava na ka bibi e tiko ena tikina e rua oqo? Ena vukei keda vakacava meda kila, o cei oikeda na Lotu ni Kavitu ni lesu Vakarua mai?`

Nai tukutuku ni matai ni agilosi ena Vakatakila 14 e veisureti tiko kivei ira nai tabatamata enai ka 21 ni senitiuri era gadreva me vakaibalebale na nodra bula. E vakatakila nai tukutuku vinaka ni loloma ni Kalou o koya e vosota na tamata kecega. E vakasavasavataki keda mai na dukadukali ni valavala ca qai solia veikeda na kaukauwa meda qaqa kina. Nai tukutuku e vakarautaka na yavu ni veika cecere kece e baleti keda, ia na ka dina oya ni ko Karisito e a buli keda qai vakabulai keda. E dusimaka ni dua na siga sa na oti kina na ivalavala tawa dodonu enai otioti ni veilewai ni Kalou. Sa dua nai tukutuku vinaka dina baleta ni vakatakila ni ko ira na tawa yalododonu era na sega bula tikoga me tawa mudu.

`“Dua na kena vakananaunu bibi oya ni Lotu ni Kavitu ni Lesu Vakarua mai era sa mai vakatikori e vuravura mera ivakatawa ka taura tiko na rarama. Sa vakacolati vei ira nai otioti ni vakasala me baleta na vuravura sa rusa oqo. E tiko vei ira na serau totoka ni rarama ni Vosa ni Kalou. Sa vakataqari vei ira e dua na cakacaka bibi oya na kena kacivaki nai tukutuku ni matai, karua kei nai katolu ni agilosi. E sega tale ni dua na cakacaka me rui bibi mevaka ko ya. Ka mera kakua ni vakatara e dua tale na ka me vakaosoosota na nodra vakasama.”—Ellen. G. White, Evangelism, pp. 119, 120. Vakaisoqosoqo lotu, ia o koya e bibi vakalevu oya vakatamata yadua, eda na biuta vakacava ki lomada na vosa oqo?`