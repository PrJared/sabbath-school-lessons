---
title:  Nai Tukutuku Ni Dina Ena Gauna Oqo Nei Pita
date:  13/09/2020
---

Enai tukutuku ni bula tawa mudu ena veitabagauna, na Kalou sa dauvakauta nai tukutuku ena vosa vakaparofisai me vakarautaki ira na tamata ena vuku ni dua na ka sa vakarau yaco. E sega ni dua na ka e yaco vakidacala ki Vua na Kalou (Aisea 46:9, 10). Sa dauvakarautaki ira rawa na Nona tamata ena Nona talai ira na parofita mera vakatakila na Nonai tukutuku ni bera ni qai tau na vakatulewa (Emosi 3:7). Ni bera na uwaluvu, Na Kalou sa solia nai otioti ni Nonai veivakasalataki, ni sa lako tiko mai na uwaluvu. Mai Ijipita, Na Kalou e susugi Josefa cake me veivakarautaki ena vuku ni lauqa ena tara na vanua ni oti e vitu na yabaki ni sautu. A veivakasalataki taumada na parofita kivei ira na nodra iliuliu na Isireli ni sa vakarau vakarusai ko Jeruisalemi mai vei ira na mataivalu ni Papiloni. Nai tukutuku ni veivutuni nei Joni na Dauveipapitaisotaki, me vakarautaka na matanitu enai matai ni Nona lako mai ko Jisu.

`Wilika na 2 Pita 1:12. Nai vosa cava e vakayagataka ko Pita me vakamacalataka kina nai tukutuku ni Kalou ena gauna oqo?`

`Wilika na 2 Pita 1:16–21. Na cava na itukutuku ni dina ena gauna oqo eratou kacivaka tiko ko Pita kei iratou na tisaipeli?`

Nai tukutuku yaga duadua enai matai ni senitiuri oya ko Karisito sa lako oti mai. Na loloma nei Tamada sa mai vakatakilai koto ena Nona mai sorovaki Koya ko Karisito ena kauveilatai. E dina ga ni “sau ni valavala ca na mate” ia ena vukui Karisito, sa mai vakadeitaki kina veikeda kece na bula tawa mudu. Ena qai noda kevaka eda sa digidigi ena vuku ni vakabauta (Roma 3:23, Roma 6:23, Efeso 2:8). Nai tukutuku ni bula tawa mudu ena vukui Jisu ena sega ni madra ena dua na gauna. Sai koya oqo na dina ena gauna oqo me baleta na kawa tamata.

Nai otioti ni vola enai Vola Tabu, na Vakatakila, e tukuni Jisu kei na Nona bula tawa mudu enai yaloyalo ni vakataotioti ni gauna, me vakarautaki ira na tamata ena Nona lesu tale mai. E vakavotuya na lasu ni valavala ni bula e vakamuria tu na tamata kei na valavala nil lotu e nanumi koya ga vakataki koya. Mai na vakatekivu me yacova nai otioti, nai Vola ni Vakatakila e tukuni Jisu kei na Nona cakacaka ena vukuda. Ko Jisu nai vakaraitaki levu ni tovo nei Tamana. O Koya na nodra “Turaga na tui kei vuravura.” O Koya a “lomani keda ka savai keda ena Nona dra, a sa qisi keda meda tui ka bete ki Vua na Kalou” (raica na Vakatakila 1:1–6). Na Vakatakila sa baleti Jisu kei na Nonai tukutuku ni otioti ni gauna me vakarautaki ira na Nona tamata ni sa voleka na Nona lesu mai.

`Na cava e lako mai ena nomu vakasama ni ko vakasamataka tiko na Vakatakila? Ko vakasamataka tikoga na manumanu kei nai vakatakilakila vakaparofisai ka lailai ko Jisu? Na cava na vuna e solia kina veikeda ko Jisu na parofisai ena Vakatakila? Era vakatakila vakacava na Nonai tuvatuva loloma na kalou me baleta na kawa tamata?`