---
title:  Mo Kila Vakaoti Sara Nai Tukutuku Ni Kalou
date:  16/09/2020
---

Nai tukutuku ni vakataotioti ni gauna ena Vakakila e tukuni Jisu kei na taucoko ni Nona loloma e veivakabulai me baleti keda na tamata (Vakatakila 14:6). Sai koya na gagadre bibi duadua oya me “rerevaka” se meda solia na noda vakarokoroko ki Vua na Kalou ena veika kece eda cakava—rokova na Nonai vakaro ka talairawarawa ki na Nonai vunau ena rarama ni Nona veilewai na Kalou (Vakatakila 14:7). Na “rerevaka na Kalou” sa baleta tiko na ka eda dauvakananuma. Na gagadre meda vakamarautaka na Kalou ena noda bula, ka vakaliuci Koya me liu tikoga ena noda vakanananu kecega. Oya nai vakaraitaki ni talairawarawa ka sa liutaki keda tiko meda bula ena bula va-Kalou. (Vakaibalebale 3:7, Cakacaka 9:31, 1 Pita. 2:17). Nai tukutuku oqo e gadrevi keda talega meda vakarokorokotaki Koya na Kalou ena veika kece eda cakava ena noda bula.

`Wilika na Vakibalebale 12:13, 14 kei na 1 Koronica 6:19, 20. E vukei keda vakacava na veitikina oqo meda kila nai balebale ni rerevaka na Kalou ka vakarokoroko ki Vua?`

Ena yabaki ni bula sa vaka me sa malumalumu kina na vakasama ni tamata, era milioni vakamilioni na tamata era sa nanuma ni ra lewai ira ga ka sega ni vinaka e dua me lewai ira, ia nai tukutuku ni veilewai e vakananumi keda nida na colata ga nai sau ni ka eda cakava. E tiko na isema enai valavala ni vakarokoroko Vua na Kalou, talairawarawa ki Vua na Kalou kei na veilewai. Na talairawarawa sai koya na vua ni veivakabulai ena noda veiwekani kei Jisu. Na Nona yalododonu walega ena rawa kina meda lako curuma na veilewai, na Nona yalododonu, eda na maroroi kina. Ena Nona yalododonu eda sa bula tiko kina meda vakacaucautaka na yacana ena ka kecega eda cakava.

`Wilika na Vakatakila 14:7, Vakatakila 4:11, Vakatekivu 2:1–3, kei na Lako Yani 20:8–11. Na cava na yavu dina nu vakarokorokotaka na Kalou, ena tara vakacava na Siga Tabu na vakananau oqo?`

E valuta tiko ko Setani na Siga Tabu baleta ni kila tiko, ni oqo na uto ni sokalou. E vakacerecerei kina ko Karisito ni o Koya na Dauveibuli ka sureti ira na tamata kecega ena veivanua kecega mera “vakarokoroko ki Vua ka buli lomalagi kei vuravura” (Vakatakila 14:7) E vosa sara tiko vaka bibi ena vuku ni gauna e basika tiko kina na vakavuvuli ni a sega ni buli keda na Kalou. Sa kacivi keda lesu tale tiko meda vakarokoroko vei Jisu o Koya a buli keda, ka meda vakila na noda rui bibi ki Vua.

`Vakasamataka mada na bibi ni Siga tabu mei vakananumi ni Kalou ka buli keda, ka sai Koya duaduaga e dodonu meda vakarokorokotaka. Na ka e bibi eke oya ni Kalou e veivakaroti, ka vakarota veikeda meda solia e duanaikavitu ni tiki noda bula ena veimacawa me na rawa ni vukei keda meda na daunanumi Koya na Dauveibuli?`