---
title:  Na Kaukauwa Ni Vosa Ni Kalou Me Veibuli
date:  10/08/2020
---

`Vakatauvatana na Iperiu 1:1–3, Iperiu 4:12, kei na Same 33:6, 9. Na cava era kaya na veitikina oqo me baleta na kaukauwa ni Vosa ni Kalou?`

Na Vosa ni Kalou e Vosa bula. E kauta voli vata kei koya na kaukauwa me vakacavara na veika sa tukuni. Na tamata e vosataka ga na ka sa tu rawa, ia na Kalou e tukuna na ka se bera ni caka sa qai buli ira ena kaukauwa ni Nona Vosa. Na vosa ni Kalou e bulibuli ka. Na voqa ni Vosa e basika mai na gusu e tiko kina na kaukauwa me bulia na veika kece e tukuna.

Enai talanoa ni veibuli ka tiko ena Vakatekivu 1, e dua na vosa e vakayagataki kina vakalevu na “sa kaya na Kalou” (Vakatekivu 1:3, 6, 11, 14, 20, 24, 26, 29). Na vosa e tauca na Kalou e tiko kina na kaukauwa oya, ena gauna e vosa kina sa basika na vanua mamaca, tubu na veika bula, se mai na veisenikau, vua main a veivunikau ka ra basika main a manumanu.

E tiko e dua na vosa vaka-Iperiu e vakayagataki tiko ena Vakatekivu 1 ka tukuna tiko na cakacaka ni veibuli ni Kalou, oya na vosa “bara.” Na nona bulia na veika na Kalou mai na sega na ka. E vakayagataki walega na vosa oya Vua na Kalou. Na Kalou duaduaga ena rawa ni (bara), bulia na ka mai na sega, ka cakava oya ena kaukauwa ni Vosa e vosataka.

E sega walega ni bulia na Kalou na vuravura oqo ena kaukauwa ni Nona Vosa, ia e maroroya ka tokona talega ena Nona vosa. Na kaukauwa vata ga e tiko ena vosa e a vosataka e tiko talega ena Nona vosa sa volai. Na Yalo Tabu vata ga ka a yavavala ena gauna ni veibuli e yavavala talega ena ceguvi ka vakarautaki na Vosa ni Kalou. E tiko ena gauna eda wilika kina nai Vola Tabu se veiwaseitaka vata kei ira na tani. Na Vosa ni Kalou e tiko kina na kaukauwa ni veibuli me solia na bula, ka veisautaka na bula. “Na kaukauwa ni veibuli o koya e yaco kina me vakavotukanataki ko vuravura e tiko ena vosa ni Kalou. Na vosa oqo e solia na kaukauwa; ka vakasucuma na bula. Na veivakaro kece era vosa ni yalayala; vakadonui ena vakatulewa, ciqomi e yaloda, e kauta vata mai kei koya na bula sa mai Vua sa Cecere sara. E veisautaka na ituvaki ni bula qai bulia vou tale na bula me ucui Koya na Kalou.”—Ellen G. White, Education, p. 126.

Ena gauna eda sa ciqoma kina na vosa ni yalayala e kune ena Vosa ni Kalou, sa na veisau na noda bula, ia kevaka eda qai vukei ira na tani mera ciqoma na veivosa ni yalayala talei, ena veisautaka talega na nodra bula na Yalo Tabu.

`Raitayaloyalotaka: Sa vosa na Kalou sa yaco. Na cava na kenai balebale? Na cava e kaya ki veikeda me baleta na Nona kaukauwa? Na cava e dodonu me veivakacegui kina na kaukauwa ni veibuli ni Kalou ki veikeda?`