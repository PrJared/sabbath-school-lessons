---
title:  Na Vei Vakatakarakara Ena Vosa Ni Kalou.
date:  09/08/2020
---

`Wilika na Same 119:105, Jeremaia 23:29, Luke 8:11, kei na Maciu 4:4. E lima na ka e vakatakarakarataka na Vosa ni Kalou ena veitikina oqo, na cava soti? Na cava na vuna e digitaki kina na ka e lima oqo me vakatakarakarataka na Vosa ni Kalou?`

Na duidui ni vakatakarakara era vakayagataki tiko ena veitikina oqo e vakamacalataka na inaki bibi ni Vosa ni Kalou. Ena veigauna eda wasea kina na Vosa ni Kalou, sa na vaka tiko na cina, e vakararamataka na bula. Ko Jisu, “Na rarama kei vuravura” e sikabotea na butobuto ni nodra sega ni kila na Kalou kei na ivakarau ni Nona bula. Na vakanananu e vakabutobutotaki tu ena nona sega ni kilai na Kalou sa na vakararamataka na Yalo Tabu mai na Nona Vosa.

Ko Jeremaia e kaya ni Vosa ni Kalou sa vaka na bukawaqa kei na itukituki. E vakama ka vakarusa na benu ni valavala ca ena noda bula, ka vorolaka na noda yalokaukauwa. Ni da vukei ira tale eso na tamata mera raica mai na iVola Tabu na lagilagi nei Jisu, na yalodra kaukauwa ena vorolaki, kei na bukawaqa ni Nona loloma ena va-kama na benu ni yalokocokoco kei na nanumi koya vakataki koya.

Na Vosa ni Kalou sa vaka na sore ni kau. Na ka bibi me baleta na sore ni kau oya ni solia na bula. E taura na gauna me tubu. E sega ni ko ira kece na sore ni kau era kadre vata ga ena dua na gauna. Era sega ni tubu ena dua vata ga na itagede ni totolo. Ia, ni donu tu na ka e gadrevi, na bula ni sore ni kau oya ena kacabote mai ena loma ni qele ki na dua na bula vou. Ena gauna eda teivaka kina na sore ni Vosa ni Kalou ena lomadra kei na vakasama na tani, eda na sega ni raica sara vakatotolo na ka e cakava, ia vakamalua na sore ni Vosa sa na tekivu me vakawakana, ia ena Nona gauna na Kalou, kevaka era vakayavalati mai na veivakauqeti ni Yalo Tabu, sa na vakarau me tamusuki ki na matanitu ni Kalou.

Ko Jisu e vakatauvatana na Nona Vosa ki na ibuli madrai. Mevaka ni vuqa veikeda e kila, ni tiko e vica na ka e veivakacegui me vaka e dua nai buli madrai vinaka. Na vosa ni Kalou e vakamamautaka na yalo e via kana ka vakaceguya na gagadre e loma ni bula vakayalo. Ni da wasea na vosa ni yalayala ni Vosa vei ira na tani, ka vukei ira mera raici Jisu mai na Nona Vosa, na nona vinaka, talei ni Nona loloma kei na veivakacegui ni Nona tiko vata kei keda ena veisautaka na nodra bula.

`Vakananuma na dina eda kila mai nai Vola Tabu. Na cava e vakatavulici keda kina ena noda karona na veika e vakatavulica ki veikeda?`