---
title:  Na Yaga Ni Noda Vulica Na Vosa Ni Kalou
date:  11/08/2020
---

E vuqa sara na yaga ni kena vulici na Vosa ni kalou. Ko Pita nai apositolo e tukuna veikeda oya ena vuku ni vosa ni yalayala ni Vosa ni Kalou, sa yaco kina meda “rawata kina na veika sa Vakalou” (2 Pita 1:4). Ko Jemesa e kaya na “vosa sa tei ena lomamudou, ko koya sa vakabula rawa na yalomudou” (Jemesa 1:21). Tomana ko Paula ena nona kaya, “na vosa ni nona loloma. . sa rawata me vakatataki kemudou ka solia veikemudou mo dou vakaivotavota vata kei ira era sa vakasavasavataki.” (Cakacaka 20:32). Nai naki ni Vola Tabu meda raica kina bula. Ni da sa raici Jisu ena Vosa ni Kalou, sa yaco na veisau veikeda. Ena noda vakaraici Koya ena Nona vosa, sa na yaco meda vakataki Koya (2 Koronica 3:18). “Oqo e dua tiko na lawa se I vakarau ni vakasama kei na bula vakayalo, ni levu ga ni noda vakaraici koya ena kauta mai na veisau ena bula. Sa na vakayacori na ka sa ciqomi ka sa vakatulewataki ena vakasama. “— Ellen G. White, The Great Controversy, p. 555.

`Wilika na 2 Timoci 3:14–17 kei na Joni 17:14–17. Cava tale eso na kalougata ena kauta mai na noda vulica na Vosa ni Kalou?`

Ena nona volavola tiko ko Paula ki vua na nonai tokani gone ko Timoci, e uqeti koya tiko nai apositolo me yalodina ki na Vosa ni Kalou ka wasea na kalougata ni kena vulici na Vosa. Vei Paula nai Vola Tabu e “yaga mei vakavuvuli.” E vakatakila na dina ka cereka na ka lasu. E tuvanaka na Nona ituvatuva na Kalou me baleti keda na tamata. E vunauca na ca, e vakadodonutaka na cala ni veika eda veinanuyaka, ka vakatavulici keda ena ka e dodonu. Nai Vola Tabu e vakatakila na yalododonu nei Karisito. E kauti keda tani mai na veivakatotogani ni valavala ca ki na lagilagi ni Nona yalododonu. Ni da raica na loloma nei Jisu o koya e sega ni nanumi koya vaka-taki koya, ka veidutuitaka kei na noda daunanumi keda ga vakataki keda, eda na kurabui. Mevaka eda sa raica tiko ena Vosa ni Kalou na titobu ni Nona loloma kei na veikauwaitaki, na noda bula.sa na veisau. Ni da wasea na Nona Vosa vei ira na tani, ko ira talega ena ka taucoko na nodra veisau. Ena noda vakaraici Jisu ena Nona Vosa, sa na yaco meda sa vakataki Koya. Na vakadinadina e sega ni noda wasea na ka eda nanuma, se na ka eda vakabauta. Sai koya na noda wasea na dina e dei ka kune ga ena Vosa ni Kalou. Ni sa yaco me vakalougatataka vakalevu na noda bula na Vosa ni Kalou, eda sa nuitaki meda na tukuna vei ira na tani na gaunisala ena rawa ni vakalougatataki talega kina na nodra bula.

`Vakasamataka e dua na gauna ko sotava kina na dredre kei na gaunisala e vakaukauwataki iko kina na Vosa ni Kalou. Na cava ko vulica kina?`