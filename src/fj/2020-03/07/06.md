---
title:  Wasea Na Vosa Ni Kalou.
date:  13/08/2020
---

Nai tukutuku vinaka e dodonu me wasei. Vakasamataka mada e dua na gauna ena nomu bula ko marautaka kina e dua na itukutuku vinaka. Na siga beka o sa vauci kina mo vakawati, sucu ni dua na gone, dua na cakacaka vou se dua na nomu motoka vou se vale. Na levu ni nomu marau ko sa sega ni wawa mo tukuna.

Sa dua na ka talei na noda wasea vei ira na tani na noda marau, ia na tukutuku uasivi duadua ena delai vuravura taucoko oya nai talanoa kei Jisu. Ena gauna eda kunea kina e dua na ka vou ena Nona vosa me baleta na bula tawa mudu o koya e tiko duadua ga vei Karisito, na lomada sa na vakasinaiti ena reki, eda sa na gadreva ga meda sa tukuna ki vua e dua. Ena gauna era sa tovolea kina nai liuliu ni lotu mera tarova na nodrau vunau nai apositolo, sa qai vosa vei ira ko Pita ka kaya, “Sa dredre sara vei keirau me keirai kinoca na ka keirau sa raica ka rogoca” (Cakacaka 4:20).

“Ena sega ni dede ki vua e dua e lako mai ki vei Karisito, ni na vakasucumi ki lomana na gagadre me vakatakila vei ira na tani na veiwekani e mai kunea vei Jisu Karisito, na dina e veivakabulai ka veivakatabui ena sega ni tabonaki rawa e lomana. Kevaka eda vakaisulu tu ena yalododonu nei Karisito ka vakasinaiti ena marau ni sa mai vakaitikotiko na Nona Yalo Tabu ena noda bula sa na dredre meda na kinoca na noda vakacegu.”—Ellen G. White, Steps to Christ, p. 78.

Ena Roma 1:14–16, e vola kina Paula: “Sa dodonu vei au me’u sa italatala vei ira na kai Kirisi, vei ira talega na lewe ni veivanua wale, vei ira na vuku vei ira talega na sega ni vuku. A sa vaka kina me vaka kau sa rawata e yaloqu sara me’u vunautaka nai tukutuku vinaka veikemudou talega mai Roma. Ni’u sa sega ni maduataka nai tukutuku vinaka kei Karisito: ni sai koya oqo na kaukauwa ni Kalou me vakabulai kina ko ira yadua sa vakabauta; sa liu vei ira na Jiu vei ira talega na matanitu tani”

E sega ni vakacauoca ko Paula nai apositolo ena noma tukuna tiko nai talanoa ni nona veisau. Sa vakasinaiti na lomana ena marau kei na vakavinavinaka vei Jisu ka sega ni kinoca rawa ena nona vinakata me wasea.

`Na yavu bibi cava me baleta na kena wasei na Vosa ni Kalou eratou solia tiko na Aisea 50:4, Dauvunau 3:1, kei na 2 Timoci 4:2?`

Ni da sorovaka na noda bula vei Karisito kei na Nona cakacaka, ena dolava na katuba ni veivakalougatataki veikeda meda tukuna na vosa ena kena gauna se gauna dodonu vei ira sa dolava ko Koya na lomadra. Ena noda vakadinadina kece, me tiko ena noda vakasama e tolu na yavu bibi vakaivolatabu: na ka eda na tukuna, eda na kaya vakacava, kei na gauna cava meda kaya kina.

`Kocei eso ko sa veitaratara tiko kei ira. ko na daunivakadinadina vinaka vakacava vei ira?`