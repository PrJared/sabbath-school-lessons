---
title:  Na Masu Nei Paula
date:  21/07/2020
---

Na veimasulaki e vakaivolatabu. Ena gauna kece ni nona qaravi tavi, ko Paula e daumasulaki ira era se qai veisau mai ki na loma ni lotu ena nona cakacaka ni veivakalotutaki. Ko Paula e vakabauta ni tiko edua na ka e dauyaco ena veigauna e masu kina ka sega ni dauyaco ena gauna e sega ni masu kina. E dina ga ni sa tawasei tu mai vei ira na wekana, ia e vakila ni rawa nira veisemati tale vakayalo ena nodra veimasulaki tiko.

`Wilika na Efeso 1:15–21. E ra vola kina na veimataqali gagadre e kaya tiko ko Paula ki Vua na Kalou me baleti ira na kai Efeso. Na cava e dua na ka e kerea vakatabakidua me solia vei ira na Kalou?`

E rui talei na masu nei Paula me baleti ira mai Efeso. E masulaka me rawa ni solia na Kalou vei ira na vuku kei na yalo me ra kila rawa kina na dina kei na lasu, ka me rawa talega Vua me vakararamataka na nodra vakasama ena dina va-Kalou ka solia vei ira nai nuinui ni bula tawa mudu. Na Kalou kaukauwa oqo, e a vakatucaketaki Jisu mai na mate, e sa bucina na yavu ni nodra nuinui ni bula tawa mudu ena vukuna. E mai tini na nona masu ena nona vakananumi ira mera “vutuniyau enai ukuuku nei Karisito” kei na “veika e taukena.” Era vakasinaiti tu na lewe ni Lotu Vakarisito mai Efeso ena yaloqaqa, ena nodra vakila ni masulaki ira tiko ko Paula, ka ra kila talega na ka e masulaka tiko.

`Wilika na Filipai 1:3–11 rogoca nai tautau ni masu nei Paula. Kevaka mo dua na lewe ni lotu mai Filipai qai ciqoma edaua nai vola vakaoqo mai vei Paula, ena nona wasea tiko vei iko na nona masulaki iko tiko, na c ava ena yacovi iko? Cava na vuna? Na vosa ni yalayala cava e kune kina? Na ivakasala cava e tiko kina?`

Oqo eso na vosa ni veivakatatakicaketaki kei na veivakayaloqaqataki enai Vola Tabu, ka ni vakasinaiti tu ena veivosa ni yalayala kei na gagadre meda vakasinaiti talega ena loloma kei na kilaka kei na vakatulewa matau e taka mai ena nomu sa kilai Jisu ka me rawa nida taucoko tu ena ka e gadreva na Kalou ni da tu Vua.