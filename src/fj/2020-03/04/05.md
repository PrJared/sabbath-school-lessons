---
title:  Na Cakacaka Ni Kaukauwa Tawa Kune
date:  22/07/2020
---

Na veimasulaki e dua tiko nai yaragi kaukauwa ena valu ni vinaka kei na ca o koya eda vakatoka “na veivaluvaluti levu.” Ka dua tiko na kenai tukutuku matata e tiko ena Taniela wase 10.

Vakasamataka na gauna e a tukuna kina ko Jeremaia na parofita nira na vakabobulataki vei ira na kai Papiloni ko ira na Jiu me vitusagavolu na yabaki. Ena gauna sa vakarau me mai cava kina na bula nei Taniela, na parofisai ni gauna ni nodra tiko vakabobula na Jiu sa vakarau me mai cava tiko. E kauwai vakalevu ko Taniela ena nona raica tiko ni se lailai sara nai vakaraitaki ni kena na yaco me vakavotukanataki na vosa nei Jeremaia. Ko ira na kai nona era se tikoga vakabobula.

Ko Papiloni a vakagogotaki mai vei Metia kei Peresia, ka ra se tikoga kina vakavesu ko ira na Jiu. E a lolo ka masumasu tiko ena yalodina ko Taniela me tolu na macawa, me baleti ira na kai nona. Ni sa oti na tolu na macawa, sa basika mai ki vua e dua na agilosi.

`Wilika na Taniela 10:10–14. Gauna cava e rogoci kina na masu nei Taniela, ka cava e dua na ka e vakaberaberataka?`

Oqo e dua na wase ni vola talei. Me rawa nida kila vakavinaka, ena dodonu meda na kilai ira rawa eso era vakaitavi tiko kina. Ko cei na turaga ni matanitu ko Peresia? E sega ni ko Sairusi. O koya na tui ni matanitu ko Peresia. Mai nai tautau ni vosa e vakayagataki na “turaga ni matanitu ko Peresia” e vakaibalebaletaki tiko vei Setani. Ko Jisu e vakatokai koya me “turaga ni vuravura oqo” (Joni 12:31, Joni 14:30). Ko Paula e kaya ni o koya na “turaga ni kaukauwa ena macawa” (Efeso 2:2). Kevaka me sa turaga kei Peresia ko Setani, ia ko cei ko Maikeli? Na vosa Maikeli e vakayagataki vakalima enai Vola Tabu (Vakatakila 12:7; Juta 9; Taniela 10:13, 21; kei na Taniela 12:1). Ni vulici vakavinaka na veiwase ni vola oqo, ena vakaraitaka ni ko Maikeli (balebale ni yacana “Kocei e vakataki Koya na Kalou”) e dua tale na yaca e vakayagataki me vakamacalataki Jisu, na nodrai liuliu na agilosi era valu vata tiko kei Setani. Ko Karisito e tawa mudu, e bula ga vakataki Koya, na Luve ni Kalou kaukauwa. Ka dua tiko na Nona cakacaka mevaka ni o Koya na nodra iliuliu na agilosi, oya me na vakarusai Setani.

Na Taniela 10 e vakatakila na veilecalecavi qaqa ena kedrau maliwa na vinaka kei na ca. Ena gauna e masu tiko kina ko Taniela, ko Maikeli, oya ko Jisu na qaqa e lako sobu mai lomalagi me mai vakamalumalumutaka na kaukauwa ni butobuto. Eda na sega beka ni raica, ia ko Jisu e cakacaka tiko ka me sauma talega na noda veimasulaki. O koya na Kalou levu. E sega ni dua na masu me sega ni kila.

`Ko raica vakacava na veivaluvaluti oqo ni yaco tiko ena nomu bula? Na cava e dodonu me kaya vei iko na veivaluvaluti oqo ena mataqali digidigi mo na cakava?`