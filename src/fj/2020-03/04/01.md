---
title:  'Na Kaukauwa Ni Masu: Masulaki Ira Na Tani'
date:  18/07/2020
---

### Vulica na vuli ni macawa oqo
Vakatakila 12:7–9, Efeso 6:12, Iperiu 7:25, Efeso 1:15–21, Taniela 10:10–14, 1 Joni 5:14–16.

> <p>Wiligusu</p>
> “Dou duivakatusa na nomudou dui valavala ca, ka veimasulaki mo dou vakabulai kina. Sa yaga vakalevu na nona masu gumatua na tamata yalododonu” (Jemesa 5:16).

Ko ira na lewe ni lotu taumada era vakila ni ra gadreva vakalevu na masu.

“Ia ni ra masu oti, sa vakayavalati na vale era sa soqoni vata kina; a ra dui vakasinaiti kecega ena Yalo Tabu, a ra doudou kina ni ra tukuna na Vosa ni Kalou” (Cakacaka 4:31). Vakasamataka mada oqo, eratou a masu na tisaipeli. Eratou a vakasinaiti ena Yalo Tabu, eratou sa qai doudou me ratou tukuna na Vosa ni Kalou.

E tiko e dua na veiwekani ena nodratou masu, veivakasinaiti ni Yalo Tabu kei na kaukauwa ni kena kacivaki na Vosa ni Kalou “Ko iratou na tisaipeli . . . eratou sega ni kerea vakatabakidua na veivakalougatataki me nodratou ga. E bibi vei iratou nai colacola ni bula tawa mudu ni tamata. Eratou vakila ni kosipeli e dodonu me roboti vuravura taucoko, ka ratou kerea na kaukauwa a yalataka vei iratou ko Karisito.”—Ellen G. White, The Acts of the Apostles, p. 37.

Ni da vakasaqara na Kalou ka masulaki ira na tani, sa na cakacaka na Kalou e lomada me kauti keda vakavoleka sara vei Koya ka solia veikeda na vuku va-Kalou meda sotavi ira na tamata ka kauti ira ki na Nona matanitu (Jemesa 1:5). Ena cakacaka tale tikoga vakaukauwa ena nodra bula na Yalo ni Kalou ena veigaunisala eda sega mada ga ni kila, me kauti ira mai ki vei Koya (1 Joni 5:14–17).

_Vulica na lesoni ni macawa qo mo vakarau ki na Siga Tabu ni Julai 25._