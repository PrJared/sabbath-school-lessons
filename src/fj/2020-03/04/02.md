---
title:  Na Veilecalecavi Qaqa Ena Vuravura
date:  19/07/2020
---

`Vakatauvatana na Vakatakila 12:7–9, Ephesians 6:12, kei na 2 Koronica 10:4. Era uqeti keda vakacava na veitikina oqo meda kila na bibi ni veimasulaki?`

Nai Vola Tabu e cereka nai ubi ka latia tu na vuravura e rairai mai na kena e sega ni rairai. E tiko na veilecalecavi qaqa ena kedrau maliwa na vinaka kei na ca, ena kedrau maliwa na kaukauwa ni valavala dodonu kei na kaukauwa ni valavala ni butobuto, ena kedrau maliwa ko Karisito kei Setani. Ena veivaluvaluti oqo, na Kalou e doka na galala ni tamata. Ena sega vakadua ni lewa se vakasaurarataka na nona vakatulewa e dua. Ena vakatala ga na Nona Yalo Tabu me vakatakila ki vua na tamata na ka dina (Joni 16:7, 8). Era lako curuma nai valu oqo na agilosi mera veivakauqeti ki na bula (Iperiu 1:14). Sa dau vakarautaka talega na Kalou na veigauna talei ena bula ni tamata me liutaki ira ki Vua.

Na Kalou ena sega ni vakasaurarataka na noda vakatulewa. Na veivakasaurarataki e rau veicalati kei na matanitu ni Kalou. Na veivakasaurarataki e veimecaki kei na yavu ni loloma, o koya e yavu ni Nona matanitu. Oqo na vanua e yaga kina na masu. E dina ga ni sa vakayacora tiko na Kalou na veika kece e rawata me yacovi ira rawa kina na tamata ni bera nida masu, na noda masu e tasereka na kaukauwa vakaitamera ni Kalou. Na Kalou e doka na dodonu ni noda digidigi, ia ena noda masulaki ira na tani, e na rawa ni cakava e vuqa sara na ka, ena rarama ni nodrau veilecalecavi qaqa na vinaka kei na ca.

Vakasamataka mada na itukutuku oqo, “Sa dua tiko na tiki ni Nonai tuvatuva na Kalou, oya, me solia veikeda nai sau ni noda masu ena vakabauta, ka na sega ni solia kevaka eda sega ni kerea.”—Ellen G. White, The Great Controversy, p. 525. Ena nodrau veivaluvaluti tiko na vinaka kei na ca, na masu ena cakava na duidui. Ni da masulaki koya e dua e sega ni kilai Karisito, na masu ena dolava na sala ni veivakalougatataki vakalomalagi me drodrova yani na nodra bula. Na Kalou e doka na noda digidigi ena noda masulaki ira kei na noda cakacaka ena vukudra.

Ena noda tara tiko na ulutaga me baleta na veimasulaki, ena dodonu meda na vakadinadinataka ena yalomalumalumu na noda sega sara tiko ni vakila vakaoti na cakacaka ni Kalou, ia, ena sega ni dodonu me na vakataotaki keda ena noda curuma tiko na veivakalougatataki ni vakacabo masu ena vukudra na tani.

`E cakacaka sara vakaukauwa na Kalou nida masu, mai na noda sega ni masu. Na cava na nomu nanuma? Kevaka sara madaga eda sega ni kila vakaoti na veigaunisala e cakacaka kina, na cava e vakauqeti keda kina nai vakasalataki e solia tiko nai Vola Tabu oya meda masulaki ira na tani?`