---
title:  Na Vanua Me Vakanamata Kina Na Masu
date:  23/07/2020
---

Nai Vola Tabu taucoko, e vakabibitaki tiko kina na kena vakamatatataki na veika eda masulaka. Na masu e sega ni kena tukuni tu ga vakarabailevu ka sega ni matata na ka e gadreva tu na lomada. Na masu sai koya na kena cauraki ki Vua na Kalou na veika matata eda kerea tiko. Ko Jisu e masulaki iratou vakatabakidua na Nona tisaipeli. Ko Paula e masulaki ira vakatabakidua na lewe ni Lotu Vakarisito mai Efeso, Filipai, kei Kolosa. E masulaki ira na nonai tokani gone mevakataki Timoci, Taito kei Jone Marika.

`Wilika na 1 Samuel 12:22–24 kei Jope 16:21. Na cava na ka e rau tautauvata kina na veitikina oqo? Na cava rau kaya me baleta na veimasulaki?`

Ko Samuela kei Jope e rau vakabibitaka na gadrevi ni gagadre dina, ka ni lomana taucoko kei na matata ni veika e masulaki. Na vosa nei Samuela ena rogorogo kaukauwa toka ena nona kaya, “Ia koi au, me’u kakua sara ni cala vei Jiova, ni kau sa cegu ni masulaki kemuni” (1 Samuela 12:23). Voleka ni tautauvata ga na masu nei Samuela kei na masu nei Jope, “‘Me tara mada vua na tamata me veilewai kaya na Kalou” (Jope 16:21). Sa nodai tavi oya meda vakatakekere ki Vua na Kalou me baleti ira na tamata era sega tu ni kilai Karisito.

`Wilika na 1 Joni 5:14–16. Na cava ena yaco ni da masulaki ira na tani?`

Ena gauna eda masulaki ira kina na tani, eda sai dewadewa tiko ni veivakalougatataki vei ira. E dave mai nai tikotiko vakaturaga na wai ni bula kivei keda me rawa ni qai yacovi ira. Ko Setani kei ira na nona agilosi era sautaninini ena masu e cabori ena yalodina. Ko Ellen G. White e vakamacalataka vakaoqo na kaukauwa ni masu: “Ena sega ni rawa me vosota ko Setani me ra rawai na nonai lawalawa, ka ni o koya e rere ka sautaninini ena vuku ni Nona kaukauwa kei na Nona Turaga levu ko Jisu. Ena voqa ni masu e cikecike, e sautaninini kina ko Setani kei ira na nonai lawalawa.”—Testimonies for the Church, vol. 1, p. 346. Na masu e semati keda vata kei nai Vurevure ni kaukauwa vakalomalagi enai valu me baleta na nodra bula ko ira era yali tu.

`Wilika na Maciu 18:18, 19. Rau veiwekani vakacava na tikina oqo kei na veimasulaki, ena gaunisala cava e vakayaloqaqataka na noda masu vata kei ira na tani me baleta na nodra bula tawa mudu o ira era sega tiko ni kilai Jisu?`