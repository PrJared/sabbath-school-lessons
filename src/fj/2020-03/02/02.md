---
title:  Na Vakadinadina E Vakatitiqataki
date:  05/07/2020
---

`Wilika na Marika 5:15–20. Na cava ko nanuma ena vuku ni Nona vakatalai koya na tamata oqo ko Jisu ki Tikapoli me laki vakadinadina vei ira na wekana kei na nonai tokani ka sega ni maroroi koya ka susugi koya cake ena nona vakabauta vou?`

Na vosa Tikapoli e lako mai na rua na vosa: deca e kenai balebale, tini kei na polis e kenai balebale na korolelevu (cities). Na veiyasana vaka-Tikapoli oya ena yasa ni baravi ko Kaleli, e a vakatokai tu enai matai ni senitiuri me vanua ni tini na korolelevu. Na veikoro lelevu oqo era semati vata kece tu ena dua ga na vosa kei nai valavala vakavanua. Vuqa na tamata era kila tu ni vanua oqo e dautiko kina e dua e daucurumi tevoro, ka dau kauta mai na rere vei ira na tamata ena vuku ni nonai valavala voravora. Ia ko Jisu e raici koya ni dua e gadreva e dua na ka vinaka, sa qai vakabulai koya ko Jisu mai na nona dauveivakalolomataki na tevoro.

Ena gauna era sa rogoca kina na lewe ni koro na Nona vakatalai ira na tevoro ko Jisu mera laki curumi ira na nodra vuaka, ka ra qai ladeva sobu na baba ki waitui, era a lako mai mera mai raica na ka sa yaco. Na kosipeli nei Marika e kaya, “Era sa yaco mai ki vei Jisu ka raici koya ka curumi koya ko ira na tevoro, ko koya ka tu vua nai Vavakoso, ni sa qai tiko ka vakaisulu, ka yalomatua. A ra sa rere” (Marika 5:15). Sa taucoko tale na nona bula na tamata oqo—vakayago, vakavakasama, kei na ivakarau ni yalona. Nai naki bibi ni kosipeli oya me vakalesuya na tamata ka sa vakaleqai tu ena vuku ni valavala ca ki na taucoko ni bula a buli ira kina ko Karisito.

Ko cei tale na tamata e kaukauwa cake mai vua na tamata daucurumi tevoro oqo sa qai veisau me na tarai ira na tini na korolelevu mai Tikapoli, me wasea kina na nona tukuniyalo? Ellen G. White e kaya: “Nida ivakadinadina nei Karisito, meda tukuna na veika eda kila, na veika eda sa raica, rogoca ka vakila. Kevaka eda vakamuria tiko na Nona veicavuikalawa yadudua iJisu, ena tiko eso na ka ena dodonu meda na kaya ena vuku ni Nona veiliutaki ena noda bula. Ena rawa nida tukuna na noda vakatovolea na Nona vosa ni yalayala, ka raica ni dina. Rawa nida vakadinadinataka na cava eda sa bau kila me baleta na loloma levu nei Karisito. Sai koya oqo na vakadinadina e gadreva na Turaga meda cakava kei na gagadre ni vuravura sa vakaleqai tu enai valavala ca.”—The Desire of Ages, p. 340. Na Kalou sa dauvakayagataka na veivakadinadina eso era dauvakatitiqataki, ka sa veisautaki ira na Nona loloma me cakava na duidui ena noda vuravura.

`Na cava na nomui talanoa; nai talanoa ni nomu veisau? Na cava ko dautukuna vei ira na tani me baleta na nomu vakabauta? Na cava ko na rawa ni solia vua e dua e se bera ni veisau me yaga kina?`