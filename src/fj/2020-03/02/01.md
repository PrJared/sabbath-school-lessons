---
title:  'Nai Vakadinadina E Veirawai: Na Kaukauwa ni Tukuniyalo'
date:  04/07/2020
---

### Vulica na vuli ni macawa oqo
Marika 5:15–20, Marika 16:1–11, Cakacaka 4:1–20, 1 Joni 1:1–3, Kalatia 2:20, Cakacaka 26:1–32.

> <p>Wiligusu</p>
> “Ni sa dredre veikerau me keirau kua ni tukuna na veika keirau sa raica ka rogoca” (Cakacaka 4:20).

E dua na kaukauwa tani e tiko ena noda dautukuniyalo. Ni sa katakata na lomada ni sa veisau ena vuku ni loloma levu nei Karisito, sa tiko e dua na ka, e yaga meda na tukuna. E dua oya na nomu wasea na ka sa cakava ko Jisu ki vua e dua tale. Ka dua tale na kena wasei na ka sa cakava ko Jisu ki veikeda vakatamata yadudua.

Sa dua na ka dredre meda na dauveibataka na ka e lako curuma e dua. Ena rawa ni ra veibataka na tamata na nomu ivakavuvuli se na nomu vakadewataka e dua na tikina se vakalialia na lotu. Ia ni sa rawa ki vua e dua me tukuna “Ena dua na gauna a sega tu na noqui nuinui, ia ena gauna oqo sa tiko na noqui nuinui; au a vakasinaiti tu ena nuiqawaqawa, ia oqo au sa kunea na vakacegu; a sega tu ni vakaibalebale na noqu bula, ia oqo sa vakaibalebale,” kei ira na tawa vakabauta era sa sogolati tu ena kaukauwa ni kosipeli.

E dina ga ni so na tamata era vakila vakatotolo na veisau me vakataki Paula ena gaunisala ki Tamasiko, ka vakavuqa, sa dau laki yaco na veivutuni ki vua e dua ni sa tubu cake tikoga na talei nei Jisu, na marau titobu e basika ena vuku ni Nona loloma, kei na vakilai ni loloma vakaitamera oqo ena vuku ni bula tawa mudu e solia wale tu. Ko Karisito sa veisautaka vakadua na noda bula. Sai koya oqo nai vakadinadina e gadreva vakalevu tu ko vuravura.

_Vulica na lesoni ena macawa oqo me vakarautaki iko ena Siga Tabu, Julai 11._