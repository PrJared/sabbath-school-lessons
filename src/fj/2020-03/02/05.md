---
title:  Wasea Na Ka Ko Sa Vakadinadinataka
date:  08/07/2020
---

Ena Cakacaka 26, eda kunea kina na nona sa mai tucake tu va-kaivesu ko Paula ena matai Akaripa na Tui. Ena nona mai tusanaka tiko ki vua na tui na veika me baleta na nona bula, sega walega ni nona dauvakararawataki ira era dauvakamuri Jisu, ia, ena gauna sa veisau kina, sa yaco na nona bula me sa vakadinadinataki Jisu, kei na Nona vosa ni yalayala nira na tucake tale na mate (Cakacaka 26:8).

Ena gauna sa veisau kina ko Paula ena gaunisala ki Tamasiko, sa qai vosa ki vua na Turaga ka kaya, “ni’u sa rairai vei iko ena vuku ni ka oqo, me’u lesi iko mei talatala kei na dautukutuku talega ena veika au na rairai kina vei iko” (Cakacaka 26:16). Na veiwaseitaki ni noda vakabauta sa dua dina na cakacaka e veivakayavalati. Na kena veiwaseitaki tiko na veika sa cakava ko Karisito ki na noda bula ena veigauna sa oti, na veika sa cakava tiko ena gauna oqo kei na veika ena vakayacora ena veigauna sa tu mai liu.

Na vakadinadina e sega ni baleti keda. E baleti Jisu tikoga. Ni sai Koya na Kalou e bokoca na nodai valavala ca kecega, vakabulai keda mai na tauvimate, vakaisalataki keda ena loloma kei na Nona yalovinaka, ka vakamamautaki keda ena veika vinaka kecega. (Same 103:3–5). Na vakadinadina sai koya na noda veiwaseitaka na talei ni Nona loloma. Na kena tukuniyalotaki na nomu sotava na loloma e veivakurabuitaki ni Kalou.

`Wilika na 1 Joni 1:1–3 ka vakatauvatana vata kei na Kalatia 2:20. E rau tautauvata vakacava? Cava n aka e tautauvata kina na veika e lako curuma ko Joni mai vei Paula?`

E dina ga ni duidui na ivakarau ni bula rau dui lako curuma ko Joni kei Paula, ia erau a sotavi Jisu ruarua. Na veika erau dui lako curuma vata kei Jisu e sega ni dua na ka e a yaco ga ena dua na gauna, ka mai cava tale yani. Ia e dua na ka e lako tu ga, na kena vakilai ena veisiga na marautaki ni Nona loloma kei na talei ni lako vata kei na rarama ni Nona dina.

Raica na ka e tukuna ko Ellen White’s me baleti ira era nanuma ni ka bibi ga na veivutuni era sa lako curuma oti: “Kevaka era sa lotu ena dua na gauna, ka ra nanuma ni sa sega ni dodonu me yaco tiko na veivutuni ena veisiga; ia sa dodonu veikeda meda na veivutuni tiko ena veisiga.”—Manuscript Releases, vol. 4, p.46.

`Se mani vakacava na veika ko sa lako curuma oti, se mani kaukauwa ka bulabula, na cava sa rui ka bibi kina na noda veiwekani kei na Turaga ena veisiga, me vakilai na Nona ka dina, Nona vinaka kei na Nona kaukauwa ena veisiga? Sau ni taro ena Siga Tabu.`