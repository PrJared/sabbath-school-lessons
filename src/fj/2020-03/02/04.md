---
title:  Na Bula E Veisau Ena Vakaraitaka Na Duidui
date:  07/07/2020
---

“Ia nira sa raica na nodrau doudou ko Pita kei Joni, ni ra sa kila talega ni rau sa sega so ni vuku, se tamata vuli, era sa kurabui kina; a ra sa qai vakasami rau ni ratou a dautiko vata kei Jisu” (Cakacaka 4:13).

Sa toso me ra sa lewe levu na lewe ni lotu ena Veiyalayalati Vou. Era lewe 3,000 era a papitaiso ena siga ni penitiko (Cakacaka 2:41). Ena vica tale na macawa ki liu, era udolu tale era sa vakuri ki nai soqosoqo lotu (Cakacaka 4:4). Ka sega ni dede era sa vakila na veiliutaki na ka sa yaco. Ko ira na tamata vakabauta ena Veiyalayalati Vou era tu vata kei Karisito sa veisau na nodra bula. Era sa vakavoui ena Nona loloma, ka ra sa sega ni vakatikolotaki rawa.

`Wilika na Cakacaka 4:1–20. Cava na ka e yaco eke? Na cava na ka e yaco ena nodra vinakata nai liuliu me rau tikolo ko Pita kei Joni? Na cava rau qai cakava?`

Ko ira se qai vou na nodra vakabauti Karisito, era gadreva mera talanoataka na nodrai talanoa. Ko Pita e dua na dauqoli gusulevu, sa veisautaki koya na loloma ni Kalou. Ko Jemesa kei Joni, koi rau na luve ni kurukuru, ka dau dredre sara me dautarovi na yalodrau, sa veisautaki rau na loloma ni Kalou. Ko Tomasi na dauvakatitiqa sa veisautaki koya na loloma ni Kalou. Ko iratou na tisaipeli kei ira na lewe ni lotu taumada e tiko na nodra duitalanoa mera talanoataka, ka sa dredre mera kinoca. Rogoca mada nai tukutuku kaukauwa oqo mai vei Ellen G. White ena nona vola na Steps to Christ: “Ni dua sa lako mai vei Karisito, sa na basika e lomana na gagadre me vakatakila vei ira na tamata na talei ni veiwekani sa mai kunea vei Jisu Karisito; na veivakabulai kei na veivakatabui koya sa na dredre sara me tabonaki ena lomana.”—Page 78.

Rogoca na ka era kaya nai liuliu ni lotu ena tikina e 16. Era tusanaka ena matanavotu na dina ni cakacaka mana a vakayacori—ni sa tucake tu e kea na tamata a vakabulai. Mai na veika kece oqo, era sega ga ni via veisautaka na nodrai valavala. Ia e sega ni vakayalolailaitaki rau ko Pita kei Joni na veisaqasaqa e yaco tiko oya, mai na nodrau vakadinadina tiko.

`Na veiwekani cava e tiko ena veikilai kei Jisu vata kei na veiwaseitaki Jisu? Na cava sa rui bibi kina na noda veikilai vakavinaka sara kei Jisu ena noda vakadinadinataki koya tiko?`