---
title:  Tukuna Ni Sa Tucake Tale Na Karisito
date:  06/07/2020
---

Ena mataka caca ni Siga Sade, erau a vakusakusa yani na veiyacani ko Meri ki nai bulubulu nei Karisito. E rau sega ni laki taroga ki Vua e dua na ka, baleta na cava ena rawa ni solia vei rau e dua na tamata sa mate? Nai otioti ni gauna erau raici Koya kina oya ni dradra tu na yagona, ka mavoa tu. Nai yaloyalo ni kauveilatai e matata vinaka tu e na nodrau dui vakanananu. Ia ena yalo e rarawa, erau sa lako yani vakariri ki nai bulubulu merau laki lumuta na yagoi Jisu. Na butobuto ni yaloyalo ni rarawa e ologa tu na nodrau bula, sa buwawa kina na veigauna sa tu mai mai liu. ka sa vaka me sa yali yani nai nuinui.

Ena gauna erau sa yaco yani kina ki nai bulubulu, erau kidroa nirau kunea ni sa lala tu. Ko Maciu e kaya, “Sa qai vosa na agilosi ka kaya vei rau na yalewa, drau kakua ni rere, ni kau sa kila ni drau vakasaqarai Jisu ko koya ka lauvako ena kauveilatai, sa sega eke ko Koya, ni sa tucake tale ko Koya” (Maciu 28:5, 6).

Erau a vakasinaiti na yalewa ena marau. Na butobuto ni yalo ni rarawa sa seavu yani ka sa cila mai na rarama ni mataka ni siga ni tucaka tale. Na marau kei na reki sa vakaisosomitaka na tuturu ni wai ni mata kei na loma bibi.

`Wilika na Marika 16:1–11. Na cava e kaya ki mere ena gauna e na nona sa raica ni sa bula tale main a mate na Kalrisito?`

Ni rau sa sota oti ko Meri kei Karisito ena Nona sa tucake tale mai na mate, erau sa vakariri sara yani merau laki talanoataka nai tukutuku talei ni ka sa yaco, ka sa dredre me kinoci rawa. Sa bula na Karisito! Sa lala na Nonai bulubulu, ka sa dodonu me kila ko vuravura taucoko. Sa vaka-talega kina koi keda, nida sa sotavi Koya na Karisito ena nodai lakolako ni bula oqo, sa dodonu talega veikeda meda laki tukuna, baleta nai tukutuku vinaka ena gadrevi me wasei.

E dina ga ni sa dautukuna tiko ko Jisu vei iratou na Nona tisaipeli na ka ena yaco, oya ni na vakamatei ia ena tucake tale, ia e rui talei ni ko iratou ka dodonu saraga meratou vakabauta, eratou se sega tikoga ni via vakabauta nai tukutuku nei Meri. “Ia ko ira, ni ra rogoca sa bula ko Koya, ka sa rairai vei koya, era sa sega ni vakadinata” (Marika 16:11). Ia, kevaka eratou sa sega madaga ni vakabauta na Nona tisaipeli na itukutuku nei Meri ena gauna vata ga eratou sa rogoca kina, meda kakua talega ni kurabui ni ra na tiko eso era na sega ni ciqoma vakatotolo na nodai tukutuku eda na tukuna vei ira.

`Gauna cava ko a sega ni vakadonui kina mo vakadinadina kina vua e dua? Na cava ko a qai cakava, ka cava ko sa vulica mai kina?`