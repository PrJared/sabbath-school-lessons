---
title:  Na Kaukauwa Ni Tukuniyalo
date:  09/07/2020
---

Meda raici Paula tale kei Akaripa. Sa mai tucake tu ko Paula ena mata I koya na tui ko akaripa na kena I otioti vei ira na jiu, na Maccabees, ka mai na matavuvale nei Eroti. E kaya ko Akaripa ni o koya na Jiu, ia e tiko vua na yalo ni kai Roma. (raica The SDA Bible Commentary, vol. 6, p. 436.) Nai apositolo qase oqo, sa oca ena nona kaulotu voli ka mavoa enai valu ni vinaka kei na ca, sa mai tucake tu ena vakasinaiti ni lomana ena loloma ni Kalou ka vakaserauni tu ena Nona yalovinaka na Kalou. Se na mani cava na ka ena yaco ki na nona bula, se cava na veivakararawataki kei na dredre ena lako curuma, sa rawa ga ki vua me na kaya ni sa vinaka na Kalou.

Ko Akaripa e dua na dauvakatitiqa, sega ni daurawai vakarawarawa, yalodredre ka sega ni daukauwai ena dua na ka e yaga vakalevu. Ena yasana kadua ko Paula e vakasinaiti ena vakabauta, sorovaki koya vakaoti ki na dina ka yalodina ena kena taqomaki na yalododonu. Ena gauna e veilewaitaki kina, ko Paula e gadreva me vosa ka ciqoma talega na veivakadonui mai vei Akaripa.

`Wilika na Cakacaka 26:1–32. E vakadinadina vakacava ko Paula vei Akaripa? Na cava eda na vulica rawa mai na nona vosa?`

Na yalololoma e tadolava na veiyalo e sogolatia tu ena veika voravora. Eke ko Paula e va-kabekabei Akaripa vakalevu ena nona vakatokai koya ni “sa kila kecega na nodrai valavala na Jiu kei na ka era sa dauveibeitaka” (Cakacaka 26:3). Sa qai tekivu me talanoataka na nona veivutuni.

`Wilika na italanoa ni nona veisau ko Paula ena Cakacaka 26:12–18 qai vakaraica vakamalua na kena tatara vei Akaripa ena Cakacaka 26:26–28. Na cava e vakavuna me vaka-kina oya ko Akaripa? Na cava e uqeti koya ena tukuniyalo nei Paula?`

Na tukuniyalo nei Paula kei na sala e veisautaka kina na nona bula ko Jisu e solia e dua nai bili kaukauwa ki vua na tui sega ni lotu oqo. E sega ni dua nai vakadinadina kaukauwa mevaka na bula sa veisau. Na vakadinadina ni bula sa veisau vakaoti e veivakurabuitaki na ka e cakava vei ira na tani. O koya sara madaga na tui sega ni lotu oqo e vakayavalati mai na bula e sa vakavoui ena loloma. Ke sega madaga ni tiko edua na keda italanoa me vakataki Paula, ena rawa tikoga nida tukuna vei ira na tani se cava nai balebale ni veikilai Jisu kei na noda vakabulai mai na Nona dra.