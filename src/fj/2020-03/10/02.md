---
title:  'Nai Kumukumu Lailai: Me liu na Vakanananu ni Kalou'
date:  30/08/2020
---

`Wilika na Vakatekivu 1:1, 2, 26; Iperiu 1:1, 2; kei na Efeso 3:8, 9. Era vakatakila vakacava na veitikina oqo na nodratou duavata na lewe tolu va-Kalou?`

Eratou a vakaitavi kece na lewe tolu va-Kalou ko Tamana, Luvena, kei na Yalo Tabu ena gauna ni veibuli. E duidui na nodratou duicakacaka ia eratou a duavata ena cakacaka vata. Na Kalou ko Tamada e vakadavora nai yaloyalo ni ka me na caka, na daudroini levu. E cakava na Nona nanuma ko Karisito, o Koya e cakava na veibuli vata kei na kaukauwa ni Yalo Tabu. Na kaukauwa ni cakacaka eratou vakayacora e na dredre meda na vakasamataka rawa. Na ka ga eda na kila rawa, ka matata talega oya ni sega walega ni buli ni vuravura, ia na Kalou vakataki Koya e cakava kece (raica na Roma 1:18–20).

Nai kumukumu lailai e Nona vakanananu taumada na Kalou. Ena dodonu me na qarauni na kena vakayagataki na ivakatautauvata ni veika veivakurabuitaki ni Kalou, oqo e dua na kena ivakaraiataki. Na Kalou ko Tamana, Luvena kei na Yalo Tabu eratou a tekivutaka nai matai ni kumukumu lailai enai tukutuku ni veitabagauna ni veivakabulai. Eratou vakaitavi vata ena kena a buli na kawa tamata, kei na nodra vakabulai ni oti na bale ni tamata ki nai valavala ca.

`Vakatauvatana na Joni 10:17, 18 ki na Roma 8:11; kei na 1 Koronica 15:15. E matanataka vakacava na tucake tale nei Karisito na nodratou duavata na Tamada, Luvena, kei na Yalo Tabu ena gaunisala ni veivakabulai?`

Eratou duavata na Tamada, Luvena, kei na Yalo Tabu enai kumukumu lailai enai nakinaki totolo ni nodra vakabulai na kawa tamata. “Na gaunisala ni veivakabulai e tiko na nona tikina ena matabose nil ewe tolu va-Kalou mai na gauna tawa mudu.”—Ellen G. White, Fundamentals of Christian Education, p. 186. E sega tale ni dua na ka e rui bibi ki Vua na Kalou, mevaka na nodra vakabulai na tamata kecega (1 Timoci 2:4, 2 Pita. 3:9). Ena tiko beka e vuqa sara na inaki ni kumukumu lalai eda sa _Vulica ena macawa oqo, ia na nodra vakalesui tale mai na tamata era sa yali tu mai vei Jisu. Oya na inaki bibi ni noda cakacaka ena ikumukumu lailai, eda na sega ni rawa ni vukei keda vakataki keda, eda na gadrevi ira na tani. Nai tavi bibi ni nodai kumukumu lailai ena dodonu me vakabula yalo._

`Toka ga ena ka vuni ni nodratou duavata na lewe tolu va-Kalou. Ena dredre me ciqomi, se vakacava? Ia e se rawa tikoga ni ko vakabauta na veika eda sega ni kila. Cava na vuna e rui yavu bibi kina veikeda na Lotu Vakarisito oya na noda muria ena vakabauta?`