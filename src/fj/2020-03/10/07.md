---
title:  Kuri Ni Vakasama
date:  04/09/2020
---

Ena loma ni vica na yabaki sa oti sa nanuma kina e dua nai soqosoqo lotu lailai ena taudaku ni dua na korolevu mai Urope me sa cakava mada e dua na ka me vakaibalebale ki Vua na Turaga. Nai soqosoqo lotu oqo e sa mate sara tu ga, E sega ni bau dua na papitaiso ena loma ni vica vata na yabaki. Kevaka me sai koya tu ga oya nai tosotoso ni soqosoqo lotu oqo, sa na lekaleka sara na nona gauna me na bula tiko kina. Eratou sa qai masumasu ena yalo dina ko nai talatala kei ira na lewe ni matabose ni soqosoqo lotu ka ratou vakasamataka sara vakavinaka na ka meratou na cakava.

Ena nodratou vulica tiko na Veiyalayalati Vou, eratou sa qai nanuma meratou sa tekivutaka mada na tabana ni kumukumu lalai. Eratou lewe ciwa na duru ni lotu mai vei ira na lewe ni lotu eratou sa toboka sara na raivotu ni soqosoqo lotu. Eratou sa qai sorovaki iratou ena masumasu vata ka vulica na gaunisala ni kena tauyavutaki e dua nai kumukumu lailai e ka mana sara vakalevu. Sega ni dede eratou sa nanuma me ratou sa cakava na nodratou dui vale me sa vanua ni veivakalotutaki. Ko iratou nai lawalawa oqo eratou sa vulica meratou sa vakatovotovotaka mada na nodratou dui solisoli ena veivanua e yaga kina. Eratou tavoca sara na tabana ni masumasu kei na tabana ni veiciqomi. Eratou bucina na nodratou vakaveiwekanitaki iratou vei ira na lewe ni tikotiko. Eratou tatara yani ena cakacaka ni loloma ena nodratou duimatavuvale, tokani, kei ira na lewe ni Lotu ni Kavitu malumalumu. Ko ira nai liuliu ni kumukumu lalai oqo eratou sa qai tekivu caka vuli volatabu vei ira era lewe vasagavulu na vulagi ena ciwa na matavuvale oqo. Era kurabui ena ka sa cakava na Yalo Tabu. Mai vei ira na lewe vasagavulu oya, e lewe tini kavitu era qai papitaiso. Nai talanoa ni soqosoqo lotu lailai, ka sa tu ga vakadua, sai koya nai kumukumu lailai sa cakava e dua na duidui vakaitamera. Sa dua tiko nai yaragi ni Kalou me vakaitavitaki ira na lewe ni lotu kina cakacaka ni lotu.

**Taro ni Veiwasei**

`1. Veiwaseitaka ena kalasi na veika bibi me baleta nai kumukumu lalai, ka tiko ena siga Lotulevu. Cava tale eso na ka ena rawa ni vakaitavitaki koya kina na ikumukumu lalai? Na cava eso na gaunisala era na rawa ni vukei kina ko ira e tu vei ira eso na isolisoli me vakayagataki kina?`

`2. Na cava sa rui bibi kina me vakanamata tiko kina na rai ni kumukumu lalai ki tautuba? Oya, meda kakua ni veivukei tikoga vei ira lewe ni lotu, ka cava na vuna e dodonu kina meda cakava tiko na kenai naki dina ni kena wasei na kosipeli? Na cava talega na vuna me semati koya tikoga ena veigauna na ikumukumu lalai ki nai soqosoqo lotu? Na cava e rui bibi kina oya?`

`3. O tiki tiko beka ni kumukumu lailai e sega ni bulabula sara tiko ka sa vovoleka sara ni mate yani? Dou veiwaseitaka na cava na vuna e vakakina oya?`

`4. Vakasamataka mada nai talanoa e cake me baleta nai kumukumu lailai oya mai Urope. Na cava ko nanuma ni vinaka kina? Na cava eratou cakava ka rui rawarawa ia e mana vakalevu? Na cava talega e vinaka kina na draki ni bula e vale me tekivutaki kina nai kumukumu lalai, mai na kena laki tekivutaki enai isoqosoqo lotu, ena nodra tarai na lewe ni vanua?`