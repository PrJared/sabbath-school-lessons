---
title:  Vakarautaki Ki Na Veiqaravi
date:  01/09/2020
---

`Wilika na 1 Koronica 12:12–25. E vakatakila vakacava na yago ni tamata nai vakaraitaki vinaka ni cakacaka vata enai kumukumu lalai?`

E sega walega ni vakatakila ko Paula na bibi ni veisolisoli ni Yalo Tabu ena bula ni dua nai soqosoqo lotu, e vakatututaka talega na kenai vakatakarakara ena rawa ni vakarautaki kina. E vakamacalataka nai solisoli ni Yalo Tabu ena yaloyalo levu ni yagoi Karisito kei na gaunisala ena cakacaka kina.

Na vulici ni veitiki ni yago ni tamata kei na cakacaka ni yago ni tamata e vakatakila ni veitiki ni yago era vakarautaki ki na duidui ni vakarau era sema vata kina. Kenai vakaraitaki, davuiboco, atekia, uto, kei na sui e vica walega na tiki ni yago. Na veisolisoli ni Yalo Tabu sa vakata na veitiki ni yago. Era cakacaka sara vakavinaka nira vakarautaki ki na dua nai vakarau se kumukumu. Ia e vuqa na vanua era na sega ni cakacaka taudua rawa. Na yagoda e sega walega ni dua nai binibini yago duidui, e sega ni tu vei ira na galala mera dui lewa ga na ka era via cakava. Na cakacaka ni veitiki ni yago era vakarautaki ena dua na ivakarau e semati vinaka mera cakacaka vata ena dua ga nai naki.

Na veika kece oqo e tukuna veikeda na draki ni bula eda na rawa ni vakayagataka kina vakavinaka na noda veisolisoli ni Yalo Tabu. Sa daurawarawa na noda dauyalo lailai ena veigauna eda cakacaka taudua kina, ia nida tiki ni dua nai kumukumu vei ira na tamata e tautauvata na ka eda taleitaka kei nai nakinaki, eda raica kina ni noda sasaga sa na rawa ni da vakanamata vakatabakidua ka toso vakalevu talega. Nai kumukumu lalai e vakarautaka na vanua vinaka me vakaitovotovotaki kina na noda isolisoli vakayalo ka rawa ni ko na yaco mo uto ni dua nai vavakoso ena cakacaka ni kaulotu.

Ellen G. White e vakayatuyatutaka na bibi ni kukumulalai ena vosa oqo: “Na tauyavutaki ni kumukumu lalai me yavu ni sasaga ni Lotu Vakarisito e solia vei au o Koya e sega ni cala. Kevaka era lewe levu na lewe ni lotu, laivi ira na lewena mera bulia na nodra ikumukumu lalai, mera cakacaka, sega walega vei ira na lewe ni lotu, ia vei ira talega era sega ni vakabauta. Kevaka e tiko ena dua na vanua e lewe rua se tolu era kila na dina, laivi ira mera tauyavutaka e dua nai lawalawa cakacaka. Laivi ira mera maroroya na kedrai sema ni duavata me kakua ni cavuka, era toso vata ena loloma kei na duavata, veivakayaloqaqataki vakataki ira mera toso, ka ni vuqa era sotava na yaloqaqa kei na kaukauwa mai na nodra veitokonai na tani.”—Testimonies for the Church, vol. 7, pp. 21, 22.

Na ikumukumu lalai e lumuti mai Vua na Kalou me rawa kina kivei ira na lewe ni lotu yadudua mera tubu vakayalo, mera vakila na katakata ni veitauraki, ka vakayagataka nai solisoli e solia na Kalou ena veiqaravi.

Vakadikeva vakamatailalai nai tukutuku nei Ellen G. White’s. Ena rawa ni caka vakacava na ivakasala oqo ena nomui soqosoqo lotu