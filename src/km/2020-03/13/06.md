---
title:  សេចក្តីសន្យាប្រកបដោយសេចក្តីស្រឡាញ់
date:  24/09/2020
---

ព្រះយេស៊ូវ និងលោកពេត្រុសបានបញ្ចប់ការសន្ទនារបស់ពួកគេ។ ពួកគេបានដើរនៅតាមឆ្នេរ។ ខណៈដែលរលកកំពុងតែបោកបក់មកលើច្រាំង ព្រះយេស៊ូវបានមានបន្ទូលប្រាប់លោកពេត្រុសអំពីតម្លៃ ដ៏ធំធេងក្នុងការធ្វើជាសិស្សរបស់ទ្រង់។ ព្រះយេស៊ូវចង់អោយលោកពេត្រុសយល់អោយបានពេញលេញ នូវបទពិសោធន៍ដែលគាត់នឹងជួប ប្រសិនបើគាត់ទទួលយកការត្រាស់ហៅរបស់ព្រះយេស៊ូវថា «ចូរឲ្យចំណីដល់កូនចៀមខ្ញុំស៊ីផង» (យ៉ូហាន 21៖15)។

`សូមអានខគម្ពីរយ៉ូហាន 21៖18, 19។ តើព្រះយេស៊ូវបានមានបន្ទូលប្រាប់លោកពេត្រុស យ៉ាងដូចម្តេច អំពីតម្លៃដ៏ធំធេងក្នុងការធ្វើជាសិស្សរបស់ទ្រង់? តើលោកអ្នកគិតថា ហេតុអ្វីបានជាព្រះយេស៊ូវ បង្ហាញអ្វីមួយដែលគួរអោយភ្ញាក់ផ្អើលជាខ្លាំងទៅកាន់លោកពេត្រុសនៅពេលនោះ?`

ព្រះយេស៊ូវបានមានបន្ទូលប្រាប់លោកពេត្រុសអំពីរបៀបដែលគាត់ត្រូវស្លាប់នៅក្នុងខគម្ពីរយ៉ូហាន 21៖18, 19។ ដៃទាំង2របស់លោកពេត្រុសនឹងត្រូវលាតនៅលើឈើឆ្កាង។ តើហេតុអ្វីបាន ជាព្រះយេស៊ូវបង្ហាញប្រាប់លោកពេត្រុសអំពីសេចក្តីស្លាប់របស់គាត់មុនពេលដែលរឿងនោះកើតឡើង? ព្រះយេស៊ូវចង់ប្រទានជម្រើសដល់លោកពេត្រុស។ ព្រះយេស៊ូវបានសន្យាថា នឹងប្រទានសេចក្តីអំណរ ដ៏ធំបំផុតសម្រាប់ជីវិតលោកពេត្រុសគឺជា៖ ការឃើញមនុស្សបានសង្គ្រោះសម្រាប់នគររបស់ព្រះ។ នៅ ថ្ងៃបុណ្យទី50 លោកពេត្រុសនឹងបានឃើញមនុស្សជាច្រើនទទួលជឿព្រះយេស៊ូវ។ ថ្ងៃនៃបុណ្យទី50គឺនៅពេលដែលព្រះបានចាក់ព្រះវិញ្ញាណរបស់ទ្រង់មកលើពួកជំនុំរបស់ទ្រង់ បន្ទាប់ពីព្រះយេស៊ូវបានយាងត្រឡប់ទៅឯស្ថានសួគ៌វិញ។ លោកពេត្រុសនឹងធ្វើការអស្ចារ្យតាមរយៈព្រះនាមរបស់ព្រះយេស៊ូវ។ លោកពេត្រុសក៏នឹងថ្វាយសិរីល្អទៅឯព្រះនៅមុខមនុស្សជាច្រើនពាន់នាក់ផងដែរ។ លោកពេត្រុសនឹងមានសេចក្តីអំណរដ៏អស់កល្បក្នុងការធ្វើកិច្ចការជាមួយនឹងព្រះយេស៊ូវ។ ប៉ុន្តែ រង្វាន់នោះនឹងបានមកដោយ មានតម្លៃ។ លោកពេត្រុសត្រូវតែលះបង់ជីវិតរបស់គាត់។ ព្រះយេស៊ូវពុំបានលាក់បាំងសេចក្តីពិតនេះពីលោកពេត្រុសនោះទេ។ ឥឡូវនេះ លោកពេត្រុសបានដឹងថា គាត់នឹងត្រូវលះបង់អ្វីៗគ្រប់យ៉ាងដែល ព្រះយេស៊ូវសូមអោយគាត់លះបង់។

`សូមអានខគម្ពីរយ៉ូហានទី1 3៖16-18។ តើលោកពេត្រុសបានមានប្រសាសន៍ថា សេចក្តី ស្រឡាញ់ពិតគឺជាអ្វី? តើយើងអាចបង្ហាញថា សេចក្តីស្រឡាញ់របស់យើងគឺជាសេចក្តីស្រឡាញ់ពិតដោយ របៀបណា?`

នៅឯស្ថានសួគ៌ យើងនឹងមានអារម្មណ៍ថា យើងពុំបានធ្វើអ្វីគ្រប់គ្រាន់សម្រាប់ព្រះយេស៊ូវនៅឡើយទេ។ ព្រះយេស៊ូវនឹងប្រទានរបស់គ្រប់យ៉ាំងដល់យើងនៅឯស្ថានសួគ៌លើសជាងអ្វីដែលយើងធ្លាប់ថ្វាយដល់ទ្រង់នៅក្នុងជីវិតមួយនេះទៅទៀត។ នោះគឺជាមូលហេតុដែលយើងគួរតែរីករាយក្នុងការបង្ហាញ សេចក្តីស្រឡាញ់របស់យើងចំពោះព្រះយេស៊ូវដោយពាក្យសម្តី និងសកម្មភាពរបស់យើង។ យើងនឹងបង្ហាញ ដល់ព្រះថា យើងស្រឡាញ់ទ្រង់ នៅពេលដែលយើងពុំបានលាក់អ្វីមួយពីព្រះអង្គ។ សេចក្តីស្រឡាញ់របស់ ព្រះក៏ជួយអោយយើងធ្វើជាបន្ទាល់ទៅកាន់អ្នកដទៃ និងបង្ហាញពួកគេអំពីព្រះយេស៊ូវផងដែរ។ ពេលនោះ យើងនឹងអាចធ្វើតាមផែនការរបស់ព្រះសម្រាប់ជីវិតរបស់យើង។ ព្រះបានមានបន្ទូលថា «បើអ្នករាល់គ្នាដឹង សេចក្តីទាំងនេះ ហើយប្រព្រឹត្តតាម នោះមានពរហើយ» (យ៉ូហាន 13៖17)។ ចូរចែករំលែកសេចក្តីពិត របស់ព្រះ និងសេចក្តីស្រឡាញ់របស់ទ្រង់ចុះ។ ចូរអោយជីវិតរបស់លោកអ្នកបានរស់សម្រាប់ទ្រង់ផង។ នោះយើងនឹងបានស្គាល់សេចក្តីអំណរដ៏ពិត និងសេចក្តីរីករាយជារៀងរហូត នៅពេលដែលយើងថ្វាយសិរី ល្អដល់ព្រះ។

សូមបង្កើតទិដ្ឋភាពមួយនៅក្នុងគំនិតរបស់លោកអ្នកអំពីជីវិតអស់កល្បជាមួយនឹងព្រះយេស៊ូវ។ តើទិដ្ឋភាពនោះមើលទៅយ៉ាងដូចម្តេចដែរ? សូមចែករំលែកគំនិតនៃទិដ្ឋភាពនេះនៅក្នុងថ្នាក់។