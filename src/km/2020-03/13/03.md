---
title:  ការត្រាស់ហៅរបស់ព្រះយេស៊ូវ
date:  21/09/2020
---

សូមបង្កើតទិដ្ឋភាពនេះនៅក្នុងគំនិតរបស់លោកអ្នក៖ លោកពេត្រុស និងលោកយ៉ូហានកំពុង តែនៅក្នុងទូករបស់ពួកគេ។ ពេលនោះគឺជាពេលព្រឹកដ៏ស្រស់បំព្រងមួយនៅឯស្រុកកាលីឡេ។ ព្រះអាទិត្យ បានរះឡើង រីឯភាពត្រជាក់នៃរាត្រីក៏រសាយរសាត់យ៉ាងសន្សឹមៗ។ លោកពេត្រុស និងលោកយ៉ូហានកំពុង តែគិតអំពី ការនេសាទត្រីអោយបានច្រើន។ ថ្មីៗនេះ ការនេសាទបានត្រីច្រើនគួរសម។ ដូច្នេះ លោក ពេត្រុស និងលោកយ៉ូហានរំពឹងថា ពួកគេនឹងមានសំណាងល្អនៅថ្ងៃបន្ទាប់ទៀតដែរ។ លុះដល់ព្រឹកព្រហាម ឡើង លោកពេត្រុស និងលោកយ៉ូហានបានឃើញបុរសម្នាក់ដើរមកជិតពួកគេ។ បុរស ម្នាក់នោះគឺជា ព្រះយេស៊ូវពីណាសារ៉ែត។ ពួកគេពុំបានដឹងទេថា មិនយូរប៉ុន្មាន ជីវិតរបស់ពួកគេនឹងផ្លាស់ប្តូរជារៀងរហូត។

`សូមអានខគម្ពីរម៉ាថាយ 4៖18-20។ តើខទាំងនេះបង្ហាញយើងថា ព្រះយេស៊ូវចង់អោយ លោកពេត្រុស និងលោកយ៉ូហានធ្វើកិច្ចការលើសជាងការនេសាទត្រីយ៉ាងដូចម្តេច?`

លោកយ៉ូហានបង្ហាញប្រាប់យើងថា គាត់ និងលោកពេត្រុសបានស្គាល់ព្រះយេស៊ូវជាច្រើនឆ្នាំ រួចមកហើយ។ ប៉ុន្តែ លោកយ៉ូហាន និងលោកពេត្រុសពុំទាន់បានថ្វាយជីវិតរបស់ពួកគេទាំងស្រុងទៅឯ ព្រះយេស៊ូវឡើយ។ ប្រាកដជាមានអ្វីមួយនៅក្នុងព្រះបន្ទូល ព្រះភ័ក្រ្ត ឬសកម្មភាពរបស់ព្រះយេស៊ូវដែល បានបង្ហាញដល់លោកពេត្រុស និងលោកយ៉ូហានហើយមើលទៅថា ព្រះយេស៊ូវត្រាស់ហៅពួកគេអោយ បម្រើព្រះ។ លោកពេត្រុស និងលោកយ៉ូហានបានចាកចេញពីទូករបស់ពួកគេ ហើយចាកចេញពីអាជីពជា អ្នកនេសាទ និងអ្វីៗគ្រប់យ៉ាងដែលពួកគេដឹង ដើម្បីដើរតាមព្រះយេស៊ូវ។ តើហេតុអ្វីបានជាពួកគេលះចោល អ្វីដែលពួកគេមាន? នោះគឺដោយសារតែព្រះយេស៊ូវបានត្រាស់ហៅពួកគេអោយធ្វើកិច្ចការអ្វីមួយលើសជាងជីវិតរបស់ពួកគេទៅទៀត។ លោកពេត្រុស និងលោកយ៉ូហានគឺជាអ្នកនេសាទធម្មតា។ ប៉ុន្តែ ពួកគេ យល់ឃើញថា ព្រះយេស៊ូវបានសូមអោយពួកគេធ្វើកិច្ចការអ្វីមួយពិសេសបំផុត។ ប្រហែលជាព្រះពុំបាន សូមអោយលោកអ្នកលះបង់ការងារសព្វថ្ងៃរបស់លោកអ្នកនោះទេ។ ប៉ុន្តែ ព្រះចង់អោយលោកអ្នកធ្វើ កិច្ចការអ្វីមួយពិសេសសម្រាប់ព្រះអង្គ។ ទ្រង់ចង់អោយលោកអ្នកចែកចាយសេចក្តីស្រឡាញ់របស់ព្រះអង្គ។ ទ្រង់ក៏ចង់អោយលោកអ្នកធ្វើបន្ទាល់ទៅកាន់អ្នកដទៃអំពីសេចក្តីពិតរបស់ទ្រង់ និងថ្វាយសិរីល្អដល់ ព្រះនាមទ្រង់។

`សូមក្រឡកមើលការត្រាស់ហៅរបស់ព្រះយេស៊ូវទៅកាន់លោកម៉ាថាយដែលជាអ្នកយកពន្ធម្នាក់ នៅក្នុងខគម្ពីរម៉ាថាយ 9៖9។ តើហេតុអ្វីបានជារឿងនេះគួរអោយភ្ញាក់ផ្អើល?`

អ្នកយកពន្ធនៅក្នុងនគររ៉ូមតែងតែទារប្រាក់ពីអ្នកដទៃដោយការបង្ខំ។ ម៉្លោះហើយ អ្នកយកពន្ធទាំងអស់ត្រូវបានគេស្អប់ខ្ពើមនៅក្នុងសាសន៍អ៊ីស្រាអែល។ ប៉ុន្តែ ព្រះយេស៊ូវបានត្រាស់ហៅអ្នកយកពន្ធម្នាក់នេះអោយដើរតាមទ្រង់។ ការអញ្ជើញរបស់ព្រះយេស៊ូវបានបង្ហាញយើងថា លោកម៉ាថាយបានឮអំពី ព្រះយេស៊ូវ និងបានប្រាថ្នាចង់ដើរតាមទ្រង់ដោយអស់ពីចិត្តរបស់គាត់។ លោកម៉ាថាយបានត្រៀមខ្លួនជា ស្រេច នៅពេលដែលព្រះយេស៊ូវអញ្ជើញគាត់។ លោកម៉ាថាយមានការភ្ញាក់ផ្អើលជាខ្លាំងដែលព្រះយេស៊ូវ ចង់អោយគាត់ធ្វើជាសិស្សម្នាក់របស់ទ្រង់។

នៅក្នុងជម្រៅចិត្តរបស់យើង យើងប្រាថ្នាចង់បានអ្វីជាច្រើននៅក្នុងជីវិត។ យើងចង់រស់នៅសម្រាប់អ្វីមួយដែលធំជាងខ្លួនយើងផ្ទាល់។ នោះគឺជាមូលហេតុដែលព្រះយេស៊ូវសូមអោយយើងដើរតាម ទ្រង់ដូចជាលោកម៉ាថាយផងដែរ។

`សូមគិតអំពីអ្វីដែលមនុស្សត្រូវតែលះបង់ ដើម្បីដើរតាមទ្រង់។ តើហេតុអ្វីបានជាការលះបង់របស់ មួយនោះតែងតែមានតម្លៃជានិច្ចនៅទីបញ្ចប់?`