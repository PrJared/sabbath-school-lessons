---
title:  អ្វីដែលសេចក្តីស្រឡាញ់ទាមទារពីយើង
date:  23/09/2020
---

សេចក្តីស្រឡាញ់តែងតែបង្ហាញខ្លួននៅក្នុងសកម្មភាពដែលយើងធ្វើ។ សេចក្តីស្រឡាញ់របស់ យើងសម្រាប់ព្រះយេស៊ូវញុាំងអោយយើងធ្វើអ្វីមួយសម្រាប់មនុស្សដែលបាត់បង់។ លោកប៉ុលបានបង្ហាញ ប្រាប់រឿងដូចគ្នានេះទៅកាន់ពួកជំនុំកូរិនថូសថា៖ «សេចក្តីស្រឡាញ់របស់ព្រះគ្រីស្ទបង្ខំយើងខ្ញុំ» (កូរិនថូស ទី2 5៖14)។ សាសនាគ្រីស្ទមិនត្រឹមតែជាការលះបង់សេចក្តីអាក្រក់ ដើម្បីអោយយើងអាចបានសង្គ្រោះ ប៉ុណ្ណោះទេ។ ដ្បិតព្រះយេស៊ូវពុំបាន «លះបង់» សេចក្តីអាក្រក់នៅឯស្ថានសួគ៌ ដើម្បីអោយទ្រង់អាច សង្គ្រោះនោះទេ។ ទ្រង់បានលះបង់ចោលសេចក្តីល្អ ដើម្បីអោយទ្រង់អាចសង្គ្រោះអ្នកដទៃបាន។ ព្រះ-យេស៊ូវពុំបានត្រាស់ហៅយើងអោយថ្វាយត្រឹមតែពេលវេលា ទេពកោសល្យ និងទ្រព្យសម្បត្តិរបស់យើង តបស្នងទៅការលះបង់របស់ទ្រង់ប៉ុណ្ណោះទេ។ ព្រះយេស៊ូវបានត្រាស់ហៅយើងអោយថ្វាយជីវិតរបស់យើង ទៅឯទ្រង់។

ព្រះយេស៊ូវបានជួបជាមួយសិស្សរបស់ទ្រង់នៅលើឆ្នេរខាងមុខនៃសមុទ្រកាលីឡេនាវេលាព្រឹក មួយ។ នៅទីនោះ ព្រះយេស៊ូវបានមានបន្ទូលប្រាប់សិស្សទាំងអស់របស់ទ្រង់អំពីសេចក្តីស្រឡាញ់ និងអ្វីដែលសេចក្តីស្រឡាញ់ទាមទារពីយើង។

`សូមអានខគម្ពីរយ៉ូហាន 21៖15-19។ តើព្រះយេស៊ូវបានសួរសំណួរអ្វី ទៅកាន់លោកពេត្រុស 3ដង ដូចដែលយើងបានមើលឃើញចេញពីខទាំងនេះ? តើលោកពេត្រុសឆ្លើយតបទៅព្រះយេស៊ូវវិញយ៉ាង ដូចម្តេច? តើហេតុអ្វីបានជាព្រះយេស៊ូវសួរសំណួរដដែលនេះ3ដងទៅកាន់លោកពេត្រុស?`

លោកពេត្រុសបានបដិសេធព្រះយេស៊ូវចំនួន3ដង។ ដូច្នេះ ព្រះយេស៊ូវបានសួរលោកពេត្រុស នូវចម្លើយនៃសេចក្តីស្រឡាញ់មួយចេញពីបបូរមាត់របស់លោកពេត្រុសផ្ទាល់ចំនួន3ដង។ ព្រះយេស៊ូវបានធ្វើដូច្នោះនៅមុខសិស្សរបស់ទ្រង់ ដើម្បីស្អាងសេចក្តីជឿទុកចិត្តរបស់ពួកសិស្សចំពោះលោកពេត្រុស និងសេចក្តីជឿទុកចិត្តរបស់លោកពេត្រុសចំពោះទ្រង់ឡើងវិញ។ ព្រះយេស៊ូវចង់អោយលោកពេត្រុសជឿ ថា ព្រះលើកលែងទោសដល់គាត់។ ព្រះយេស៊ូវក៏ចង់អោយលោកពេត្រុសឃើញថា ព្រះមានកិច្ចការអោយ គាត់ធ្វើផងដែរ។

`សូមអានខគម្ពីរយ៉ូហាន 21៖15-19 ម្តងទៀត។ លើកនេះ សូមអានយ៉ាងយកចិត្តទុកដាក់ទៅលើចម្លើយរបស់ព្រះយេស៊ូវទៅកាន់សេចក្តីស្រឡាញ់របស់លោកពេត្រុសដែលមានចំពោះទ្រង់។ តើព្រះយេស៊ូវបានមានបន្ទូលប្រាប់លោកពេត្រុសអោយធ្វើអ្វី?`

សេចក្តីស្រឡាញ់របស់ព្រះតែងតែបញ្ចេញជាសកម្មភាព។ សេចក្តីស្រឡាញ់ពិតគឺលើសជាង អារម្មណ៍កក់ក្តៅ និងគោលគំនិតល្អណាមួយទៅទៀត។ សេចក្តីស្រឡាញ់ពិតគឺជាការលះបង់ជីវិតរបស់ អ្នកទាំងស្រុងទៅអោយនរណាម្នាក់។ សេចក្តីស្រឡាញ់ធ្វើអោយលោកអ្នកបញ្ចេញសកម្មភាព។ សេចក្តី ស្រឡាញ់នាំយើងអោយជួយដល់មនុស្សដែលកំពុងខ្វះខាត។ ព្រះយេស៊ូវបានមានបន្ទូលទៅកាន់លោក ពេត្រុសថា «ចូរឲ្យចំណីដល់កូនចៀមខ្ញុំស៊ីផង» (យ៉ូហាន 21៖15)។ ខនេះមានទាំងសេចក្តីបង្គាប់ និង បន្ទូលកំសាន្តចិត្ត។ ព្រះយេស៊ូវបានសូមអោយលោកពេត្រុសឆ្លើយតបនឹងសេចក្តីស្រឡាញ់របស់ទ្រង់។ ព្រះយេស៊ូវក៏បានកំសាន្តចិត្តលោកពេត្រុសអោយជឿថា ព្រះចង់អោយគាត់បន្តធ្វើកិច្ចការសម្រាប់ទ្រង់ផងដែរ ទោះបីជាលោកពេត្រុសបានងាកចេញពីព្រះយេស៊ូវក៏ដោយ។ លោកពេត្រុសបានធ្វើពុតជាមិនស្គាល់ ព្រះយេស៊ូវ ដូចជាអ្វីដែលព្រះយេស៊ូវបានមានបន្ទូលទៅកាន់លោកពេត្រុសថា រឿងនោះនឹងកើតឡើង។

តើហេតុអ្វីបានជាយើងពិភាក្សាអំពីប្រធានបទនេះ? ពីព្រោះលោកអ្នកប្រហែលជាធ្វើអោយ ព្រះអម្ចាស់របស់លោកអ្នកខកព្រះទ័យជាច្រើនលើកច្រើនសាដូចជាលោកពេត្រុសដែរ។ ដំណឹងល្អនោះ គឺថា ព្រះបានលើកលែងទោសដល់លោកអ្នកហើយ។ ប៉ុន្តែ ទ្រង់ពុំទាន់អស់កិច្ចការជាមួយនឹងលោកអ្នក នៅឡើយទេ។ ទ្រង់មានកិច្ចការអោយយើងធ្វើ ប្រសិនបើយើងសុខចិត្តធ្វើកិច្ចការនោះ។