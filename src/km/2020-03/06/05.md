---
title:  ការស្វែងរកអំណោយទានរបស់លោកអ្នក
date:  05/08/2020
---

`សូមប្រៀបធៀបខគម្ពីរកូរិនថូសទី1 1៖4-9 ជាមួយនឹងកូរិនថូសទី2 1៖20-22។ តើខ ទាំងនេះបង្រៀនយើងអ្វីខ្លះ អំពីសេចក្តីសន្យារបស់ព្រះ និងអំណោយទានខាងឯវិញ្ញាណមុនពេលដែល ព្រះយេស៊ូវហៀបនឹងយាងត្រឡប់មកវិញ?`

ព្រះបានសន្យាថា ពួកជំនុំរបស់ទ្រង់នឹងបង្ហាញអំណោយទាននៃព្រះវិញ្ញាណបរិសុទ្ធមុនពេល ដែលព្រះយេស៊ូវហៀបនឹងយាងត្រឡប់មកវិញ។ សេចក្តីសន្យារបស់ព្រះមានយ៉ាងពិតប្រាកដ។ ទ្រង់បានប្រទានដល់យើងនូវស្មរបន្ទាល់ដែលជាព្រះវិញ្ញាណបរិសុទ្ធអោយមកសណ្ឋិតក្នុងចិត្តរបស់យើង ដើម្បី នាំយើងអោយស្វែងយល់អំពីអំណោយទានដែលយើងបានទទួលមកពីទ្រង់។ ព្រះគឹជាអ្នកប្រទានអំណោយ ទាន។ ព្រះនឹងបើកសំដែងអំណោយទានទាំងនេះដល់យើងតាមរយៈព្រះវិញ្ញាណរបស់ទ្រង់។

`តើព្រះអញ្ជើញយើងអោយធ្វើអ្វីខ្លះ ប្រសិនបើយើងចង់ស្វែងរកអំណោយទានរបស់យើង? សម្រាប់ចំឡើយ សូមអានខគម្ពីរលូកា 11៖33; យ៉ាកុប 1៖5 និងម៉ាថាយ 7៖7។`

យើងនឹងទទួលអំណោយទានរបស់ព្រះវិញ្ញាណ នៅពេលដែលយើងថ្វាយជីវិតរបស់យើងដល់ ព្រះ។ បន្ទាប់មក យើងត្រូវតែទូលសូមអោយទ្រង់បង្ហាញយើងនូវអំណោយទានដែលទ្រង់បានប្រទានដល់យើង។ ចិត្តរបស់យើងត្រូវតែលះបង់ភាពអាត្មានិយម និងអំនួតចោលចេញ។ សេចក្តីប្រាថ្នាតែមួយ គត់ប៉ុណ្ណោះរបស់យើងគឺ ដើម្បីបម្រើព្រះយេស៊ូវអោយអស់អំពីចិត្ត។ ពេលនោះ ព្រះវិញ្ញាណរបស់ទ្រង់នឹងបង្ហាញប្រាប់យើងអំពីអំណោយទានខាងឯវិញ្ញាណដែលទ្រង់បានប្រទានសម្រាប់យើង។ «សិស្ស របស់ព្រះយេស៊ូវបានថ្វាយជីវិតរបស់ពួកគេទាំងស្រុងដល់ព្រះតាមរយៈសេចក្តីជំនឿ និងសេចក្តីអធិស្ឋាន។ បន្ទាប់មក ព្រះបានចាក់បង្អុរព្រះវិញ្ញាណរបស់ទ្រង់មកលើពួកគេ។ ព្រះបានប្រទានអំណោយទាននៃសួគ៌ា ដល់សិស្សរបស់ព្រះយេស៊ូវ នៅពេលនោះតាមវិធីដ៏ពិេសសមួយ . . . . អំណោយទាននៅក្នុងព្រះគ្រីស្ទ នឹងបានក្លាយជារបស់យើង។ ប៉ុន្តែ យើងត្រូវទទួលយកព្រះវិញ្ញាណរបស់ព្រះជាមុនសិន ប្រសិនបើយើង ចង់បានអំណោយទានទាំងនេះ»។ ដកស្រង់ពី Ellen G. White, Christ’s Object Lessons, page 327, adapted។

ព្រះបានប្រទានអំណោយទានខាងឯព្រះវិញ្ញាណដល់យើង (សូមអានខគម្ពីរកូរិនថូសទី1 12៖ 4-6) ដើម្បីអោយយើងអាចបម្រើទ្រង់បានទាំងស្រុង។ ព័ន្ធកិច្ចបម្រើព្រះគឺជាកិច្ចការពិសេសដែលព្រះបានប្រទានអោយយើងធ្វើសម្រាប់ទ្រង់។ ទ្រង់បានប្រទានអំណោយទានខាងឯវិញ្ញាណដល់យើង ដើម្បី អោយយើងធ្វើព័ន្ធកិច្ចនេះ។ សកម្មភាព ឬកិច្ចការពិសេសគឺជាភារកិច្ចដែលព្រះបានប្រទានដល់យើងដែលអាចអោយយើងប្រើអំណោយទានរបស់យើងបាន។ អំណោយទានខាងវិញ្ញាណពុំបានទទួលមកទាំងស្រុងនោះទេ។ យើងត្រូវហ្វឹកហាត់ប្រើអំណោយទានទាំងនេះ។ អំណោយទានទាំងនេះនឹងបានរីក ចម្រើនឡើង នៅពេលដែលយើងប្រើ។ ព្រះវិញ្ញាណបរិសុទ្ធនឹងបង្ហាញលោកអ្នកអំពីកិច្ចការដែលទ្រង់ចង់អោយយើងធ្វើ។ សូមអធិស្ឋាន ដើម្បីអោយទ្រង់នាំលោកអ្នកទៅកាន់ព័ន្ធកិច្ចណាមួយដែលលោកអ្នកអាចប្រើអំណោយទានរបស់លោកអ្នកតាមរយៈសកម្មភាព ឬកិច្ចការដែលនឹងនាំអ្នកដទៃទៅឯព្រះ-យេស៊ូវ។

`តើអំណោយទានខាងឯវិញ្ញាណអ្វីខ្លះ ដែលលោកអ្នកមាន? អ្វីដែលសំខាន់ជាងនេះទៅទៀត តើលោកអ្នកអាចធ្វើអោយអំណោយទានទាំងនេះកាន់តែរឹងមាំឡើងនៅក្នុងកិច្ចការរបស់ព្រះអម្ចាស់យ៉ាង ដូចម្តេច?`