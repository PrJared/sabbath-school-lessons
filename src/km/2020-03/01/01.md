---
title:  ហេតុអ្វីបានជាយើងគួរធ្វើជាស្មរបន្ទាល់?
date:  27/06/2020
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
លូកា 19៖10; សេផានា 3៖17; យ៉ូហាន 7៖ 37, 38; ធីម៉ូថេទី1 2៖3, 4; កូរិនថូសទី2 5៖14, 15, 18-20។

> <p>ខចងចាំ</p>
> «ដ្បិតយ៉ាងនោះ ទើបបានល្អ ហើយគាប់ព្រះហឫទ័យ ដល់ព្រះដ៏ជាព្រះអង្គសង្គ្រោះនៃយើង ដែលទ្រង់សព្វព្រះហឫទ័យ ឲ្យមនុស្សទាំងអស់បានសង្គ្រោះ ហើយឲ្យបានស្គាល់សេចក្តីពិត» (ធីម៉ូថេទី1 2៖3, 4)។

តើព្រះមានបំណងអ្វី? ទ្រង់មានបំណងចង់អោយមនុស្សលោកទាំងអស់នៅគ្រប់ទីកន្លែងទទួល យកសេចក្តីស្រឡាញ់របស់ព្រះអង្គ។ ទ្រង់ចង់អោយមនុស្សលោកបានកែប្រែដោយព្រះវិញ្ញាណបរិសុទ្ធ របស់ព្រះអង្គ។ ព្រះចង់អោយមនុស្សលោករស់នៅជាមួយនឹងទ្រង់នៅក្នុងនគររបស់ទ្រង់។ លើសពីនេះ ទៅទៀត ព្រះមានបំណងចង់អោយមនុស្សបានសង្គ្រោះ។ សេចក្តីស្រឡាញ់របស់ទ្រង់គ្មានដែនកំណត់។ យើងពុំអាចយកអ្វីមកវាស់ទំហំនៃសេចក្តីស្រឡាញ់របស់ព្រះអង្គបានឡើយ។ សេចក្តីស្រឡាញ់របស់ទ្រង់ គ្មានទីបញ្ចប់។ ការលើកលែងទោសរបស់ទ្រង់មិនចេះរីងស្ងួត។ អំណាចរបស់ទ្រង់គ្មានព្រំដែន។ ព្រះពិតគឺខុសពីព្រះដទៃដែលមនុស្សលោកបានថ្វាយបង្គំ។ មនុស្សលោកបានថ្វាយសំណែនទៅអោយព្រះក្លែងក្លាយទាំងនេះ។ ប៉ុន្តែ ព្រះពិតបានប្រទានអំណោយដែលជាជីវិតរបស់ទ្រង់ដល់យើង។ តើលោកអ្នកចង់បានសេចក្តីសង្គ្រោះដែរឬទេ? ព្រះមានបំណងចង់សង្គ្រោះលោកអ្នកយ៉ាងអនេកលើសជាងការដែលលោកអ្នកចង់អោយខ្លួនបានសង្គ្រោះទៅទៀត (ធីម៉ូថេទី1 2៖3, 4)។ ព្រះមានបំណងចង់សង្គ្រោះលោក អ្នក និងខ្ញុំដោយអស់ពីព្រះហឫទ័យរបស់ទ្រង់។

តើយើងជាស្មរបន្ទាល់អំពីអ្វី? យើងគឺជាស្មរបន្ទាល់ប្រកាសអំពីព្រះយេស៊ូវ និង អ្វីដែលព្រះអង្គ បានធ្វើ ដើម្បីសង្គ្រោះយើង។ គឺជាស្មរបន្ទាល់អំពីរបៀបដែលព្រះយេស៊ូវបានផ្លាស់ប្តូរជីវិតរបស់យើង។ ហើយក៏ជាស្មរបន្ទាល់អំពីសេចក្តីពិតនៃព្រះគម្ពីរដ៏ល្អអស្ចារ្យផងដែរ។ ព្រះគម្ពីរបានបង្រៀនយើងអំពីព្រះ។ ព្រះគម្ពីរបានបង្ហាញប្រាប់យើងអំពីភាពស្អាតស្អំនៃព្រះហឫទ័យរបស់ព្រះ។ តើហេតុអ្វីបានជាយើងចាំបាច់ ធ្វើជាស្មរបន្ទាល់? នោះគឺដោយសារយើងបានដឹងថា ព្រះគឺជាអ្នកណា។ យើងចង់ចែករំលែកបទពិសោធន៍ របស់យើងអំពីសេចក្តីស្រឡាញ់របស់ព្រះ និងសេចក្តីមេត្តាករុណារបស់ទ្រង់ទៅកាន់អ្នកដទៃ។ តើមានហេតុអ្វីទៀតដែលគួរអោយយើងធ្វើជាស្មរបន្ទាល់? គឺដោយសារយើងចង់ធ្វើកិច្ចការជាមួយនឹងព្រះ។ យើង ចង់ចែករំលែកសេចក្តីអំណរដែលទ្រង់មាន នៅពេលដែលព្រះអង្គសង្គ្រោះមនុស្សលោក។ សេចក្តីស្រឡាញ់ របស់ទ្រង់ផ្លាស់ប្តូរជីវិតរបស់មនុស្ស។