---
title:  ចូរយើងធ្វើអោយព្រះយេស៊ូវសព្វព្រះទ័យ
date:  29/06/2020
---

តើមានអ្នកណាម្នាក់ធ្លាប់សួរលោកអ្នកដូច្នេះថា «តើថ្ងៃនេះសុខទុក្ខយ៉ាងដូចម្តេចដែរ?» ឬ «តើគ្រប់យ៉ាងល្អជាធម្មតាទេសម្រាប់អ្នកថ្ងៃនេះ?»។ ចុះប្រសិនបើលោកអ្នកសួរសំណួរដដែលនេះទៅ កាន់ព្រះវិញនោះ? ប្រសិនបើលោកអ្នកសួរថា «តើថ្ងៃនេះព្រះអង្គសុខសប្បាយទេ?» តើលោកអ្នកគិតថា ព្រះនឹងឆ្លើយយ៉ាងដូចម្តេច? ប្រហែលជាទ្រង់នឹងមានបន្ទូលមកវិញថា «ថ្ងៃនេះ យើងពិតជាលំបាកខ្លាំង ណាស់។ ព្រះនេត្ររបស់យើងមានពោរពេញទៅដោយជលនេត្រ ដោយសារតែបណ្តាជន និងក្មេងៗបានបាត់ បង់ផ្ទះសំបែង។ បណ្តាជនទាំងនេះបានភៀសខ្លួនទៅប្រទេសដទៃ។ ពួកគេកំពុងតែរងា និងស្រេកឃ្លាននៅ ទីនោះ។ យើងក៏ធ្លាប់បានយាងកាត់តាមផ្លូវនៃទីក្រុងដែលមានមនុស្សជាច្រើននៅលើផែនដីនេះផងដែរ។ យើងបានជូតទឹកភ្នែកអោយអ្នកដែលគ្មានផ្ទះសំបែង និងអ្នកក្រីក្រ។ ព្រះទ័យរបស់យើងក្តុកក្តួលនៅពេលដែលយើងឃើញស្រ្តីដែលត្រូវគេវាយដំ និងកុមារដែលត្រូវគេលក់អោយធ្វើជាខ្ញុំបម្រើផ្លូវភេទ។ យើងបានទតឃើញសង្គ្រាមដែលបំផ្លាញជីវិតជាច្រើន។ យើងបានទតឃើញមនុស្សដែលមានការឈឺចាប់ពីជម្ងឺដ៏កាច សាហាវ»។ បន្ទាប់មក យើងអាចសួរព្រះអង្គទៀតថា «ប៉ុន្តែ ឱព្រះអង្គអើយ តើមានអ្វីដែលអាចធ្វើអោយ ព្រះហឫទ័យទ្រង់មានអំណរដែរឬទេ? តើមានអ្វីដែលអាចធ្វើអោយទ្រង់ចង់បន្លឺសំនៀងច្រៀងដែរឬទេ?»។

`សូមអានខគម្ពីរលូកា 15៖4-32។ តើសំណួរ និងចំឡើយទាំងនេះនឹងបញ្ចប់ដោយរបៀបណា? តើចុងបញ្ចប់នៃសំណួរ និងចំឡើយទាំងនេះបង្ហាញប្រាប់យើងអំពីព្រះយ៉ាងដូចម្តេច?`

ពួកទេវតាមានសេចក្តីអំណរ នៅពេលដែលព្រះយេស៊ូវសង្គ្រោះមនុស្សមានបាប។ មែនហើយ យើងកំពុងតែរស់នៅក្នុងពិភពលោកមួយដែលពោរពេញទៅដោយរោគា ផែនដីរញ្ជួយ ទឹកជំនន់ និង សេចក្តី ស្លាប់។ ប៉ុន្តែយើងអាចផ្គាប់ព្រះហឫទ័យរបស់ព្រះបានដោយសេចក្តីអំណរ នៅពេលណាដែលយើងចែក រំលែកដំណឹងល្អអំពីព្រះយេស៊ូវជាមួយអ្នកដទៃ។ តើអ្វីទៅដែលជាហេតុផលដ៏ល្អបំផុតសម្រាប់ការចែក ចាយសេចក្តីស្រឡាញ់របស់ព្រះយេស៊ូវទៅកាន់អ្នកដទៃ? នោះគឺជាការដែលដឹងថា ស្មរបន្ទាល់របស់យើង បានផ្គាប់ព្រះហឫទ័យរបស់ព្រះដោយសេចក្តីអំណរ។ ពួកទេវតានៅស្ថានសួគ៌បន្លឺសំនៀងច្រៀងឡើង រាល់ពេលដែលយើងបង្ហាញសេចក្តីស្រឡាញ់របស់ព្រះទៅកាន់អ្នកដទៃ។

`សូមអានខគម្ពីរសេផានា 3៖17។ តើព្រះជាម្ចាស់បានធ្វើអ្វីខ្លះ នៅពេលដែលយើងទទួលស្គាល់ អំណាចរបស់ទ្រង់ក្នុងការសង្គ្រោះយើងដូចដែលយើងឃើញនៅក្នុងខទាំងនេះ?`

សូមបង្កើតរូបភាពនេះនៅក្នុងចិត្តគំនិតរបស់លោកអ្នក៖ លោកអ្នកធ្វើបន្ទាល់ទៅកាន់បុគ្គលណា ម្នាក់។ បន្ទាប់មក បុគ្គលនេះបានទទួលយកព្រះយេស៊ូវជាព្រះអង្គសង្គ្រោះរបស់គាត់។ តើនឹងមានរឿង អ្វីកើតឡើងបន្ទាប់? ព្រះយេស៊ូវនឹងមានសេចក្តីអំណរ។ ទេវតានៅលើស្ថានសួគ៌នឹងបន្លឺសំនៀងច្រៀងឡើងដោយសេចក្តីអំណរផងដែរ។ មែនហើយ យើងកំពុងតែរស់នៅលើផែនដីដែលពោរពេញទៅដោយការឈឺចាប់ និងទុក្ខលំបាក។ បុ៉ន្តែ ស្មរបន្ទាល់អំពីព្រះយេស៊ូវរបស់យើងទៅកាន់អ្នកដទៃបានបំពេញ ព្រះហឫទ័យរបស់ព្រះដោយសេចក្តីអំណរ និងទំនុកច្រៀងវិញ។ តើមានអ្វីដែលអស្ចារ្យជាងការដែលដឹងអំពីសេចក្តីទាំងនេះទៅទៀតនោះ?