---
title:  គោរពតាមសេចក្តីបង្គាប់របស់ព្រះ
date:  01/07/2020
---

យើងនឹងដើរតាមផែនការរបស់ទ្រង់ នៅពេលណាដែលយើងមានភាពស្មោះត្រង់ចំពោះព្រះយេស៊ូវ។ យើងនឹងធ្វើតាមសេចក្តីបង្គាប់របស់ទ្រង់។ អ្វីដែលសំខាន់សម្រាប់ព្រះយេស៊ូវជាយ៉ាងណា ក៏ សំខាន់សម្រាប់យើងជាយ៉ាងនោះដែរ។ តើចិត្តរបស់លោកអ្នកស្មោះត្រង់ចំពោះព្រះយេស៊ូវដែរឬទេ? បើ ដូច្នោះមែន លោកអ្នកនឹងធ្វើកិច្ចការជាមួយនឹងទ្រង់ ដើម្បីសង្គ្រោះមនុស្សដែលធ្លាក់ទៅក្នុងអំពើបាប។

`សូមអានធីម៉ូថេទី1 2៖3, 4 និងពេត្រុសទី2 3៖9។ តើខទាំងនេះបង្ហាញប្រាប់យើងអំពីព្រះហឫទ័យរបស់ព្រះយ៉ាងដូចម្តេច? តើអ្វីដែលសំខាន់ជាទីបំផុតសម្រាប់ព្រះ?`

ព្រះមានព្រះទ័យសោមនស្សអំពីការសង្គ្រោះមនុស្សលោក។ គ្មានអ្វីផ្សេងដែលសំខាន់សម្រាប់ ទ្រង់ក្រៅពីរឿងនេះទេ។ ព្រះចង់អោយមនុស្ស «ទាំងអស់» បានសង្គ្រោះ និង «ឲ្យបានស្គាល់សេចក្តីពិត» (ធីម៉ូថេទី1 2៖4)។ «ទ្រង់មានព្រះហឫទ័យអត់ធ្មត់នឹងយើងរាល់គ្នាវិញ ដោយមិនចង់ឲ្យអ្នកណាមួយវិនាស ឡើយ គឺចង់ឲ្យមនុស្សទាំងអស់បានប្រែចិត្តវិញ» (ពេត្រុសទី2 3៖9)។ គម្ពីរអត្ថាធិប្បាយនៃសេវេនដេយ-អាត់វេនទីស្ទបង្ហាញប្រាប់យើងថា ពាក្យ «ចង់» នៅក្នុងខគម្ពីរពេត្រុសទី2 3៖9ចេញមកពីពាក្យក្រេក ដែលហៅថា «ប៊ូឡូម៉ៃ (boulomai)»។ «ប៊ូឡូម៉ៃបង្ហាញយើងអំពីចំណង់ ឬសេចក្តីប្រាថ្នាក្នុងការធ្វើអ្វីមួយ»។ បន្ទាប់មក គម្ពីរអត្ថាធិប្បាយនៃសេវេនដេយអាត់វេនទីស្ទបានបង្ហាញប្រាប់អំពីពាក្យថា «ប៉ុន្តែ» បន្ថែមទៀត។ ពាក្យថា «ប៉ុន្តែ» ជាភាសាក្រេកហៅថា «អាលឡា (alla)»។ លោកពេត្រុសប្រើពាក្យនេះ ដើម្បី «បង្ហាញយើងអំពីគោលគំនិត2ផ្សេងគ្នា។ គោលគំនិតទី1គឺជាគោលជំនឿក្លែងក្លាយដែលថា ព្រះពុំមានបំណងចង់ជួយអ្នកណាម្នាក់សោះឡើយ។ ផ្ទុយទៅវិញ គោលគំនិតទី2គឺជាសេចក្តីពិតដែលព្រះចង់បង្ហាញថា ព្រះអង្គចង់សង្គ្រោះមនុស្សគ្រប់គ្នា។» ដកស្រង់ពី The SDA Bible Commentary, volume 7, page 615, adapted។ ព្រះយេស៊ូវបានបង្គាប់អោយយើងធ្វើកិច្ចការជាមួយទ្រង់ ដើម្បីសង្គ្រោះមនុស្ស។ ទ្រង់ចង់អោយយើងធ្វើជាស្មរបន្ទាល់ទៅកាន់មនុស្សលោកអំពីសេចក្តីស្រឡាញ់ សេចក្តីពិត និងព្រះគុណ។ ដូចគ្នានឹងអ្វីដែលយើងបានឃើញថា ព្រះគុណដែលជាអំណោយរបស់ព្រះគឺជាសេចក្តីមេត្តាករុណា សេចក្តី លើកលែងទោស និងអំណាចយកឈ្នះលើអំពើបាបរបស់ទ្រង់។ យើងនឹងបង្ហាញអំពីបំណងព្រះហឫទ័យរបស់ព្រះក្នុងការសង្គ្រោះមនុស្សលោកដល់ពួកគេ។

`សូមអានខគម្ពីរកិច្ចការ 13៖47 ហើយប្រៀបធៀបខនេះទៅនឹងខគម្ពីរអេសាយ 49៖6។ តើលោកប៉ុលកំពុងតែមានប្រសាសន៍អំពីអ្នកណានៅក្នុងខគម្ពីរកិច្ចការ 13៖47? តើលោកប៉ុលកំពុងតែប្រាប់អំពីអ្វីនៅក្នុងខនេះ?`

ពេលខ្លះ សារនៃព្រះគម្ពីរសញ្ញាចាស់មានអត្ថន័យជាច្រើន។ លោកប៉ុលបង្ហាញប្រាប់សាសន៍ យូដា និងសាសន៍ដទៃពីសារនៃព្រះគម្ពីរសញ្ញាចាស់អំពីសាសន៍អ៊ីស្រាអែល និងព្រះអង្គសង្គ្រោះ (សូម អានខគម្ពីរអេសាយ 41៖8; អេសាយ 49៖6 និងលូកា 2៖32)។ លោកប៉ុលបង្ហាញអំពីរបៀបដែលខទាំងនេះទាក់ទងជាមួយនឹងពួកជំនុំនៃព្រះគម្ពីរសញ្ញាថ្មីផងដែរ។ តើមានរឿងអ្វីកើតឡើង ប្រសិនបើពួកជំនុំពុំបានយកចិត្តទុកដាក់ចំពោះសេចក្តីបង្គាប់របស់ព្រះយេស៊ូវ? ពួកជំនុំនឹងត្រូវទទួលបរាជ័យក្នុងព័ន្ធកិច្ចដែល ព្រះបានបង្គាប់អោយពួកគេធ្វើ។

`តើការដែលភ្លេចអំពីមូលហេតុដែលថា យើងជាក្រុមជំនុំនៅលើលោកីយ៍នេះនឹងអាចបង្កអោយ មានគ្រោះថ្នាក់អ្វីខ្លះ?`