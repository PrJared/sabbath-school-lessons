---
title:  បេះដូងថ្មីសម្រាប់អាឡិច
date:  14/08/2020
---

អាឡិចត្រូវបានគេពិនិត្យឃើញថា ជម្ងឺបេះដូងប្រហោងតាំងតែពីគាត់នៅជាទារកនៅឯប្រទេសហ្វាំងឡង់។ វេជ្ជបណ្ឌិតសង្ឃឹមថា បេះដូងរបស់គាត់នឹងជាសះស្បើយដោយខ្លួនឯង ប៉ុន្តែវាពុំបានជាសះស្បើយ ទាល់តែសោះ។ ដូច្នេះវេជ្ជបណ្ឌិតបានធ្វើការវះកាត់បេះដូងរបស់គាត់ នៅពេលដែលគាត់មានអាយុ8ឆ្នាំ។ ម្តាយ បានសម្លឹងមើលកូនប្រុសតូចរបស់គាត់កំពុងតែដេកនៅក្នុងបន្ទប់សុវត្ថិភាព ហើយគិតថា ព្រះបានអនុញ្ញាតអោយ រឿងនេះកើតឡើងសម្រាប់ហេតុផលមួយចំនួន។ ទ្រង់មានគោលបំណងសម្រាប់ជីវិតរបស់យើង។

ម្តាយបានសរសេរអំពីបទពិសោធន៍នៅក្នុងហ្វេសប៊ុក។ មានជនជាតិហ្វាំងឡង់ជាច្រើនបានតាមដាន គេហទំព័រនៃហ្វេសប៊ុករបស់គាត់ ដែលផ្តល់ឱកាសអោយនាងនិយាយអំពីព្រះជាមួយនឹងមនុស្សដែលពុំចង់ស្តាប់ អំពីព្រះ។ អាឡិចកំពុងក្លាយទៅជាបេសកជនម្នាក់។

ក្មេងប្រុសនេះបានជាសះស្បើយឡើងវិញភ្លាមៗក្រោយពីការវះកាត់ ហើយបានត្រលប់មកផ្ទះវិញបន្ទាប់ពីវះកាត់បានតែ5ថ្ងៃប៉ុណ្ណោះ។ នេះគឺជាការអស្ចារ្យមួយ។ អារក្សបានព្យាយាមឆក់យកអាឡិចទៅ ប៉ុន្តែ ព្រះយេស៊ូវបានប្រទានបេះដូងថ្មីដល់គាត់។

ទោះបីជាយ៉ាងនោះក្តី រដូវក្តៅបានប្រែជាក្តៅទៅៗ។ ល្ងាចមួយ អាឡិចបានត្អូញត្អែរអំពីការឈឺចុក ចាប់នៅក្នុងទ្រូងរបស់គាត់។ នៅឯមន្ទីរពេទ្យវេជ្ជបណ្ឌិតបានពិនិត្យឃើញថា បេះដូងរបស់គាត់បានហើមធំជាង ធម្មតាពីរដង (សូមមើលទៅឯរូបខាងក្រោម)។ អាឡិចត្រូវបានបញ្ជូនទៅឯផ្នែកវះកាត់ជាបន្ទាន់។ ជាច្រើនម៉ោង ក្រោយមក វេជ្ជបណ្ឌិតបានប្រាប់ថា ការវះកាត់បានទទួលជោគជ័យ។ អារក្សបានព្យាយាមឆក់យកជីវិតរបស់ អាឡិចម្តងទៀត ប៉ុន្តែ ព្រះយេស៊ូវបានប្រទានបេះដូងថ្មីដល់គាត់។

អាឡិចបានធ្វើសកម្មភាពខុសពីធម្មតា នៅពេលដែលគាត់ត្រឡប់មកផ្ទះវិញ។ ជាធម្មតា គាត់តែងតែ មានចរិតល្អ និងស្ងៀមស្ងាត់ ប៉ុន្តែ គាត់បានប្រែក្លាយជាកាចសាហាវ និងនិយាយខ្លាំងៗជាពិសេសទៅកាន់ឪពុក។ ល្ងាចមួយ អាឡិចបានខឹងយ៉ាងខ្លាំង គាត់បានស្រែកគំហកនូវពាក្យដែលពុំគួរសម ហើយចោលវ៉ែនតារបស់គាត់ ទៅលើឥដ្ឋ។

«តើហេតុអ្វីបានជាឯងធ្វើយ៉ាងដូច្នេះ?» ឪពុកបានសួរគាត់ ដោយដាក់ដៃអធិស្ឋានពីលើក្បាលរបស់ អាឡិច។ នេះគឺជាអ្វីដែលឪពុកបានធ្វើជាច្រើនដង ដើម្បីអធិស្ឋានអោយគាត់។

ប៉ុន្តែ លើកនេះ អាឡិចបានបដិសេធមិនព្រមអធិស្ឋាន។ «យកដៃចេញអោយឆ្ងាយ» គាត់បានស្រែក គំហក។ គាត់បានងាកមើលឪពុករបស់គាត់ដោយភ្នែកដែលពោរពេញដោយសេចក្តីសម្អប់នៅក្នុងភ្នែករបស់ គាត់។ ឪពុកពុំដែលធ្លាប់ឃើញទឹកមុខរបស់គាត់បែបនេះពីមុនមកនោះទេ។ គាត់បានចូលទៅឯចង្ក្រានបាយ ជាកន្លែងដែលម្តាយកំពុងតែរៀបចំអាហារពេលល្ងាច។

ឪពុកបាននិយាយថា «នេះមិនមែនជារឿងធម្មតានោះទេ។ នេះពុំមែនជាអាឡិចរបស់យើងឡើយ។ យើងត្រូវតែអធិស្ឋាន»។ ឪពុក និងម្តាយបានដើរទៅរកអាឡិច។ ឪពុកបានដាក់ដៃនៅលើក្បាលរបស់អាឡិចដោយមិននិយាយអ្វីទាល់តែសោះ។ ម្តាយបានដាក់ដៃនៅលើស្មានៃកូនរបស់គាត់។ ឪពុកបាននិយាយថា «នែ វិញ្ញាណអារក្ស យើងបង្គាប់ឯង ចូរចេញពីអាឡិចភ្លាមនៅក្នុងនាមព្រះយេស៊ូវ។ យើងបានថ្វាយអាឡិចទៅឯព្រះហើយ គ្មានកន្លែងសម្រាប់ឯងនៅក្នុងជីវិតរបស់អាឡិចនោះទេ»។

បន្ទាប់ពីការអធិស្ឋានរួចមកអាឡិចបានប្រែក្លាយទៅជាធម្មតាវិញ។ គាត់បានញញឹម និងសើចហាក់ ដូចជាគ្មានអ្វីបានកើតឡើងនោះឡើយ។ អារក្សបានព្យាយាមឆក់យកអាឡិច ទៅ ប៉ុន្តែ ព្រះយេស៊ូវបានប្រទានជីវិតថ្មីដល់គាត់។ ម្តាយសង្ឃឹមថា អាឡិច នឹងធំឡើងដោយមានចិត្តនៃបេសកកម្ម ហើយរឿងរបស់គាត់នឹងផ្លាស់ប្តូរចិត្ត របស់មនុស្សជាច្រើន។

ម្តាយបាននិយាយថា «ខ្ញុំបានថ្វាយជីវិតរបស់គាត់ទៅឯព្រះហើយ។ យើងមាន អារម្មណ៍ថា អាឡិចមានទំនាក់ទំនងពិសេសមួយជាមួយនឹងព្រះ។ ជីវិតរបស់ គាត់បានឆ្លងកាត់ការលំបាកជាច្រើន ប៉ុន្តែ យើងជឿថា ព្រះនឹងធ្វើអ្វីមួយដ៏ អស្ចារ្យសម្រាប់គាត់»។