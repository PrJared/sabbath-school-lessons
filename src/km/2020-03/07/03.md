---
title:  អំណាចនៃព្រះគម្ពីរដែលជាព្រះបន្ទូលរបស់ព្រះ
date:  10/08/2020
---

សូមប្រៀបធៀបខគម្ពីរហេព្រើរ 1៖1-3; ហេព្រើរ 4៖12 និងទំនុកដំកើង 33៖6, 9។

`តើខទាំងនេះបង្ហាញប្រាប់យើងអ្វីខ្លះ អំពីអំណាចនៃព្រះគម្ពីរដែលជាព្រះបន្ទូលរបស់ព្រះ?`

ព្រះគម្ពីរគឺជាព្រះបន្ទូលរបស់ព្រះ។ ព្រះគម្ពីរគឺជាព្រះបន្ទូលដ៏រស់។ ព្រះបន្ទូលរបស់ព្រះមាន អំណាច ដើម្បីធ្វើអ្វីមួយដែលខ្លួនបានចែង។ ពាក្យរបស់មនុស្សអាចនិយាយជាក់លាក់លើអ្វីដែលបានកើត ឡើងរួច។ ប៉ុន្តែ ព្រះអាចមានបន្ទូលអំពីព្រឹត្តិការណ៍ដែលពុំទាន់កើតមក ហើយធ្វើអោយព្រឹត្តិការណ៍ដែល ពុំទាន់កើតមកនោះបានកើតឡើង។ ទ្រង់បានបង្កើតរបស់អ្វីមួយដោយអំណាចនៃព្រះបន្ទូលរបស់ទ្រង។ ព្រះគម្ពីរគឺជាព្រះបន្ទូលដែលមានអំណាចអាចធ្វើអោយរបស់គ្រប់យ៉ាងកើតឡើងបាន។ ព្រះបន្ទូលដែលចេញពីព្រះឱស្ឋរបស់ទ្រង់មានអំណាចអាចបង្កើតអ្វីៗគ្រប់យ៉ាងដែលទ្រង់បានមានបន្ទូល។

ពាក្យថា «ព្រះបានមានបន្ទូល» ត្រូវបានសរសេរម្តងហើយម្តងទៀតនៅក្នុងបទគម្ពីរលោកុប្បត្តិ 1 (លោកុប្បត្តិ 1៖3, 6, 11, 14, 20, 24, 26, 29)។ ព្រះបន្ទូលរបស់ព្រះមានអំណាចជាទីបំផុត។ នៅពេលដែលទ្រង់មានបន្ទូល នោះព្រះបន្ទូលរបស់ទ្រង់បានធ្វើអោយដីគោកដុះចេញពីទឹក។ ព្រះបន្ទូលរបស់ទ្រង់ក៏បានធ្វើអោយរុក្ខជាតិដុះឡើង ផ្កាចាប់ផ្តើមរីក ហើយពួកសត្វទាំងឡាយក៏មានជីវិតឡើងផងដែរ។

យើងឃើញភាសាហេព្រើរមួយពាក្យដែលគួរអោយចាប់អារម្មណ៍នៅក្នុងបទគម្ពីរលោកុប្បត្តិ 1 សម្រាប់អំណាចរបស់ព្រះក្នុងការបង្កើតរបស់សព្វសារពើ។ ពាក្យនោះហៅថា «បារ៉ា (bara)»។ ពាក្យនេះ បង្ហាញយើងអំពីអំណាចរបស់ព្រះក្នុងការបង្កើតរបស់គ្រប់យ៉ាងចេញពីអ្វីដែលគ្មាន។ កិរិយាស័ព្ទត្រូវបាន សរសេរ នៅពេលដែលព្រះដើរតួជាប្រធានតែប៉ុណ្ណោះ។ នោះបានន័យថា មានតែព្រះប៉ុណ្ណោះដែលអាច «បារ៉ា» ឬបង្កើតរបស់គ្រប់យ៉ាងចេញពីអ្វីដែលគ្មាន។ ព្រះបានបង្កើតរបស់គ្រប់យ៉ាងចេញពីអ្វីដែលគ្មានដោយអំណាចនៃព្រះបន្ទូលរបស់ទ្រង់។

ព្រះបានបង្កើតផែនដីនេះដោយអំណាចនៃព្រះបន្ទូលរបស់ទ្រង់។ ទ្រង់ក៏បន្តបង្កើតដោយប្រើ ព្រះបន្ទូលដដែលនេះផងដែរ។ អំណាចដដែលនេះដែលមាននៅក្នុងព្រះបន្ទូលរបស់ព្រះក៏មាននៅក្នុង ព្រះគម្ពីរដែលជាព្រះបន្ទូលលាយល័ក្ខណ៍អក្សររបស់ទ្រង់ផងដែរ។ ព្រះវិញ្ញាណបរិសុទ្ធដដែលដែលបានជួយ ដល់ព្រះក្នុងការបង្កើតផែនដីក៏បានជួយមនុស្សអោយសរសេរព្រះគម្ពីរឡើងផងដែរ។ ព្រះវិញ្ញាណបរិសុទ្ធ គង់នៅទីនោះជាមួយនឹងយើង នៅពេលដែលយើងអានព្រះគម្ពីរ ឬចែកចាយព្រះគម្ពីរទៅកាន់អ្នកដទៃ។ ដ្បិតនៅក្នុងព្រះគម្ពីរ មានអំណាចនៃការប្រទានជីវិត និងអំណាចនៃការផ្លាស់ប្តូរជីវិត។ «អំណាចដែល បានបង្កើតផ្ទៃមេឃ និងផែនដីមាននៅក្នុងព្រះគម្ពីរ។ ព្រះគម្ពីរប្រទានអំណាច។ ព្រះគម្ពីរប្រទានជីវិត។ រាល់ការបង្គាប់ដែលមាននៅក្នុងព្រះគម្ពីរគឺជាសេចក្តីសន្យារបស់ព្រះ។ នៅពេលដែលយើងទទួលយកសេចក្តី សន្យាមួយរបស់ព្រះ សេចក្តីសន្យានោះផ្សារភ្ជាប់ជាប់នឹងព្រះជន្មរបស់ព្រះផ្ទាល់តែម្តង។ នោះគឺជាមូលហេតុ ដែលសេចក្តីសន្យារបស់ព្រះអាចផ្លាស់ប្តូរចិត្តរបស់យើងអោយបានដូចជាព្រះទ័យរបស់ព្រះ»។ ដកស្រង់ពី Ellen G. White, Educaiton, page 126, adapted។

ជីវិតរបស់យើងនឹងត្រូវបានផ្លាស់ប្តូរ នៅពេលដែលយើងជឿទុកចិត្តលើសេចក្តីសន្យារបស់ព្រះ។ ព្រះវិញ្ញាណបរិសុទ្ធនឹងផ្លាស់ប្តូរជីវិតរបស់អ្នកដទៃផងដែរ នៅពេលដែលយើងជួយពួកគេអោយជឿលើសេចក្តីសន្យារបស់ព្រះ។

`សូមបង្កើតទិដ្ឋភាពនៃរឿងនេះនៅក្នុងគំនិតរបស់លោកអ្នក៖ ព្រះបានមានបន្ទូល នោះរបស់ទាំង អស់បានកើតឡើងមក គឺចេញពីអ្វីដែលគ្មាន។ គួរអោយអស្ចារ្យណាស់។ តើរឿងនេះបង្ហាញប្រាប់លោកអ្នកអ្វីខ្លះ អំពីអំណាចរបស់ព្រះ? តើហេតុអ្វីបានជាសេចក្តីពិតអំពីអំណាចរបស់ព្រះនេះអាចជួយកំសាន្ត ចិត្តដល់យើងបាន?`