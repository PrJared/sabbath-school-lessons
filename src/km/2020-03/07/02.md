---
title:  រឿងប្រៀបធៀបនៃព្រះគម្ពីរ
date:  09/08/2020
---

`សូមអានខគម្ពីរទំនុកដំកើង 119៖105; យេរេមា 23៖29; លូកា 8៖11 និងម៉ាថាយ 4៖4។ តើរឿងប្រៀបធៀបទាំង5នៃព្រះគម្ពីរអ្វីខ្លះ ដែលលោកអ្នករកឃើញនៅក្នុងខទាំងនេះ? តើហេតុអ្វី បានជាលោកអ្នកគិតថា រឿងប្រៀបធៀបទាំង5នេះត្រូវបានជ្រើសរើស ដើម្បីបង្ហាញយើងអំពីព្រះគម្ពីរដែលជាព្រះបន្ទូលរបស់ព្រះ?`

រឿងប្រៀបធៀបនៅក្នុងខទាំងនេះបានបង្ហាញយើងអំពីអំណាចដែលព្រះគម្ពីរបានផ្លាស់ប្តូរចិត្ត និងជីវិតរបស់មនុស្ស។ ព្រះគម្ពីរគឺដូចជាពន្លឺដែលបង្ហាញយើងនូវសេចក្តីពិតអំពីជីវិត នៅពេលដែលយើង ចែកចាយព្រះគម្ពីរជាមួយនឹងអ្នកដទៃ។ ព្រះយេស៊ូវបានមានបន្ទូលថា «ខ្ញុំជាពន្លឺលោកីយ៍» (យ៉ូហាន 8៖ 12)។ ការយល់ច្រឡំរបស់យើងក៏ប្រៀបបានទៅនឹងសេចក្តីងងឹតផងដែរ។ ព្រះយេស៊ូវដែលជាពន្លឺភ្លឺ នៅក្នុងចិត្តរបស់យើង។ ទ្រង់បានបង្ហាញយើងថា ព្រះជាអ្នកណា។ ព្រះយេស៊ូវបានធ្វើអោយការយល់ច្រឡំ របស់យើងអំពីព្រះបានរសាត់បាត់ទៅ។ ព្រះវិញ្ញាណបរិសុទ្ធបានបង្រៀនចិត្តរបស់យើងថា ព្រះជាអ្នកណា។ ព្រះវិញ្ញាណបានបង្ហាញយើងតាមរយៈព្រះបន្ទូលរបស់ព្រះ។

លោកយេរេមាបានប្រៀបធៀបព្រះបន្ទូលរបស់ព្រះដូចជាអណ្តាតភ្លើង និងញញួរ។ ព្រះគម្ពីរបានដកហូតអំពើបាបនៅក្នុងជីវិតរបស់យើងចេញ។ ព្រះវិញ្ញាណបរិសុទ្ធបានបំបាក់ចិត្តដ៏រឹងរូសរបស់យើង ចោលចេញផងដែរ។ រឿងដដែលនេះនឹងកើតឡើង នៅពេលដែលយើងជួយអ្នកដទៃអោយមើលឃើញតេជានុភាពរបស់ព្រះនៅក្នុងព្រះគម្ពីរ។ បន្ទាប់មក ចិត្តដ៏រឹងរូសរបស់ពួកគេនឹងត្រូវបំបាក់។ សេចក្តីស្រឡាញ់ របស់ព្រះគឺប្រៀបដូចជាអណ្តាតភ្លើង។ សេចក្តីស្រឡាញ់របស់ព្រះបានបំផ្លាញចិត្តអាត្មានិយម និងគំនិត លោភលន់នៅក្នុងចិត្តរបស់យើងចេញ។

ព្រះគម្ពីរក៏ប្រៀបដូចជាគ្រាប់ពូជផងដែរ។ គ្រាប់ពូជបានផ្តល់អោយមានជីវិតឡើង។ គ្រាប់ពូជ ក៏បានចំណាយពេលវេលា ដើម្បីលូតលាស់ផងដែរ។ ពុំមែនគ្រាប់ពូជទាំងអស់សុទ្ធតែដូចគ្នានោះទេ។ ពុំ មែនរុក្ខជាតិទាំងអស់សុទ្ធតែលូតលាស់បានយ៉ាងឆាប់រហ័សនោះដែរ។ ប៉ុន្តែ ជីវិតនៅក្នុងគ្រាប់ពូជនឹង ពន្លកចេញពីក្នុងដីទៅជាជីវិតថ្មីមួយ នៅពេលដែលអ្វីៗគ្រប់យ៉ាងក្នុងការដាំដុះមានលក្ខណៈត្រឹមត្រូវ។ សូម នឹកចាំអំពីរឿងប្រៀបធៀប នៅពេលដែលលោកអ្នក «ដាំ» «គ្រាប់ពូជ» ឬ សេចក្តីពិតនៃព្រះគម្ពីរនៅក្នុងចិត្តរបស់អ្នកដទៃ។ យើងតែងតែពុំឃើញមានអ្វីកើតឡើងភ្លាមនោះទេ។ ប៉ុន្តែ គ្រាប់ពូជនោះកំពុងតែលូត លាស់។ គ្រាប់ពូជដែលយើងបានដាំនៅក្នុងចិត្តរបស់មនុស្សនឹងលូតលាស់ឡើងតាមពេលវេលារបស់ព្រះ។ បន្ទាប់មក បុគ្គលម្នាក់នោះនឹងត្រៀមខ្លួនជាស្រេចសម្រាប់នគររបស់ព្រះ។

ព្រះយេស៊ូវបានមានបន្ទូលថា ព្រះគម្ពីរគឺប្រៀបដូចជានំប័ុង។ ព្រះគម្ពីរនឹងបំបាត់ការឃ្លានចេញ ពីចិត្ត។ ព្រះគម្ពីរនឹងប្រទានអាហារដល់សេចក្តីប៉ងប្រាថ្នាខាងឯវិញ្ញាណ ដើម្បីអោយបាននៅកៀកនឹងព្រះ។ ដូច្នេះ ចូរលោកអ្នកចែកចាយសេចក្តីសន្យានៃព្រះគម្ពីរជាមួយនឹងមនុស្សដទៃទៀត។ ចូរជួយពួកគេអោយ រកឃើញថា ព្រះយេស៊ូវគឺជាព្រះបន្ទូលរបស់ព្រះ។ ពេលនោះ ជីវិតរបស់ពួកគេនឹងបានផ្លាស់ប្តូរតាមរយៈ សេចក្តីស្រឡាញ់របស់ព្រះយេស៊ូវ។ សេចក្តីស្រឡាញ់របស់ព្រះយេស៊ូវនឹងអន្ទងចិត្តរបស់ពួកគេ។ សេចក្តី មេត្តាករុណារបស់ទ្រង់នឹងធ្វើអោយពួកគេភ្ញាក់ផ្អើល។ ទ្រង់នឹងបំពេញសេចក្តីប៉ងប្រាថ្នានៅក្នុងចិត្តរបស់ ពួកគេ។

`សូមគិតអំពីសេចក្តីពិតដែលយើងអាចដឹងតែពីព្រះគម្ពីរ។ តើសេចក្តីពិតនេះបង្ហាញប្រាប់យើង អ្វីខ្លះ អំពីមូលហេតុដែលយើងគួរតែស្រឡាញ់អ្វីៗដែលព្រះគម្ពីរបានបង្រៀនដល់យើង?`