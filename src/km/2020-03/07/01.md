---
title:  ការចែកចាយសេចក្តីពិតនៃព្រះគម្ពីរ
date:  08/08/2020
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ទំនុកដំកើង 119៖105; ហេព្រើរ 1៖1-3; ធីម៉ូថេ ទី2 3៖14-17; យ៉ូហានទី1 1៖7-9; អេសាយ 50៖4។

> <p>ខចងចាំ</p>
> «នោះពាក្យអញ ដែលចេញពីមាត់អញទៅ ក៏មិនដែលវិលមកឯអញវិញ ដោយឥតកើតផលយ៉ាងដូច្នោះដែរ គឺនឹងធ្វើសំរេចតាមសេចក្តីប៉ងប្រាថ្នានៅក្នុងចិត្តអញ ហើយនឹងចំរើនកើនឡើង ក្នុងការ អ្វី ដែលអញចាត់ទៅធ្វើនោះ» (អេសាយ 55៖11)។

យើងកំពុងតែនិយាយអំពីព្រះយេស៊ូវ នៅពេលដែលធ្វើបន្ទាល់។ ប៉ុន្តែ តើយើងអាចរំពឹងថា នឹង បានយល់គ្រប់យ៉ាងអំពីព្រះយេស៊ូវដោយគ្មានព្រះគម្ពីរយ៉ាងដូចម្តេចទៅ? តើយើងអាចនឹងយល់គ្រប់យ៉ាង អំពីសង្គ្រាមពិភពលោករវាងសេចក្តីល្អ និងសេចក្តីអាក្រក់ដោយគ្មានព្រះគម្ពីរបានយ៉ាងដូចម្តេចទៅ? តើយើងអាចយល់អំពីសេចក្តីស្រឡាញ់របស់ព្រះបានយ៉ាងដូចម្តេចដែរ? តើយើងអាចយល់អំពីជីវិត និងការសុគតរបស់ព្រះយេស៊ូវបានយ៉ាងដូចម្តេចទៅ? តើយើងអាចយល់អំពីការយាងមកជាលើកទី2បានយ៉ាងដូចម្តេចដែរ?

ធម្មជាតិបានបង្ហាញយើងអំពីអំណាច និងតេជានុភាពរបស់ព្រះ។ ប៉ុន្តែ ធម្មជាតិពុំបានបង្ហាញយើងអំពីផែនការរបស់ព្រះក្នុងការសង្គ្រោះយើងនោះទេ។ យើងបានសិក្សាអំពីផែនការនៃការសង្គ្រោះរបស់ ព្រះចេញពីការបង្រៀនរបស់ព្រះយេស៊ូវ។ ព្រះយេស៊ូវ «គឺជាពន្លឺដែលបំភ្លឺដល់មនុស្សទាំងអស់» (យ៉ូហាន 1៖9)។ ទោះបីជាដូច្នោះក្តី យើងត្រូវការព្រះគម្ពីរ ដើម្បីអោយអាចបកស្រាយសេចក្តីពិតរបស់ព្រះបានយ៉ាង ពេញលេញ។ ព្រះគម្ពីរគឺជាព្រះបន្ទូលរបស់ព្រះ។ ព្រះគម្ពីរផ្តល់ការយល់ដឹងដ៏ល្អបំផុតអំពីព្រះយេស៊ូវដល់ យើង។ ព្រះយេស៊ូវគឺជាព្រះបន្ទូលដ៏រស់។ បើសិនជាគ្មានព្រះគម្ពីរទេនោះ ព្រះវិញ្ញាញបរិសុទ្ធនឹងត្រូវមានដែនកំណត់ទៅលើអ្វីដែលទ្រង់អាចបង្ហាញដល់ចិត្តរបស់យើងអំពីព្រះយេស៊ូវ។

ព្រះយេស៊ូវបានមានបន្ទូលថា «អ្នករាល់គ្នាស្ទង់មើលគម្ពីរ ដោយស្មានថា បានជីវិតដ៏នៅអស់កល្បជានិច្ចអំពីគម្ពីរនោះមក គឺជាគម្ពីរនោះឯង ដែលធ្វើបន្ទាល់ពីខ្ញុំ» (យ៉ូហាន 5៖39)។ រាល់ការបង្រៀន ទាំងអស់នៃព្រះគម្ពីរបង្ហាញយើងអំពីអ្វីដែលមាននៅក្នុងព្រះហឫទ័យរបស់ព្រះយេស៊ូវ។ យើងចែកចាយ សេចក្តីពិតនៃព្រះគម្ពីរ ដើម្បីអោយយើងអាចបង្ហាញដល់មនុស្សអំពីសេចក្តីស្រឡាញ់របស់ព្រះយេស៊ូវ។