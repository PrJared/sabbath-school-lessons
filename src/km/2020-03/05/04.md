---
title:  ព្រះវិញ្ញាណបរិសុទ្ធ និងការធ្វើបន្ទាល់
date:  28/07/2020
---

យើងបានឃើញអំពីព្រះរាជកិច្ចរបស់ព្រះវិញ្ញាណបរិសុទ្ធនៅក្នុងកណ្ឌគម្ពីរកិច្ចការទាំងមូល។ ព្រះវិញ្ញាណបរិសុទ្ធបានជួយអោយអ្នកជឿធ្វើបន្ទាល់សម្រាប់ព្រះអម្ចាស់របស់គេតាមវិធីជាច្រើន។ ព្រះវិញ្ញាណបរិសុទ្ធបានប្រទានកម្លាំងដល់ពួកគេ។ ទ្រង់បានជួយពួកគ្រីស្ទានអោយធ្វើបន្ទាល់តាមទីកន្លែងដែលមានមនុស្សពុំទាន់បានទទួលជឿដល់ព្រះ។ ព្រះវិញ្ញាណបរិសុទ្ធបាននាំមនុស្សអោយស្វែងរកសេចក្តីពិតនៃព្រះគម្ពីរ។ ព្រះវិញ្ញាណបរិសុទ្ធធ្វើអោយចិត្តរបស់មនុស្សត្រៀមខ្លួនជាស្រេច ដើម្បីទទួលជឿព្រះ- យេស៊ូវ។ ទ្រង់បានជួយក្រុងទាំងអស់អោយត្រៀមខ្លួនជាស្រេច ដើម្បីទទួលព្រះអម្ចាស់ មុនពេលដែលពួកគ្រីស្ទានចូលទៅក្នុងក្រុងទាំងនោះទៅទៀត។ ព្រះវិញ្ញាណបរិសុទ្ធបានប្រទានឱកាសអោយសិស្ស របស់ព្រះយេស៊ូវធ្វើបន្ទាល់ដែលពួកគេពុំដែលគិតថា អាចទៅរួច។ ព្រះវិញ្ញាណបរិសុទ្ធបានធ្វើអោយ វោហារស័ព្ទ និងសកម្មភាពរបស់ពួកគេបានរឹងមាំឡើង។

`សូមអានខគម្ពីរកិច្ចការ 7៖55; កិច្ចការ 8៖29; កិច្ចការ 11៖15; កិច្ចការ 15៖28, 29 និងកិច្ចការ 16៖6-10។ តើព្រះវិញ្ញាណបរិសុទ្ធជួយសិស្សរបស់ព្រះយេស៊ូវតាមបទពិសោធន៍នីមួយៗ ដែលបានបង្ហាញនៅក្នុងខទាំងនេះយ៉ាងដូចម្តេច? តើព្រះវិញ្ញាណបរិសុទ្ធធ្វើអ្វីខ្លះដើម្បីជួយដល់សិស្ស របស់ព្រះយេស៊ូវ?`

ព្រះរាជកិច្ចរបស់ព្រះវិញ្ញាណបរិសុទ្ធនៅក្នុងអំឡុងសតវត្សទី1គឺជារឿងដ៏ល្អអស្ចារ្យបំផុត។ បទពិសោធន៍ដែលលោកអ្នកបានអានគ្រាន់តែជាឧទាហរណ៍ដ៏តូចមួយនៃព្រះរាជកិច្ចរបស់ទ្រង់តែ ប៉ុណ្ណោះ។ ព្រះវិញ្ញាណបរិសុទ្ធបានប្រទានកម្លាំងខាងឯព្រលឹងវិញ្ញាណដល់លោកស្ទេផាន ដើម្បីធ្វើបន្ទាល់ សម្រាប់ទ្រង់។ នោះគឺនៅពេលដែលមនុស្សមួយក្រុមធំចង់ចោលសម្លាប់លោកស្ទេផានដោយដំុំថ្ម។ ព្រះ វិញ្ញាណបាននាំលោកភីលីពទៅកាន់មន្ត្រីសាសន៍អេធីយ៉ូពីម្នាក់ដែលកំពុងតែស្វែងរកសេចក្តីពិត។ ការជួបគ្នានោះបានបើកទ្វារនៃទ្វីបអាហ្រ្វិកទាំងមូលសម្រាប់ដំណឹងល្អ។ ព្រះវិញ្ញាណបរិសុទ្ធបានប្រទានសញ្ញា ដល់លោកពេត្រុស ដើម្បីជួយអោយលោកដឹងថា ព្រះក៏បានប្រទានអំណោយទាននៃព្រះវិញ្ញាណបរិសុទ្ធ ដល់សាសន៍ដទៃផងដែរ។ ព្រះវិញ្ញាណបានបង្រួបបង្រួមពួកជំនុំអោយមកតែមួយ នៅពេលដែលពួកគេបំរុងនឹងបែកបាក់គ្នា។ ព្រះវិញ្ញាណបរិសុទ្ធបានធ្វើអោយការចែកចាយដំណឹងល្អទៅកាន់ទ្វីបអឺរ៉ុបសម្រាប់លោក ប៉ុល និងពួកគ្រីស្ទានដទៃទៀតអាចទៅរួចផងដែរ។

ព្រះវិញ្ញាណបរិសុទ្ធបានធ្វើការយ៉ាងសកម្មនៅក្នុងពួកជំនុំនៃព្រះគម្ពីរសញ្ញាថ្មី និងបន្តធ្វើការយ៉ាងសកម្មនៅក្នុងជីវិតនៃពួកជំនុំនៅសព្វថ្ងៃនេះ ដើម្បីអោយយើងបានរឹងមាំឡើងផងដែរ។ ទ្រង់ក៏ចង់ បង្រៀនយើង ដឹកនាំយើង ធ្វើអោយពួកយើងក្លាយមកតែមួយ និងចាត់យើងអោយចេញទៅបំពេញ កិច្ចការដ៏សំខាន់បំផុតនៅលើផែននេះផងដែរ។ កិច្ចការនោះគឺជាការនាំពួកបុរស និងស្ត្រី ទៅឯព្រះយេស៊ូវ និងសេចក្តីពិតរបស់ទ្រង់។ ដូច្នេះ ចូរយើងចងចាំថា ព្រះវិញ្ញាណបរិសុទ្ធនៅតែបន្តធ្វើកិច្ចការនៅសព្វថ្ងៃ នេះ ដូចដែលទ្រង់បានធ្វើនៅក្នុងសម័យនៃព្រះគម្ពីរសញ្ញាថ្មីផងដែរ។

`តើយើងអាចធ្វើអ្វីបានខ្លះ ជារៀងរាល់ថ្ងៃ ដើម្បីអោយយើងកាន់តែបើកចំហទៅនឹងអំណាចនៃព្រះវិញ្ញាណបរិសុទ្ធ? ដូចគ្នានេះផងដែរ តើយើងអាចជ្រើសរើសជម្រើសអ្វីខ្លះ ដែលអាចអនុញ្ញាតអោយ ព្រះវិញ្ញាណបរិសុទ្ធធ្វើការនៅក្នុងយើង ដើម្បីជួយដល់អ្នកដទៃ?`