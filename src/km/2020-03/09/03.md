---
title:  ការផ្លាស់ប្តូរចិត្ត
date:  24/08/2020
---

គោលគំនិត និងអារម្មណ៍របស់យើងតែងតែអាចផ្លាស់ប្តូរជីវិតមនុស្សអោយកាន់តែប្រសើរ។ អាកប្បកិរិយាកាចសាហាវ និងអាក្រក់នឹងជំរុញមនុស្សអោយឃ្លាតឆ្ងាយពីយើង។ ពួកគេតែងតែពុំចង់ស្តាប់ នូវអ្វីដែលលោកអ្នកនិយាយ ទោះបីជាលោកអ្នកកំពុងតែចែកចាយអំពីសេចក្តីពិតយ៉ាងណាក្តី។

ផ្ទុយទៅវិញ អាកប្បកិរិយាល្អចំពោះអ្នកដទៃនឹងបណ្តាលអោយពួកគេចង់នៅជិតយើង។ ពាក្យ សំដី និងឥរិយាបថទន់ភ្លន់ជួយអោយមិត្តភាពកាន់តែជិតស្និទ្ធឡើង។ ព្រះយេស៊ូវបានបង្កើតក្បួនច្បាប់នេះ តាមបែបសាមញ្ញ និងច្បាស់លាស់ ខណៈពេលដែលទ្រង់មានបន្ទូល «ខ្ញុំមិនហៅជាអ្នកបំរើទៀត ពីព្រោះអ្នកបំរើគេមិនដឹងថាជាចៅហ្វាយធ្វើអ្វីទេ គឺខ្ញុំហៅអ្នករាល់គ្នាថាជាសំឡាញ់វិញ ពីព្រោះខ្ញុំបានឲ្យអ្នករាល់គ្នាដឹងគ្រប់ការទាំងអស់ ដែលខ្ញុំឮពីព្រះវរបិតាខ្ញុំមក» (យ៉ូហាន 15៖15)។ មិត្តភក្តិនឹងយោគយល់គ្នាទៅ វិញទៅមក ទោះបីជាពួកគេបានប្រព្រឹត្តខុសក៏ដោយ។ មិត្តភក្តិនឹងចែករំលែកសេចក្តីអំណរ និងសេចក្តីសោកសៅរបស់ពួកគេទៅកាន់គ្នាទៅវិញទៅមកដោយសេរី។

`សូមអានខគម្ពីរម៉ាថាយ 15៖21-28 និងម៉ាកុស 14៖6-9។ ខទាំងនេះបានបង្ហាញយើងអំពីស្ត្រីពីរនាក់ដែលមានលក្ខណៈដោយឡែកពីគ្នា។ ព្រះយេស៊ូវពុំបានចែកចាយដំណឹងល្អជាមួយ ស្ត្រីទាំងពីរនាក់នេះដូចគ្នានោះទេ។ ទ្រង់មានឥរិយាបថសុភាពរាបសាជាមួយនឹងស្ត្រីម្នាក់។ ប៉ុន្តែ ទ្រង់ពុំបានយកព្រះទ័យទុកដាក់ចំពោះស្រ្តីម្នាក់ទៀតកាលពីដំបូងនោះទេ។ តើលោកអ្នកបានឃើញអ្វីខ្លះនៅក្នុង រឿងនីមួយៗដែលបង្ហាញយើងថា ព្រះយេស៊ូវបានព្យាយាមសង្គ្រោះស្ត្រីទាំងពីរនាក់នេះ និងពង្រឹងសេចក្តី ជំនឿពួកនាងចំពោះទ្រង់?`

ស្ត្រីម្នាក់នៅក្នុងបទគម្ពីរម៉ាថាយ 15គឺជាសាសន៍កាណាន។ ដំបូងឡើយ ព្រះយេស៊ូវពុំបាន ប្រទានដល់នាងនូវអ្វីដែលនាងចង់បាននោះទេ។ ប៉ុន្តែ នាងបានព្យាយាមទូលអង្វរអោយទ្រង់ជួយដល់ នាង។ រឿងនេះបណ្តាលអោយជំនឿរបស់នាងកាន់តែរឹងមាំឡើង។ នៅទីបញ្ចប់ ព្រះយេស៊ូវបានប្រទាន ដល់នាងនូវអ្វីដែលនាងចង់បាន។ បន្ទាប់មក ព្រះយេស៊ូវបានមានបន្ទូលជាពាក្យពេចន៍ដែលគួរអោយ ភ្ញាក់ផ្អើល។ ពុំមានមេដឹកនាំសាសន៍យូដាមួយណាដែលនឹងនិយាយពាក្យពេចន៍ទាំងនេះទៅឯស្ត្រីសាសន៍ កាណានដែលរងគ្រោះនោះទេ។ ចិត្តរបស់ស្ត្រីម្នាក់នេះប្រាកដជាមានពេញដោយសេចក្តីអំណរជាពុំខាន។ បន្ទូលរបស់ព្រះយេស៊ូវប្រាកដជាបានផ្លាស់ប្តូរជីវិតរបស់នាងតាមរបៀបដ៏ធំមួយ។

ស្ត្រីម្នាក់ដែលបានលាងព្រះបាទារបស់ព្រះយេស៊ូវជាមួយនឹងគ្រឿងក្រអូបគឺជាសាសន៍យូដា។នាងក៏ដូចជាស្ត្រីម្នាក់ខាងលើដែលអ្នកដទៃបានមើលងាយផងដែរ។ ពួកគេពុំបានគិតវិជ្ជមានចំពោះនាង ទាល់តែសោះ នោះគឺដោយសារអតីតកាលរបស់នាង។ នាងបានប្រព្រឹត្តកំហុសជាច្រើន ព្រមទាំងធ្វើ បាបម្តងហើយម្តងទៀត។ ប៉ុន្តែ ព្រះយេស៊ូវបានលើកលែងទោសដល់នាង។ ទ្រង់បានផ្លាស់ប្តូរនាង និង ធ្វើអោយនាងក្លាយជាមនុស្សថ្មីម្តងទៀត។ ព្រះយេស៊ូវបានសរសើរសកម្មភាពរបស់នាង ខណៈពេលដែលអ្នកដទៃកំពុងតែនិយាយអាក្រក់ពីនាង។ ទ្រង់បានមានបន្ទូលថា «ខ្ញុំប្រាប់អ្នករាល់គ្នាជាប្រាកដថា កន្លែងណាដែលគេនឹងផ្សាយដំណឹងល្អនេះទូទៅ គ្រប់ក្នុងលោកីយ៍ទាំងមូល នោះគេតែងនឹងដំណាលពីការដែលនាងបានធ្វើហើយនេះ ទុកសំរាប់ជាកេរ្តិ៍នាងតទៅ» (ម៉ាកុស 14៖9)។