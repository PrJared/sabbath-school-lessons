---
title:  គោលបំណងនៃព្រះគម្ពីរសម្រាប់ការទទួលអ្នកដទៃតាមអ្វីដែលគេមាន
date:  26/08/2020
---

`សូមអានខគម្ពីររ៉ូម 15៖7 និងអេភេសូរ 4៖32។ តើអ្វីដែលជាហេតុផលសម្រាប់ការទទួលយកអ្នកដទៃតាមអ្វីដែលពួកគេមានដូចដែលខទាំងនេះបានបង្ហាញយើង? តើការដែលមានចិត្តទទួលយក អ្នកដទៃមានអត្ថន័យយ៉ាងដូចម្តេច?`

លោកប៉ុលបានមានប្រសាសន៍អំពីក្បួនច្បាប់ដ៏សំខាន់ដែលបកស្រាយអំពីមូលហេតុដែលយើង គួរតែទទួលយកគ្នាទៅវិញទៅមកនៅក្នុងខគម្ពីររ៉ូម 15៖7 និងអេភេសូរ 4៖32។ ព្រះយេស៊ូវបានលើក លែងទោស និងទទួលយកយើងរាល់គ្នា។ ម៉្លោះហើយ តើយើងអាចបដិសេធក្នុងការលើកលែងទោស និងទទួលយកគ្នាដូចម្តេចនឹងកើត? ពីព្រោះព្រះយេស៊ូវបានទទួលយកយើង ហើយយើងក៏អាចទទួលយក គ្នាទៅវិញទៅមកផងដែរ ទោះបីជាយើងបានប្រព្រឹត្តកំហុស ឬមិនល្អឥតខ្ចោះយ៉ាងណាក្តី។

សូមគិតយ៉ាងយកចិត្តទុកដាក់អំពីខ្លឹមសារនៅត្រង់នេះ។ សូមគិតថា លោកអ្នកគឺជាអ្នកណា អោយពិតប្រាកដ។ សូមគិតអំពីរឿងមួយចំនួនដែលលោកអ្នកបានធ្វើ និងកំពុងតែប្រឆាំងទាស់នឹងរឿង ទាំងនោះឥឡូវនេះ។ ប្រហែលជាមានតែលោកអ្នកបុ៉ណ្ណោះដែលដឹងរឿងទាំងនេះ។ ប៉ុន្តែ លោកអ្នកមានការភ័យព្រួយនៅក្នុងចិត្តអំពីអ្វីដែលនឹងកើតឡើង ប្រសិនបើអ្នកដទៃបានដឹងរឿងនោះ។

ទោះជាយ៉ាងណាក្តី ព្រះយេស៊ូវនៅតែទទួលយកលោកអ្នកដោយសារសេចក្តីជំនឿរបស់លោក អ្នក។ ទ្រង់ជ្រាបអំពីរឿងគ្រប់យ៉ាងនៅក្នុងជីវិតរបស់លោកអ្នកដែលអ្នកដទៃប្រហែលជាពុំបានដឹងអំពីរឿងនោះទាល់តែសោះ។ ជាការពិតណាស់ ទ្រង់ជ្រាបអំពីរឿងទាំងអស់នោះ ហើយទ្រង់នៅតែទទួលលោកអ្នកទៀតផងដែរ។ ពុំមែនដោយសារសេចក្តីល្អអ្វីមួយដែលលោកអ្នកបានធ្វើនោះទេ។ ប៉ុន្តែ ដោយ សារតែព្រះជន្មដ៏បរិសុទ្ធ និងព្រះរាជកិច្ចដ៏អស្ចារ្យរបស់ទ្រង់ទៅវិញទេ។ ដោយដឹងអំពីសេចក្តីពិតទាំងនេះ តើលោកអ្នកគួរគិត និងមានអារម្មណ៍យ៉ាងណាចំពោះអ្នកដទៃ?

ការទទួលយកអ្នកដទៃមានអត្ថន័យថា យើងទទួលយកពួកគេតាមអ្វីដែលគេមាន។ យើងទទួល យកពួកគេជាមួយនឹងអំពើបាប និងទម្លាប់អាក្រក់ទាំងអស់របស់ពួកគេ។ តើហេតុអ្វីទៅ? នោះគឺដោយសារតែព្រះបានបង្កើតពួកគេដូចជាព្រះអង្គទ្រង់។ ពីព្រោះព្រះយេស៊ូវបានសុគតជំនួសយើង «កាលដែល យើងនៅមានបាបនៅឡើយផង» ((រ៉ូម 5៖8) និង «សម្រុះសម្រួលយើងឲ្យជានានឹងព្រះអង្គវិញ» (រ៉ូម 5៖10, គខប)។

ដំបូងឡើយ យើងត្រូវតែស្អាងការទទួលយកអ្នកដទៃ ដោយការថែរក្សាមិត្តភាពជាមួយពួកគេ ជាមុនសិន។ បន្ទាប់មក យើងត្រូវតែចែកចាយសេចក្តីពិតនៃព្រះគម្ពីរជាមួយនឹងពួកគេតាមរបៀបដែល ប្រកបដោយសេចក្តីស្រឡាញ់។ ប្រសិនបើយើងមិនធ្វើដូច្នេោះទេ នោះយើងពុំបានស្រឡាញ់ពួកគេយ៉ាង ពិតប្រាកដនោះទេ។ ក្នុងនាមជាមិត្តភក្តិ យើងគួរតែយកចិត្តទុកដាក់អោយខ្លាំងក្នុងការចែកចាយអំពីការ ផ្លាស់ប្តូរជីរិតដែលជាសេចក្តីពិតដ៏នៅអស់កល្បជាមួយនឹងមិត្តភក្តិរបស់យើង។

ព្រះយេស៊ូវពុំបានធ្វើព្រងើយកន្តើយចំពោះសិស្សរបស់ទ្រង់ដោយមានបន្ទូលថា «អ្នកអាចធ្វើ អ្វីដែលអ្នកចង់ធ្វើបាន។ គ្រប់យ៉ាងគឺល្អទាំងអស់។ អ្នកធ្វើយ៉ាងណា ក៏ខ្ញុំនៅតែទទួលយកអ្នក» នោះទេ។ ពុំមែនដូច្នោះទេ។ ព្រះយេស៊ូវបានមានបន្ទូលយ៉ាងច្បាស់ថា «ទោះបីជាអ្នកប្រព្រឹត្តកំហុសក្តី ខ្ញុំនឹងលើក លែងទោសដល់អ្នក ហើយប្រទានអំណាចអោយអ្នកផ្លាស់ប្តូរផងដែរ»។ យើងនឹងអាចនាំចិត្តរបស់ពួកគេទៅឯព្រះយេស៊ូវ និងអាចផ្លាស់ប្តូរជីវិតរបស់ពួកគេបាន នៅពេលដែលយើងចែកចាយសេចក្តីពិតនៃព្រះគម្ពីរដោយវិញ្ញាណរបស់ព្រះយេស៊ូវ និងចិត្តដែលប្រកបដោយសេចក្តីស្រឡាញ់នោះ។

`ទន្ទឹមគ្នានេះ តើយើងអាចទទួលយកអ្នកដទៃបាន ដោយមិនទទួលយកទម្លាប់អាក្រក់ ឬអំពើ បាបរបស់ពួកគេដោយរបៀបណា?`