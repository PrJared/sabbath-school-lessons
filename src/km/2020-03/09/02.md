---
title:  ចិត្តដែលបានបើកចំហទទួលយកដំណឹងល្អ
date:  23/08/2020
---

`សូមអានអំពីការសន្ទនារបស់ព្រះយេស៊ូវជាមួយនឹងស្ត្រីសាសន៍សាម៉ារីនៅក្នុងខគម្ពីរយ៉ូហាន 4៖27-30, 39-42។ តើការសន្ទនាមួយនេះបង្ហាញសេចក្តីពិតយ៉ាងដូចម្តេច ដែលមនុស្សគ្រប់ប្រភេទ បានបើកចំហចិត្តទទួលយកដំណឹងល្អ សូម្បីតែនៅកន្លែងដែលយើងពុំបានរំពឹងទុកក្តី?`

ស្រុកសាម៉ារីគឺជាទីកន្លែងចុងក្រោយដែលសិស្សរបស់ព្រះយេស៊ូវបានរំពឹងថា នឹងអាចរកឃើញអ្នកណាម្នាក់ដែលត្រៀមខ្លួនជាស្រេច ដើម្បីទទួលយកដំណឹងល្អ។ សាសន៍សាម៉ារីតែងតែប្រកែកជាមួយនឹង សាសន៍យូដាអំពីការបង្រៀន និងការថ្វាយបង្គំដែលត្រឹមត្រូវ។ ការមិនចុះសម្រុងគ្នានេះបានបន្តអស់រយៈ ពេលជាច្រើនឆ្នាំ។ សាសន៍សាម៉ារីចង់ជួយសាងសង់រោងឧបោសថនៅក្នុងក្រុងយេរូសាឡឹមកាលពីរាប់រយ ឆ្នាំមុន។ ប៉ុន្តែ សាសន៍យូដាពុំបានអនុញ្ញាតអោយពួកគេជួយសាងសង់រោងឧបោសថឡើយ។ តើហេតុអ្វី? នោះគឺដោយសារតែសាសន៍សាម៉ារីបានយកប្រពន្ធដែលថ្វាយបង្គំព្រះក្លែងក្លាយ។ ទន្ទឹមនឹងនេះ សាសន៍សាម៉ារីក៏មានគោលជំនឿខុសឆ្គងអំពីសាសនាផងដែរ។ ម៉្លោះហើយ សាសន៍យូដាបានបដិសេធជំនួយរបស់ ពួកគេ។ ដោយសារតែមូលហេតុនេះហើយ បានជាសាសន៍សាម៉ារីសាងសង់រោងឧបោសថផ្ទាល់របស់ពួកគេ នៅលើភ្នំកេរិស៊ីម។ យើងពុំមានចម្ងល់អ្វីឡើយដែលថា សិស្សរបស់ព្រះយេស៊ូវលើសពីត្រៀមខ្លួនជាស្រេច ដើម្បីរំលងការចែកចាយដំណឹងល្អនៅឯស្រុកសាម៉ារី។

ព្រះយេស៊ូវបានទតឃើញសាសន៍សាម៉ារីពុំដូចជាអ្វីដែលសិស្សរបស់ទ្រង់ឃើញឡើយ៖ នោះគឺជាចិត្តដែលបើកចំហទទួលយកដំណឹងល្អ។ រឿងរបស់លោកយ៉ូហានអំពីស្ត្រីម្នាក់ដែលនៅឯអណ្តូងទឹក បានចាប់ផ្តើមជាមួយនឹងពាក្យទាំងនេះ៖ «នោះទ្រង់ក៏យាងចេញពីស្រុកយូដា ត្រឡប់ទៅឯស្រុកកាលីឡេវិញ ហើយទ្រង់ត្រូវតែយាងកាត់ស្រុកសាម៉ារី» (យ៉ូហាន 4៖3, 4)។ ព្រះយេស៊ូវ «ចាំបាច់ត្រូវតែ» ទៅឯស្រុក សាម៉ារី ពីព្រោះវិញ្ញាណបរិសុទ្ធបានបញ្ចុះបញ្ចូលទ្រង់អំពីមនុស្សនៅទីនោះដែលបានបើកចិត្តទទួលយក ដំណឹង។ ចក្ខុវិស័យរបស់យើងនឹងបានផ្លាស់ប្តូរ នៅពេលដែលព្រះវិញ្ញាណបរិសុទ្ធបើកភ្នែករបស់យើង។ យើងនឹងមើលឃើញរឿងល្អៗជាច្រើនដែលអាចធ្វើទៅបាន ខណៈដែលអ្នកដទៃមើលឃើញតែឧបសគ្គ។

`សូមអានខគម្ពីរកិច្ចការ 8៖4, 5, 14។ តើមានរឿងអ្វីកើតឡើងនៅក្នុងកណ្ឌគម្ពីរកិច្ចការ ដោយសារតែការយាងទៅឯស្រុកសាម៉ារីរបស់ព្រះយេស៊ូវ និងព័ន្ធកិច្ចដែលទ្រង់បានធ្វើនៅទីនោះ?`

សិស្សរបស់ព្រះយេស៊ូវចង់ដើរកាត់ស្រុកសាម៉ារីដោយមិនផ្តល់ឱកាសអោយសាសន៍សាម៉ារីបានដឹងអំពីដំណឹងល្អឡើយ។ ព្រះយេស៊ូវបានទតឃើញនូវអ្វីដែលសិស្សរបស់ទ្រង់មើលពុំឃើញ។ ព្រះយេស៊ូវ បានជ្រាបថា ព្រះវិញ្ញាណបរិសុទ្ធបានជួយអោយស្ត្រីម្នាក់សុខចិត្តទទួលយកដំណឹងល្អ។ នាងបានថ្វាយជីវិត របស់នាងទៅឯព្រះយេស៊ូវ។ នេះគឺជាការអស្ចារ្យមួយដែលបានផ្លាស់ប្តូរជីវិតមនុស្សជាច្រើននៅក្នុងក្រុងនោះ។ ជាញឹកញាប់ យើងពុំអាចមើលឃើញការផ្លាស់ប្តូរភ្លាមៗ ឬឱកាសដ៏ធំចេញពីការធ្វើបន្ទាល់របស់យើងនោះឡើយ។ ទោះជាយ៉ាងណា យើងត្រូវតែចែកចាយដំណឹងល្អជាមួយនឹងអ្នកដទៃ។ យើងត្រូវតែដាំគ្រាប់ពូជនៃសេចក្តីជំនឿនៅក្នុងចិត្តរបស់ពួកគេ។ នោះចំណេរក្រោយមក នៅពេលដែលគ្រាប់ពូជបានដុះឡើង មនុស្ស ទាំងនេះនឹងនាំអ្នកដទៃទៀតចូលទៅក្នុងនគររបស់ព្រះជាមួយនឹងពួកគេ។