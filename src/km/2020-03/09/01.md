---
title:  អារម្មណ៍របស់ព្រះយេស៊ូវចំពោះមនុស្ស
date:  22/08/2020
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
យ៉ូហាន 4៖27-30, 39-42; ម៉ាថាយ 15៖21-28; ថែស្សាឡូនីចទី2 1៖1-4; រ៉ូម 15៖7; ពេត្រុសទី1 3៖15។

> <p>ខចងចាំ</p>
> «ចូរឲ្យតាំងព្រះគ្រីស្ទឡើង ជាបរិសុទ្ធ នៅក្នុងចិត្តអ្នករាល់គ្នា ទុកជាព្រះអម្ចាស់ចុះ ហើយឲ្យប្រុងប្រៀបជានិច្ច ដោយសុភាព ហើយកោតខ្លាច ដើម្បីនឹងតបឆ្លើយដល់អ្នកណាដែលសួរពីហេតុនៃសេចក្តីសង្ឃឹមរបស់អ្នករាល់គ្នា» (ពេត្រុសទី1 3៖15)។

កាលណាយើងសិក្សាអំពីជីវិតរបស់ព្រះយេស៊ូវកាន់តែច្រើន នោះយើងកាន់តែភ្ញាក់ផ្អើលចំពោះ ជំនាញរបស់ទ្រង់ក្នុងការនេសាទមនុស្ស និងធ្វើអោយពួកគេមានអារម្មណ៍ថា ពួកគេមានតម្លៃ។ ជាការពិត ណាស់ ព្រះបានស្តីបន្ទោសដល់មេដឹកនាំសាសនានៅក្នុងសម័យរបស់ទ្រង់។ ប៉ុន្តែ ព្រះយេស៊ូវក៏បានទទួល មនុស្សដែលបានប្រឆាំងទាស់នឹងអំពើបាបដោយសេចក្តីរីករាយផងដែរ។ ព្រះយេស៊ូវបានទទួលមនុស្សដែលមានអារម្មណ៍ថាខ្លួនបានធ្វើបាប និងបោះបង់ចោលសេចក្តីសង្ឃឹមលើជីវិតលោកីយ៍។ ព្រះយេស៊ូវបាន ប្រទានព្រះគុណរបស់ទ្រង់ដល់ពួកគេ។ ព្រះគុណគឺជាអំណោយរបស់ព្រះដែលជាសេចក្តីមេត្តាករុណា សេចក្តី លើកលែងទោស និងអំណាចឈ្នះលើអំពើបាប។ ព្រះយេស៊ូវក៏បានប្រទានព្រះគុណរបស់ទ្រង់ចំពោះមនុស្ស មានបាបក្រាស់ដែរ។ សេចក្តីលើកលែងទោសរបស់ទ្រង់មានអត្ថន័យជ្រាលជ្រៅជាខ្លាំង។ សេចក្តីលើកលែងទោសរបស់ទ្រង់មានអត្ថន័យលើសលុបជាងអំពើបាបរបស់ពួកគេទៅទៀត។ សេចក្តីស្រឡាញ់របស់ ព្រះយេស៊ូវពុំមានដែនកំណត់ឡើយ។

ព្រះយេស៊ូវពុំមានសេចក្តីអំនួតនៅក្នុងព្រះទ័យរបស់ទ្រង់ឡើយ។ ទ្រង់ពុំបានធ្វើអាកប្បកិរិយាហាក់ដូចជាព្រះអង្គគ្រាន់បើជាងអ្នកដទៃនោះទេ។ ទ្រង់បានទតឃើញមនុស្សគ្រប់គ្នាថា ជាស្នាព្រះហស្តដែល ព្រះបានបង្កើតមក។ មែនហើយ មនុស្សលោកបានធ្លាក់ទៅក្នុងអំពើបាប ប៉ុន្តែ ព្រះយេស៊ូវបានយាងមក ដើម្បី សង្គ្រោះពួកគេអោយរួចពីបាប។ ពុំមានអ្នកណាម្នាក់ដែលនៅឆ្ងាយហួសពីសេចក្តីស្រឡាញ់របស់ទ្រង់ដែល ទ្រង់ពុំអាចឈោងដល់បាននោះឡើយ។ ព្រះយេស៊ូវបានបង្ហាញសេចក្តីគោរពដល់មនុស្សគ្រប់គ្នាដែលទ្រង់បានជួប។ ទ្រង់បានញុាំងអោយមនុស្សចង់ចូលទៅក្នុងនគររបស់ព្រះអង្គ ដោយសារតែទ្រង់ជឿជាក់លើពួកគេ។ ជីវិតរបស់ពួកគេត្រូវបានផ្លាស់ប្តូរតាមរយៈព្រះជន្មរបស់ទ្រង់ ពីព្រោះទ្រង់បានយកព្រះទ័យទុកដាក់ចំពោះពួកគេជាខ្លាំង។ ម្ល៉ោះហើយ ពួកគេបានក្លាយមកជាបុគ្គលម្នាក់ដែលព្រះទ្រង់បានរំពឹងទុក។

សប្តាហ៍នេះ យើងនឹងសិក្សាអោយកាន់តែស៊ីជម្រៅទៅលើគោលគំនិត និងអារម្មណ៍របស់ ព្រះយេស៊ូវចំពោះមនុស្ស។ យើងនឹងសិក្សាស្វែងយល់អំពីរបៀបនៃការអនុវត្តតាមក្បួនច្បាប់ទាំងនេះនៅក្នុងជីវិតផ្ទាល់របស់យើង។