---
title:  ក្រុមតូចៗនៃព្រះគម្ពីរសញ្ញាថ្មី
date:  02/09/2020
---

ពួកជំនុំនៃព្រះគម្ពីរសញ្ញាថ្មីបានកើនឡើងយ៉ាងឆាប់រហ័ស។ ត្រឹមតែប៉ុន្មានឆ្នាំប៉ុណ្ណោះ ពួកជំនុំនេះបានកើនឡើងចេញពីក្រុមតូចៗនៃអ្នកជឿរហូតទៅដល់មានអ្នកចូលរួមថ្វាយបង្គំរាប់មឺុននាក់។ មាន ហេតុផលជាច្រើនដែលធ្វើអោយពួកជំនុំនេះបានកើនឡើងយ៉ាងឆាប់រហ័ស។ (1) ព័ន្ធកិច្ចរបស់ព្រះយេស៊ូវ នៅលើផែនដីបានជួយអោយមនុស្សត្រៀមខ្លួនជាស្រេច ដើម្បីទទួលយកការចែកចាយពីសិស្សរបស់ទ្រង់។ (2) ព្រះបានចាក់បង្អុរព្រះវិញ្ញាណបរិសុទ្ធរបស់ទ្រង់មកលើសិស្សរបស់ព្រះយេស៊ូវ។ (3) រីឯហេតុផល មួយទៀតគឺថា ពួកជំនុំនៃព្រះគម្ពីរសញ្ញាថ្មីបានកើនឡើងយ៉ាងឆាប់រហ័សដោយសារតែក្រុមតូចៗ។

`សូមអានខគម្ពីរកិច្ចការ 18៖1-15 និងកិច្ចការ 20៖1-4។ តើហេតុអ្វីបានជាលោកលូកាបានបង្ហាញប្រាប់យើងនៅក្នុងខទាំងនេះអំពីឈ្មោះរបស់បុគ្គលមួយចំនួនដែលលោកប៉ុលបានធ្វើកិច្ចការ យ៉ាងជិតស្និទ្ធជាមួយនឹងពួកគេ?`

រឿងនេះគួរអោយចាប់អារម្មណ៍ដោយឃើញថា លោកលូកាបានបង្ហាញប្រាប់យើងអំពីឈ្មោះ របស់បុគ្គលមួយចំនួនដែលលោកប៉ុលបានធ្វើកិច្ចការយ៉ាងជិតស្និទ្ធជាមួយនឹងពួកគេ។ បុគ្គលនីមួយៗសុទ្ធតែសំខាន់សម្រាប់លោកប៉ុល។ គាត់បានស្គាល់ឈ្មោះរបស់ពួកគេ។ លោកប៉ុល និងមិត្តភក្តិរបស់គាត់បានជួយគ្នាទៅវិញទៅមកក្នុងព័ន្ធកិច្ចរបស់ពួកគេសម្រាប់ព្រះ។ លោកលូកាពុំបានបង្ហាញប្រាប់យើង អំពីឈ្មោះរបស់បុគ្គលទាំងអស់ដែលលោកប៉ុលបានធ្វើកិច្ចការជាមួយនោះទេ។ ប៉ុន្តែ ឈ្មោះដែលលោក លូកាបានបង្ហាញប្រាប់យើងនៅត្រង់នេះ បង្ហាញថា ការធ្វើកិច្ចការយ៉ាងជិតស្និទ្ធជាមួយនឹងមិត្តភក្តិរបស់ គាត់មានសារៈសំខាន់ជាទីបំផុតសម្រាប់លោកប៉ុល ទោះបីជានៅក្នុងក្រុមតូចៗក៏ដោយ។

បុគ្គលនីមួយៗនៅក្នុងខទាំងនេះមានអំណោយទានផ្សេងៗគ្នា។ ពួកគេទាំងអស់គ្នាមកពីស្រុក ដែលមានវប្បធម៌ផ្សេងៗគ្នា។ ម៉្លោះហើយ ពួកគេតែងតែមានទស្សនៈពុំដូចគ្នា។ ទន្ទឹមនឹងនេះ បុគ្គលនីមួយៗ មានភារកិច្ចពិសេសមួយចំនួន ដើម្បីបំពេញថ្វាយដល់ព្រះ។ បុគ្គលម្នាក់ៗមានបទពិសោធន៍ផ្ទាល់ជាមួយ នឹងព្រះយេស៊ូវ។ អំណោយទានផ្សេងៗគ្នា និងបទពិសោធន៍របស់ពួកគេជួយអោយពួកជំនុំនៃព្រះគម្ពីរសញ្ញាថ្មីបានកើនឡើង។

`សូមប្រៀបធៀបខគម្ពីរកិច្ចការ 16៖11-15, 40 និងកិច្ចការ 12៖11, 12។ តើការអញ្ជើញ របៀបណាដែលនាងលីឌាបានធ្វើចំពោះលោកប៉ុល បន្ទាប់ពីនាងបានក្លាយជាគ្រីស្ទានដូចដែលយើងបាន ឃើញនៅក្នុងខទាំងនេះ? តើលោកប៉ុល និងលោកពេត្រុសបានធ្វើដំណើរទៅកន្លែងណា បន្ទាប់ពីព្រះបានរំដោះពួកគេចេញពីគុក?`

ពួកជំនុំនៃព្រះគម្ពីរសញ្ញាថ្មីបានជួបជុំគ្នានៅក្នុងផ្ទះរបស់ពួកគេ។ ផ្ទះរបស់ពួកគេបានក្លាយជា កន្លែងដ៏សំខាន់សម្រាប់ការចែកចាយអំពីសេចក្តីពិតរបស់ព្រះ ព្រមទាំងបានក្លាយមកជាកន្លែងធ្វើកិច្ចការ ដែលក្រុមតូចៗបានធ្វើថ្វាយព្រះផងដែរ។

`តើលោកអ្នកធ្លាប់បានគិតថា នឹងចាប់ផើ្តមក្រុមតូចៗនៅក្នុងផ្ទះរបស់លោកអ្នកដែរឬទេ? លោក អ្នកប្រហែលជាមានក្រុមតូចៗមួយក្រុមរួចទៅហើយ។ ប្រសិនបើមានមែន តើក្រុមតូចៗមួយនោះបានក្លាយ ជាព្រះពរមកលើជីវិតខាងឯវិញ្ញាណរបស់លោកអ្នកយ៉ាងដូចម្តេចខ្លះ?`