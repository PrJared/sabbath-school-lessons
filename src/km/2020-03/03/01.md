---
title:  ការមើលមនុស្សតាមរយៈព្រះនេត្ររបស់ព្រះយេស៊ូវ
date:  11/07/2020
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ម៉ាកុស 8៖22-26; យ៉ូហាន 4៖3-34; យ៉ូហាន 1៖ 40, 41; ម៉ាថាយ 4៖18, 19; កិច្ចការ 8៖26-38។

> <p>ខចងចាំ</p>
> «រួចទ្រង់មានព្រះបន្ទូលទៅគេថា ចូរមកតាមខ្ញុំៗ នឹងតាំងអ្នក ឲ្យជាអ្នកនេសាទមនុស្សវិញ» (ម៉ាថាយ 4៖19)។

ព្រះយេស៊ូវគឺជាអ្នកនេសាទមនុស្សដ៏ល្អបំផុតនៅលើពិភពលោក។ សូមក្រឡេកមើលនៅក្នុងព្រះ គម្ពីរអំពីរបៀបដែលព្រះយេស៊ូវបានធ្វើកិច្ចការជាមួយនឹងមនុស្ស។ បន្ទាប់មក លោកអ្នកនឹងរៀនអំពីរបៀប ដឹកនាំអ្នកដទៃទៅកាន់ព្រះ ដើម្បីអោយពួកគេបានសង្គ្រោះ។ ខណៈដែលយើងបានអានអំពីព្រះយេស៊ូវយើងឃើញព្រះអង្គយាងនៅតាមផ្លូវដែលពោរពេញទៅដោយហ្វូងមនុស្សនៅក្នុងក្រុងយេរូសាឡិម។ យើងឃើញ ព្រះយេស៊ូវធ្វើដំណើរនៅតាមផ្លូវដែលមានដីហុយនៅក្នុងស្រុកយូដា។ យើងមើលឃើញព្រះអង្គគង់នៅលើស្មៅ ខៀវខ្ចីនៅឯម្ខាងភ្នំនៅក្នុងស្រុកកាលីឡេ។ ខណៈដែលយើងអានអំពីព្រះយេស៊ូវ យើងបានរកឃើញរបៀបដែល ទ្រង់បង្ហាញក្បួនច្បាប់ដ៏សំខាន់នៃនគររបស់ព្រះអង្គទៅកាន់មនុស្សដែលចង់បានសេចក្តីសង្គ្រោះ។

ព្រះយេស៊ូវទតឃើញមនុស្សប្រុសស្រីទាំងអស់គឺជាព្រលឹងដែលព្រះអង្គអាចនេសាទសម្រាប់នគរ របស់ទ្រង់។ ព្រះយេស៊ូវទតមើលមនុស្សគ្រប់គ្នាដោយក្រសែព្រះនេត្រដែលពេញដោយសេចក្តីស្រឡាញ់។ តើព្រះយេស៊ូវទតឃើញថា លោកពេត្រុសជាអ្នកនេសាទដែលអួតក្អេងក្អាងម្នាក់ឬ? ទេ ព្រះយេស៊ូវទតឃើញ ថា ពេត្រុសជាអ្នកអធិប្បាយនៃដំណឹងល្អដ៏ធំអស្ចារ្យម្នាក់។ តើព្រះយេស៊ូវទតឃើញថា លោកយ៉ាកុប និង លោកយ៉ូហានជាមនុស្សឆេវឆាវឬ? ទេ ព្រះយេស៊ូវទតឃើញថា លោកយ៉ាកុប និងលោកយ៉ូហានជាមនុស្សដែលប្រកាសអំពីសេចក្តីមេត្តាករុណារបស់ទ្រង់។ ព្រះយេស៊ូវទតឃើញសេចក្តីប្រាថ្នាដ៏ជ្រាលជ្រៅសម្រាប់ សេចក្តីស្រឡាញ់ដែលមាននៅក្នុងចិត្តរបស់ម៉ារា ម៉ាក់ដាឡាលេន ស្ត្រីសាសន៍សាម៉ារី និងស្ត្រីដែលធ្លាក់ឈាម។ ព្រះយេស៊ូវពុំបានទតឃើញថា លោកថូម៉ាស់់ជាអ្នកសង្ស័យនោះទេ។ មិនមែនទេ ផ្ទុយទៅវិញ ព្រះយេស៊ូវទត ឃើញថា លោកថូម៉ាស់គឺជាមនុស្សម្នាក់ដែលសួរសំណួរត្រង់។ ព្រះយេស៊ូវទតឃើញមនុស្សទាំងអស់ដូចៗគ្នា៖ សាសន៍យូដា និងសាសន៍ដទៃ មនុស្សប្រុស និងស្រី ចោរនៅលើឈើឆ្កាង នាយទាហានរ៉ូម និងមនុស្ស ដែលមានអារក្សអសោចចូល។ ឥឡូវនេះ ព្រះយេស៊ូវទតឃើញថា យើងជាមនុស្សដែលល្អជាងខ្លួនយើង។ ព្រះយេស៊ូវទតឃើញយើងតាម របៀបដែលទ្រង់ចង់អោយយើងក្លាយទៅជាអ្នកណាម្នាក់។ ព្រះយេស៊ូវទតឃើញមនុស្សគ្រប់គ្នាដោយព្រះនេត្រដែលពេញដោយសេចក្តីស្រឡាញ់របស់ព្រះអង្គសង្គ្រោះ។