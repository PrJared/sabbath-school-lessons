---
title:  ស្មរបន្ទាល់សម្រាប់ព្រះយេស៊ូវ៖ អំណាចនៃទីបន្ទាល់របស់យើង
date:  04/07/2020
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ម៉ាកុស5៖15-20; ម៉ាកុស 16៖1-11; កិច្ចការ 4៖13; យ៉ូហានទី1 1៖1-3; កាឡាទី 2៖20; កិច្ចការ 26៖1-32។

> <p>ខចងចាំ</p>
> «ដ្បិតយើងខ្ញុំនឹងលែងនិយាយពីការដែលយើងខ្ញុំបានឃើញ ហើយឮ ពុំបានទេ» (កិច្ចការ 4៖ 20)។

តើអ្វីដែលធ្វើអោយទីបន្ទាល់ផ្ទាល់ខ្លួនរបស់យើងអំពីព្រះយេស៊ូវមានឥទ្ធិពលខ្លាំងម៉្លេះ? ព្រះយេស៊ូវ នឹងធ្វើអោយចិត្តយើងកក់ក្តៅដោយសេចក្តីស្រឡាញ់របស់ទ្រង់ជាមុនសិន។ បន្ទាប់មក ព្រះយេស៊ូវនឹងផ្លាស់ ប្រែជីវិតរបស់យើង។ នោះយើងនឹងមានអ្វីមួយដ៏សំខាន់ ដើម្បីនិយាយអំពីទ្រង់។ ប្រាកដណាស់ យើងអាចនិយាយទីបន្ទាល់ទាំងឡាយដែលទាក់ទងទៅនឹងអ្វីដែលព្រះយេស៊ូវបានធ្វើសម្រាប់អ្នកណាម្នាក់។ ប៉ុន្តែ ការចែករំលែកទីបន្ទាល់ផ្ទាល់ខ្លួនរបស់យើងអំពីអ្វីដែលព្រះបានធ្វើសម្រាប់យើងនឹងមានឥទ្ធិពលលើស ជាងនេះទៅទៀត។

ការជជែកតវ៉ាទៅលើទីបន្ទាល់របស់អ្នកណាម្នាក់គឺជាការពិបាក។ មនុស្សដែលស្តាប់ប្រហែលជាអាចជំទាស់នឹងគោលជំនឿរបស់លោកអ្នក។ ពួកគេអាចនឹងមិនយល់ស្របអំពីសេចក្តីពិតនៃព្រះគម្ពីរតាមរយៈការបកស្រាយរបស់លោកអ្នក។ ពួកគេអាចនឹងប្រមាថសាសនា ឬស្តីបន្ទោសលោកអ្នកអំពីសេចក្តី ជំនឿទៅលើព្រះរបស់លោកអ្នក។ ផ្ទុយទៅវិញ តើអ្នកណាអាចជជែកតវ៉ាទៅនឹងទីបន្ទាល់ផ្ទាល់ខ្លួនរបស់លោកអ្នកបាន? លោកអ្នកអាចនិយាយបានថា «ខ្ញុំធ្លាប់តែអស់សង្ឃឹម។ ប៉ុន្តែ ឥឡូវនេះ ខ្ញុំបានមានសង្ឃឹម ឡើងវិញ។ ខ្ញុំធ្លាប់តែរស់នៅក្នុងពិរុទ្ធភាព (កំហុស)។ ប៉ុន្តែ ឥឡូវនេះ ខ្ញុំបានមានសេចក្តីសុខសាន្តហើយ។ ជីវិតរបស់ខ្ញុំហាក់ដូចជាគ្មានន័យទាល់តែសោះពីមុន។ ប៉ុន្តែ ឥឡូវនេះ ខ្ញុំមានហេតុផល ដើម្បីរស់»។ សូម្បី តែមនុស្សដែលមានមន្ទិលសង្ស័យក៏អាចមានចំណាប់អារម្មណ៍តាមរយៈដំណឹងល្អ នៅពេលដែលពួកគេមើលឃើញអំពីវិធីដែលព្រះយេស៊ូវបានផ្លាស់ប្តូរជីវិតរបស់លោកអ្នក។

មនុស្សខ្លះប្រហែលជាអាចទទួលបានបទពិសោធន៍នៃការផ្លាស់ប្តូរជីវិតខាងឯព្រលឹងវិញ្ញាណ របស់ពួកគេនៅក្នុងរយៈពេលដ៏ខ្លីមួយដូចដែលលោកប៉ុលបានធ្វើនៅតាមដងផ្លូវទៅឯទីក្រុងដាម៉ាសយ៉ាង ដូច្នោះដែរ។ ប៉ុន្តែ មនុស្សភាគច្រើនបានផ្លាស់ប្តូរបន្តិចម្តងៗទៅតាមពេលវេលា។ ពួកគេនឹងចាប់ផ្តើមយល់ ថា អ្នកណាជាព្រះយេស៊ូវ។ បន្ទាប់មក ពួកគេនឹងអរព្រះគុណសម្រាប់អំណោយនៃសេចក្តីមេត្តាករុណា របស់ព្រះយេស៊ូវ និងបំណងព្រះហឫទ័យរបស់ទ្រង់ក្នុងការសង្គ្រោះពួកគេចេញពីអំពើបាប។ ព្រះយេស៊ូវនឹងផ្លាស់ប្តូរជីវិតរបស់យើងយ៉ាងពេញលេញ។ ទ្រង់នឹងផ្លាស់ប្តូរយើងនៅក្នុងវិធីដែលអ្នកដទៃអាចមើលឃើញទៅបាន។ ការផ្លាស់ប្តូរនេះគឺពិតជាអ្វីដែលមនុស្សនៅលើផែនដីចង់បាននិងត្រូវការខ្លាំងណាស់។