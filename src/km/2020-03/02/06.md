---
title:  អំណាចនៃទីបន្ទាល់របស់យើង
date:  09/07/2020
---

ចូរយើងក្រឡេកមើលទៅឯការប្រជុំរវាងលោកប៉ុលជាមួយនឹងស្តេចអ័គ្រីប៉ាម្តងទៀត។ ស្តេចអ័គ្រី-ប៉ាគឺជាស្តេចសាសន៍យូដាចុងក្រោយគេបំផុតដែលមាននាមថា ម៉ាកាប៊ី (Macabees)។ មែនហើយ ស្តេចអ័គ្រីប៉ាបានអះអាងខ្លួនឯងថាជាសាសន៍យូដាម្នាក់។ ប៉ុន្តែ នៅក្នុងចិត្តរបស់ស្តេចគឺជាសាសន៍រ៉ូមទៅវិញ។ (សូមអាន The SDA Bible Commentary, volume 6, page 436)។ លោកប៉ុលបានតយុទ្ធនៅក្នុងសង្គ្រាម ប្រឆាំងទាស់នឹងអំពើអាក្រក់ពេញមួយជីវិតរបស់គាត់។ ឥឡូវនេះ គាត់មានវ័យចំណាស់ ហើយក៏គ្មាន កំលាំងផង។ គាត់មានការហត់នឿយក្នុងការធ្វើដំណើររបស់គាត់ជាច្រើនកន្លែង ដើម្បីផ្សព្វផ្សាយដំណឹងល្អអំពីព្រះយេស៊ូវ។ ទោះបីជាយ៉ាងនោះក្តី លោកប៉ុលបានឈរនៅទីនោះយ៉ាងក្លាហាននៅមុខស្តេចដ៏អស្ចារ្យ។ ចិត្តរបស់លោកប៉ុលពោរពេញទៅដោយសេចក្តីស្រឡាញ់របស់ព្រះ និងទឹកមុខរបស់គាត់ដ៏ភ្លឺចិញ្ចាចប្រកបដោយសេចក្តីសុខសាន្តរបស់ព្រះជាម្ចាស់។ មែនហើយ មានរឿងអាក្រក់ៗជាច្រើនដែលបានកើតឡើងមកលើ ជីវិតរបស់លោកប៉ុល។ ប៉ុន្តែ គាត់នៅតែអាចនិយាយបានថា ព្រះទ្រង់ល្អ។

ចិត្តរបស់ស្តេចអ័គ្រីប៉ាពោរពេញដោយក្តីមន្ទិលសង្ស័យ។ ព្រះទ័យរបស់ស្តេចក៏រឹងរូសផងដែរ។ ទ្រង់មិនយកព្រះទ័យទុកដាក់អំពីអ្វីដែលត្រូវ ឬខុសនោះទេ។ ចំណែកឯលោកប៉ុលមានលក្ខណៈខុសគ្នាពី ស្តេច។ លោកប៉ុលមានពេញដោយសេចក្តីជំនឿ។ គាត់ខ្វល់ខ្វាយអំពីសេចក្តីពិត។ គាត់ការពារសេចក្តី ពិតដោយអស់ពីចិត្តរបស់គាត់។ លោកប៉ុលបានទូលសូមឱកាសក្នុងការនិយាយ នៅពេលដែលគាត់នៅក្នុងកន្លែងកាត់ក្តី។ ស្តេច អ័គ្រីប៉ាបានរាជានុញ្ញាតអោយគាត់មានប្រសាសន៍។

`សូមអានខគម្ពីរកិច្ចការ 26៖1-32។ តើលោកប៉ុលធ្វើបន្ទាល់យ៉ាងដូចម្តេចទៅកាន់ស្តេចអ័គ្រីប៉ា ដូចដែលខទាំងនេះបានបង្ហាញ? តើយើងអាចរៀនអ្វីខ្លះ ពីប្រសាសន៍របស់លោកប៉ុល?`

មនុស្សនឹងបើកចិត្តរបស់ពួកគេសម្រាប់យើង នៅពេលដែលយើងមានសន្តានចិត្តល្អចំពោះពួកគេ។ មនុស្សនឹងបិទចិត្តរបស់ពួកគេសម្រាប់យើង នៅពេលដែលយើងជាមនុស្សអាក្រក់ និងពិសពុល។ តើលោកអ្នកមើលឃើញនៅក្នុងខទាំងនេះអំពីការគោរពដ៏លើសលុបដែលលោកប៉ុលបានបង្ហាញទៅកាន់ស្តេច អ័គ្រីប៉ាដែរឬទេ? លោកប៉ុលបានទូលថា «ដ្បិតព្រះករុណាជ្រាបយ៉ាងច្បាស់អំពីទំនៀមទម្លាប់ផ្សេងៗរបស់ សាសន៍យូដា និងអំពីសេចក្ដីដែលគេនិយមជជែកវែកញែក។ ហេតុនេះ សូមព្រះរាជាមេត្តាព្រះសណ្ដាប់ ទូលបង្គំដោយអនុគ្រោះផង» (កិច្ចការ 26៖3, គខប)។ បន្ទាប់មក លោកប៉ុលបានទូលស្តេចអំពីរបៀបដែល ព្រះយេស៊ូវបានផ្លាស់ប្តូរជីវិតរបស់គាត់។

`សូមអានរឿងរបស់លោកប៉ុលនៅក្នុងខគម្ពីរកិច្ចការ 26៖12-18។ បន្ទាប់មក សូមក្រឡេកមើល ដោយយកចិត្តទុកដាក់នូវរបៀបដែលរឿងរបស់ប៉ុលធ្វើអោយស្តេចមានចំណាប់អារម្មណ៍នៅក្នុងកិច្ចការ 26៖ 26-28។ តើរឿងរបស់លោកប៉ុលធ្វើអោយស្តេចមានចំណាប់អារម្មណ៍យ៉ាងដូចម្តេច? តើហេតុអ្វីបានជាលោក អ្នកគិតថា ស្តេចអ័គ្រីប៉ាគួរតែឆ្លើយតបតាមអ្វីដែលទ្រង់បានធ្វើ? តើលោកបានមានប្រសាសន៍អំពីអ្វី ដែលអាច ធ្វើអោយស្តេចមានចំណាប់អារម្មណ៍?`

រឿងនៃទីបន្ទាល់របស់លោកប៉ុលអំពីព្រះយេស៊ូវបានធ្វើអោយស្តេចមានចំណាប់អារម្មណ៍យ៉ាងខ្លាំង។ តើមកពីហេតុអ្វី? នោះគឺដោយសារតែទីបន្ទាល់នៃការផ្លាស់ប្តូរជីវិតដ៏មានអំណាចបំផុតដែលយើងបាន បង្ហាញទៅកាន់អ្នកដទៃ។ សូម្បីតែស្តេចដែលពុំបានជឿទៅលើព្រះក៏មានចំណាប់អារម្មណ៍នៅពេលដែល ពួកគេទតឃើញជីវិតដែលបានផ្លាស់ប្តូរដោយសេចក្តីមេត្តាករុណារបស់ព្រះផងដែរ។ ទីបន្ទាល់របស់យើង ប្រហែលជាពុំមានអំណាចដូចជាទីបន្ទាល់របស់លោកប៉ុល។ ប៉ុន្តែ យើងទាំងអស់គ្នាអាចប្រាប់អ្នកដទៃអំពី អត្ថន័យនៃការស្គាល់ព្រះយេស៊ូវ និងការដែលបានសង្គ្រោះដោយសារព្រះលោហិតរបស់ទ្រង់។