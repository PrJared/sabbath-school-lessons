---
title:  អំណាចនៃជីវិតដែលបានផ្លាស់ប្តូរ
date:  07/07/2020
---

`«កាលបានឃើញថា ពេត្រុស និងយ៉ូហានមានចិត្តក្លាហាន នោះពួកលោកទាំងនោះក៏មានសេចក្តី អស្ចារ្យ ដោយដឹងថា គេជាមនុស្សមិនសូវចេះជ្រៅជ្រះ ហើយឥតបានរៀនសូត្រប៉ុន្មានផង បានជាលោកយល់ ឃើញថា គេធ្លាប់នៅជាមួយនឹងព្រះយេស៊ូវ» (កិច្ចការ 4៖13)។`

ពួកជំនុំនៃព្រះគម្ពីរសញ្ញាថ្មីបានកើនឡើងយ៉ាងឆាប់រហ័ស។ មានមនុស្ស3000នាក់ដែលបានធ្វើពិធីបុណ្យជ្រមុជទឹកនៅថ្ងៃមួយ (កិច្ចការ 2៖41)។ មានមនុស្សជាច្រើនពាន់នាក់ត្រូវបានបន្ថែមទៅក្នុង ពួកជំនុំត្រឹមតែរយៈពេល2ទៅ3សប្តាហ៍ក្រោយមកប៉ុណ្ណោះ (កិច្ចការ 4៖4)។ មិនយូរប៉ុន្មាន មេដឹកនាំរបស់ ពួកជំនុំយូដាបានចាប់ផ្តើមយល់អំពីមូលហេតុដែលបណ្តាលអោយពួកជំនុំបានកើនឡើងយ៉ាងឆាប់រហ័ស។ នោះគឺដោយសារតែពួកអ្នកជឿនៃព្រះគម្ពីរសញ្ញាថ្មីធ្លាប់បាននៅជាមួយនឹងព្រះយេស៊ូវ។ ព្រះគុណរបស់ ព្រះយេស៊ូវបានផ្លាស់ប្តូរជីវិតសិស្សរបស់ទ្រង់។ ដូចដែលយើងបានឃើញរួចមកហើយថា ព្រះគុណគឺជា អំណោយនៃសេចក្តីមេត្តាករុណា សេចក្តីអត់ឱនទោស និងអំណាចឈ្នះលើអំពើបាបរបស់ព្រះ។ សេចក្តីទាំង នេះបានផ្លាស់ប្តូរពួកបុរស និងស្ត្រីមិនអោយនៅស្ងៀម។ ពួកគេត្រូវតែប្រកាសប្រាប់គ្រប់គ្នានូវដំណឹងដ៏អស្ចារ្យ អំពីព្រះយេស៊ូវ។

`សូមអានខគម្ពីរកិច្ចការ 4៖1-20។ តើមានរឿងអ្វីកើតឡើងនៅពេលដែលមេដឹកនាំនៃសាសន៍យូដាបានព្យាយាមបពា្ឈប់លោកពេត្រុស និងយ៉ូហានពីការប្រកាសប្រាប់បណ្តាជនអំពីព្រះយេស៊ូវ?`

លោកពេត្រុសគឺជាអ្នកនេសាទដែលអួតក្អេងក្អាងម្នាក់កាលពីមុន។ ឥឡូវនេះ ព្រះគុណរបស់ព្រះបានផ្លាស់ប្តូរលោកពេត្រុស។ រីឯលោកយ៉ូហាន និងយ៉ាកុបដែលប្អូនរបស់គាត់គឺជាមនុស្សដែលពិបាកក្នុង ការគ្រប់គ្រងកំហឹងរបស់ខ្លួនកាលពីមុន។ ដោយហេតុនេះ ព្រះយេស៊ូវបានហៅពួកគេថាជាកូននៃផ្គរលាន់។ ចំណេរក្រោយមក ព្រះគុណរបស់ព្រះយេស៊ូវក៏បានផ្លាស់ប្តូរពួកគេផងដែរ។ លោកថូម៉ាស់គឺជាមនុស្សពោរ ពេញដោយសេចក្តីសង្ស័យកាលពីមុន។ ឥឡូវនេះ ព្រះគុណរបស់ព្រះបានផ្លាស់ប្តូរលោកថូម៉ាស់។ សិស្ស នីមួយៗរបស់ព្រះយេស៊ូវ និងពួកជំនុំនៃព្រះគម្ពីរសញ្ញាថ្មីមានទីបន្ទាល់ផ្ទាល់ខ្លួនរបស់ពួកគេអំពីព្រះយេស៊ូវ។ ម៉្លោះហើយ ពួកគេមិនអាចនៅស្ងៀមបានឡើយ។ អ្នកស្រីអែល្លិន ជីវ៉ៃត៍បានបកស្រាយអំពីមូល ហេតុនៃ រឿងទាំងនេះថា «បុគ្គលម្នាក់នឹងចង់ប្រកាសប្រាប់អំពីព្រះយេស៊ូវទៅកាន់អ្នកដទៃ នៅពេលដែលគាត់ បានទទួលជឿព្រះយេស៊ូវភ្លាមៗ។ ព្រះយេស៊ូវគឺជាមិត្តសំឡាញ់ដ៏វិសេសវិសាលរបស់គាត់។ ព្រះយេស៊ូវបាន សង្គ្រោះគាត់និង ផ្លាស់ប្តូរជីវិតរបស់គាត់។ គ្រីស្ទានពុំអាចលាក់សេចក្តីពិតនេះទុកនៅក្នុងចិត្តរបស់គាត់ឡើយ។ ដកស្រង់ពី Steps to Christ, page 78, adapted។

តើលោកអ្នកមើលឃើញសំដីដែលមេដឹកនាំសាសនានៃសាសន៍យូដាបាននិយាយនៅក្នុងខគម្ពីរ កិច្ចការ 4៖16ដែរឬទេ? បុរសដែលជាពីជម្ងឺបានឈរនៅមុខពួកគេ។ ដូច្នេះ មេដឹកនាំទាំងនេះត្រូវតែទទួល ស្គាល់ថា មានបាដិហារ្យបានកើតឡើងមែន។ ប៉ុន្តែ ពួកគេបាននៅតែបដិសេធមិនផ្លាស់ប្តូរចិត្តរបស់ពួកគេទៅ វិញ។ តើរឿងនេះអាចរារាំងលោកពេត្រុស និងយ៉ូហានពីការធ្វើជាស្មរបន្ទាល់អំពីព្រះយេស៊ូវបានដែរឬទេ?

`តើការស្គាល់ព្រះយេស៊ូវ និងការចែករំលែកអំពីព្រះយេស៊ូវមានទំនាក់ទំនងគ្នាយ៉ាងដូចម្តេច? តើ ហេតុអ្វីបានជាយើងត្រូវដឹងថា ព្រះយេស៊ូជាអ្នកណាមុនពេលដែលយើងប្រកាសប្រាប់អ្នកដទៃទៀតអំពីទ្រង់?`