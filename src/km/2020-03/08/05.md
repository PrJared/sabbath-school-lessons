---
title:  ព័ន្ធកិច្ចព្យាបាលរបស់ព្រះយេស៊ូវ៖ ភាគ2
date:  19/08/2020
---

`សូមអានខគម្ពីរម៉ាថាយ 4៖23-25 និងម៉ាថាយ 9៖35។ តើកិច្ចការ3យ៉ាងអ្វីខ្លះ ដែល ព្រះយេស៊ូវបានធ្វើ ដើម្បីបំពេញតម្រូវការរបស់មនុស្ស? តើកិច្ចការទាំង3យ៉ាងនេះបានផ្លាស់ប្តូរជីវិតរបស់មនុស្សអោយកាន់តែប្រសើរឡើងយ៉ាងដូចម្តេច?`

ព្រះរាជកិច្ចរបស់ព្រះយេស៊ូវនៅលើផែនដីមាន3ផ្នែក៖ (1)បង្រៀន (2)អធិប្បាយ និង(3)ព្យាបាល។ ព្រះយេស៊ូវបានចែកចាយសេចក្តីពិតនៃព្រះគម្ពីរ ដើម្បីអោយយើងអាចនឹងមានគោលបំណង ក្នុងការរស់នៅ។ ទ្រង់បានមានបន្ទូលថា «ខ្ញុំបានមក ដើម្បីឲ្យវារាល់គ្នាមានជីវិត ហើយឲ្យមានជីវិតនោះ ពេញបរិបូរផង» (យ៉ូហាន 10៖10)។ ព្រះរាជកិច្ចរបស់ព្រះយេស៊ូវនៅលើផែនដីត្រូវបានបំពេញដោយ ព្រះគុណ។ ព្រះគុណគឺជាអំណោយរបស់ព្រះដែលជាសេចក្តីមេត្តាករុណា សេចក្តីលើកលែងទោស និង អំណាចឈ្នះលើអំពើបាប។ ព្រះបានយាងមក ដើម្បីអោយជីវិតរបស់យើងមានពេញដោយព្រះគុណនៅ ពេលឥឡូវនេះ និងរហូតតទៅ។

`សូមអានខគម្ពីរម៉ាកុស 1៖32-39។ ព្រះយេស៊ូវបានចំណាយពេលមួយថ្ងៃពេញក្នុងការព្យាបាលអ្នកដែលមានជម្ងឺ និងបណ្តេញវិញ្ញាណអារក្សចេញពីមនុស្ស។ បន្ទាប់មក ទ្រង់បានចំណាយពេលក្នុងការអធិស្ឋាននៅព្រឹកនៃថ្ងៃបន្ទាប់ទៀត នៅពេលដែលហ្វូងមនុស្សបានចូលមកឯទ្រង់ ដើម្បីអោយ ទ្រង់ព្យាបាលមានចំនួនកាន់តែច្រើនឡើង។ ប៉ុន្តែ ព្រះយេស៊ូវបានយាងទៅឯទីក្រុងមួយទៀតទៅវិញ។ តើហេតុអ្វីបានជាព្រះយេស៊ូវពុំបានព្យាបាលមនុស្សទាំងនេះ? តើលោកអ្នកបានឃើញហេតុផលរបស់ ទ្រង់ដែលមាននៅក្នុងខ38 និងខ39 ដែរឬទេ?`

រឿងនេះពិតជាមានប្រយោជន៍ខ្លាំងណាស់។ ក្រោយពីបានព្យាបាលមនុស្សកាលពីថ្ងៃម្សិល រួចហើយ នោះនៅថ្ងៃបន្ទាប់ ព្រះយេស៊ូវបានចាកចេញពីហ្វូងមនុស្សទៅ។ ពួកគេបានមករកព្រះយេស៊ូវ។ ពួកគេក៏ត្រូវការការព្យាបាលផងដែរ។ តើហេតុអ្វីបានជាព្រះមិនគង់នៅទីនោះ ហើយព្យាបាលដល់ពួក គេទៅ? ព្រះយេស៊ូវបានមានបន្ទូលថា គោលបំណងដែលទ្រង់យាងមកផែនដីគឺ ដើម្បីចែកចាយអំពីដំណឹង ល្អ។ ព្រះយេស៊ូវពុំមែនត្រឹមតែជាអ្នកធ្វើការអស្ចារ្យម្នាក់ប៉ុណ្ណោះនោះទេ។ ទ្រង់គឺជាព្រះរាជបុត្រារបស់ព្រះដែលយាងមកសង្គ្រោះមនុស្សលោក។ ព្រះយេស៊ូវចង់អោយមនុស្សទទួលយកអំណោយដែលជាជីវិតអស់កល្ប។ ទ្រង់ចង់ប្រទានអំណោយដល់ពួកគេគ្រប់គ្នា។ ព្រះយេស៊ូវបានមានបន្ទូលប្រាប់យើងយ៉ាងច្បាស់អំពីគោលបំណងដែលទ្រង់យាងមកផែនដីនេះ៖ «ដ្បិតកូនមនុស្សបានមក ដើម្បីនឹងរក ហើយ ជួយសង្គ្រោះដល់មនុស្សបាត់បង់» (លូកា 19៖10)។ រាល់ពេលដែលព្រះយេស៊ូវព្យាបាលអ្នកណាម្នាក់ ទ្រង់បានបង្ហាញមនុស្សថា ព្រះជាអ្នកណា ហើយអ្វីដែលជាបំណងព្រះហឫទ័យរបស់ទ្រង់។ រាល់សកម្ម ភាពនៃការព្យាបាលរបស់ព្រះយេស៊ូវបានបញ្ចប់ការឈឺចាប់ និងផ្តល់នូវឱកាសសម្រាប់ជីវិតអស់កល្បដល់ ពួកគេ។

`តើការរស់នៅដ៏ពេញលេញក្រោមព្រះគុណដែលព្រះប្រទានដល់លោកអ្នកអាចទៅរួចដែរឬទេ ប្រសិនបើលោកអ្នកជាអ្នកក្រ ឬជាអ្នកមានជម្ងឺនោះ? តើព្រះយេស៊ូវប្រទានដល់មនុស្សនូវអ្វីដែលមិន ត្រឹមតែជាការព្យាបាលលើរូបកាយរបស់ពួកគេមែនឬ? បើមែន តើរបស់នោះជាអ្វី? តើលោកអ្នកអាចនាំ មនុស្សទៅឯសេចក្តីពិតខាងឯវិញ្ញាណដោយរបៀបណា នៅពេលដែលយើងជួយផ្គត់ផ្គង់តម្រូវការនៃចិត្ត និងរូបកាយរបស់ពួកគេ?`