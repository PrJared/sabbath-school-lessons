---
title:  ការបំពេញព័ន្ធកិច្ចដូចជាព្រះយេស៊ូវ
date:  15/08/2020
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ម៉ាថាយ 5៖13, 14; ម៉ាថាយ 8៖5-10; លូកា 10៖ 25-27; ម៉ាថាយ 4៖23-25; ម៉ាថាយ 25៖31-46។

> <p>ខចងចាំ</p>
> «កាលទ្រង់ឃើញហ្វូងមនុស្សហើយ នោះទ្រង់មានព្រះហឫទ័យក្តួលអាណិតដល់គេ ដ្បិតគេល្វើយ ហើយខ្ចាត់ខ្ចាយ ដូចហ្វូងចៀម ដែលឥតអ្នកគង្វាល» (ម៉ាថាយ 9៖36)។

ព្រះយេស៊ូវបានយកព្រះទ័យទុកដាក់ចំពោះមនុស្សជាខ្លាំង។ ទ្រង់រស់ដើម្បីបម្រើមនុស្ស តែមិនមែន រស់ដើម្បីបម្រើអង្គទ្រង់នោះទេ។ ព្រះយេស៊ូវបានជ្រាបអំពីតម្រូវការរបស់មនុស្សដែលនៅជុំវិញទ្រង់។ ទ្រង់បាន បម្រើព្រះតាមរយៈការបង្ហាញសេចក្តីស្រឡាញ់ និងសេចក្តីមេត្តាករុណាដល់មនុស្ស។ ទ្រង់បានប្រោសរូបកាយ គំនិត និងចិត្តរបស់ពួកគេ។ ព្រះយេស៊ូវបានប្រោសមនុស្សឃ្លង់អោយជា។ ទ្រង់បានប្រោសមនុស្សខ្វាក់អោយ មើលឃើញ និងមនុស្សថ្លង់អោយស្តាប់ឮ។ ទ្រង់បានរំដោះមនុស្សអោយរួចផុតពីអារក្ស។ ព្រះយេស៊ូវបាន ប្រទានអាហារដល់អ្នកដែលឃ្លាន។ ទ្រង់បានយកព្រះទ័យទុកដាក់ចំពោះអ្នកដែលខ្វះខាត។ ចិត្ត និងជីវិតរបស់ មនុស្សបានផ្លាស់ប្តូរ នៅពេលដែលព្រះយេស៊ូវធ្វើការអស្ចារ្យទាំងអស់នេះ។

តើហេតុអ្វីបានជាជីវិតរបស់មនុស្សទាំងនេះបានផ្លាស់ប្តូរ? នោះគឺដោយសារតែមនុស្សទាំងនេះបានឃើញថា ព្រះយេស៊ូវបានយកព្រះទ័យទុកដាក់ចំពោះពួកគេជាខ្លាំង។ សេចក្តីស្រឡាញ់របស់ទ្រង់គឺជាសេចក្តីស្រឡាញ់ដ៏ពិត។ នោះគឺជាមូលហេតុដែលញុាំងអោយចិត្តរបស់ពួកគេបើកចំហ ដើម្បីទទួលយកសេចក្តី ពិតនៃព្រះគម្ពីរដែលទ្រង់បានបង្រៀន។ «មានតែផែនការរបស់ព្រះយេស៊ូវតែមួយប៉ុណ្ណោះដែលនឹងប្រទាននូវជោគជ័យដ៏ពិតប្រាកដដល់យើងក្នុងការផ្សព្វផ្សាយដំណឹងល្អទៅកាន់អ្នកដទៃ។ ព្រះអង្គសង្គ្រោះបានចំណាយពេលវេលាជាមួយនឹងមនុស្ស។ ទ្រង់ចង់ធ្វើអ្វីដែលល្អបំផុតសម្រាប់ពួកគេ។ ទ្រង់មានព្រះទ័យសប្បុរសចំពោះ ពួកគេ។ ទ្រង់បានយកព្រះទ័យទុកដាក់ចំពោះតម្រូវការរបស់ពួកគេ។ ទ្រង់បានឈ្នះចិត្តរបស់ពួកគេ។ បន្ទាប់មក ទ្រង់បានមានបន្ទូលប្រាប់ពួកគេថា ‘ចូរដើរតាមខ្ញុំ’» ។ ដកស្រង់ពី Ellen G. White, The Ministry of Healing, page 143, adpated។ ព្រះយេស៊ូវបានទតឃើញថា មនុស្សលោកត្រូវការឃើញដំណឹងល្អ មិនមែនត្រឹមតែឮដំណឹងល្អដែលបានចែកចាយតែប៉ុណ្ណោះនោះទេ។ ជីវិតរបស់យើងនឹងក្លាយជាបន្ទាល់ដ៏មានអំណាចមួយ។ ជីវិតរបស់យើងនឹងផ្តល់អំណាចដល់ពាក្យសម្តីរបស់យើង។