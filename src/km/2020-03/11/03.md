---
title:  រឿងផ្ទាល់ខ្លួនរបស់យើងអំពីព្រះយេស៊ូវ
date:  07/09/2020
---

លោកយ៉ូហាន និងលោកយ៉ាកុបជាកូនរបស់លោកសេបេដេ។ លោកយ៉ាកុប និងលោកយ៉ូហាន ក៏ត្រូវបានគេហៅថាជា «កូនផ្គរលាន់» (ម៉ាកុស 3៖17)។ ព្រះយេស៊ូវគឺជាអ្នកដែលបានដាក់ឈ្មោះនេះ អោយលោកយ៉ូហាន និងលោកយ៉ាកុប។ លោកយ៉ូហានជាមនុស្សដែលឆាប់ខឹងលឿន។ ព្រះគម្ពីរបានបង្ហាញប្រាប់យើងអំពីគ្រាមួយ នៅពេលដែលលោកយ៉ូហានខឹងជាខ្លាំង។ ព្រះយេស៊ូវ និងសិស្សរបស់ទ្រង់ បានធ្វើដំណើរឆ្លងកាត់ ពួកគេបានព្យាយាមស្វែងរកកន្លែងស្នាក់នៅមួយយប់នៅក្នុងភូមិមួយ។ ប៉ុន្តែ សាសន៍ សាម៉ារីពុំចូលចិត្តសាសន៍យូដានោះទេ។ ម៉្លោះហើយ បានជាសាសន៍សាម៉ារីពុំបានផ្តល់កន្លែងដល់ព្រះយេស៊ូវ និងសិស្សរបស់ទ្រង់អោយស្នាក់នៅកន្លែងណាមួយនៅក្នុងភូមិរបស់គេឡើយ។

លោកយ៉ាកុប និងលោកយ៉ូហានបានគិតថា ពួកគេដឹងច្បាស់អំពីរបៀបដោះស្រាយបញ្ហាតប ទៅនឹងឥរិយាបថដ៏អាក្រក់របស់សាសន៍សាម៉ារី។ «ព្រះអម្ចាស់អើយ តើទ្រង់សព្វព្រះហឫទ័យ ឲ្យយើង ខ្ញុំហៅភ្លើងឲ្យធ្លាក់ពីលើមេឃមកបញ្ឆេះគេ ដូចជាលោកអេលីយ៉ាបានធ្វើដែរឬអី» (លូកា 9៖54)។ ចម្លើយ របស់ព្រះយេស៊ូវបានធ្វើអោយលោកយ៉ាកុប និងលោកយ៉ូហានមានការភ្ញាក់ផ្អើលជាខ្លាំង។ ទ្រង់បែរជា បន្ទោសដល់ពួកគេទៅវិញ។ នោះពួកគេបានចាកចេញពីភូមិដោយស្ងៀមស្ងាត់ទៅ។ វិធីសាស្ត្ររបស់ ព្រះយេស៊ូវគឺជាការបង្ហាញសេចក្តីស្រឡាញ់ តែពុំមែនជាការបង្ខំនោះទេ។

កំហឹងរបស់លោកយ៉ូហានបានផ្លាស់ប្តូរទៅ ដោយសារតែគាត់នៅជិតនឹងព្រះយេស៊ូវ។ លោក យ៉ូហានបានប្រកបដោយសេចក្តីស្រឡាញ់ សេចក្តីសប្បុរស និងវិញ្ញាណនៃសេចក្តីសុភាពរាបសា។ ពាក្យ ថា «ស្រឡាញ់» ត្រូវបានសរសេរជិត40ដងនៅក្នុងសំបុត្រទីមួយរបស់លោកយ៉ូហាន។

`សូមអានខគម្ពីរយ៉ូហានទី1 1៖1-4; យ៉ូហានទី1 3៖1; យ៉ូហានទី1 4៖7-11 និងយ៉ូហាន ទី1 5៖1-5។ តើខទាំងនេះបង្ហាញលោកអ្នកអ្វីខ្លះ អំពីរឿងផ្ទាល់ខ្លួនរបស់លោកយ៉ូហានអំពីព្រះយេស៊ូវ? តើការផ្លាស់ប្តូរអ្វីខ្លះ ដែលបានកើតឡើងនៅក្នុងជីវិតរបស់លោកយ៉ូហាន ដោយព្រោះតែចំណងមិត្តភាព របស់គាត់ជាមួយនឹងព្រះយេស៊ូវ?`

ក្បួនច្បាប់នៃជីវិតមានសារៈសំខាន់ជាទីបំផុត។ អ្នកស្រីអែល្លិន ជីវ៉ៃត៍បានមានប្រសាសន៍អំពី ក្បួនច្បាប់នេះយ៉ាងដូច្នេះ៖ «ការបង្ខិតបង្ខំរបស់យើងនឹងប្រឆាំងទាស់ជាមួយនឹងការគ្រប់គ្រងរបស់ព្រះ។ ព្រះ គ្រាន់តែចង់អោយមនុស្សលោកបម្រើទ្រង់ ដោយព្រោះពួកគេស្រឡាញ់ទ្រង់ប៉ុណ្ណោះ។ សេចក្តីស្រឡាញ់ ពុំអាចបង្ខំបានឡើយ។ សេចក្តីស្រឡាញ់ពុំអាចយកឈ្នះដោយការបង្ខិតបង្ខំ ឬដោយអំណោចបានឡើយ»។ ដកស្រង់ពី The Desire of Ages, page 22, adpated។

សេចក្តីស្រឡាញ់របស់ព្រះយេស៊ូវនឹងបំពេញយើង នៅពេលដែលយើងថ្វាយជីវិតទាំងស្រុងរបស់យើងទៅឯព្រះយេស៊ូវ។ ភ័ស្តុតាងដ៏ខ្លាំងក្លាបំផុតនៃសាសនាគ្រីស្ទគឺជាជីវិតដែលបានផ្លាស់ប្តូរ។ តើភ័ស្តុតាងនេះមានន័យថា យើងនឹងពុំមានកំហុសត្រង់ណាមួយនៅក្នុងការបង្ហាញសេចក្តីស្រឡាញ់ និង សេចក្តីមេត្តាករុណារបស់ព្រះយេស៊ូវឬ? ទេ ពុំមែនដូច្នោះឡើយ។ ជីវិតដែលបានផ្លាស់ប្តូរមានន័យថា សេចក្តីស្រឡាញ់របស់ព្រះយេស៊ូវនឹងត្រូវបានឃើញនៅក្នុងជីវិតរបស់យើង។ នេះគឺជាព្រះពរសម្រាប់មនុស្សគ្រប់គ្នាដែលនៅជំុវិញយើង។

`តើលោកអ្នកបង្ហាញសេចក្តីស្រឡាញ់របស់ព្រះយេស៊ូវទៅកាន់អ្នកដទៃបានប៉ុនណាដែរ? តើចម្លើយរបស់លោកអ្នកបង្ហាញលោកអ្នកអ្វីខ្លះ អំពីខ្លួនរបស់លោកអ្នកផ្ទាល់?`