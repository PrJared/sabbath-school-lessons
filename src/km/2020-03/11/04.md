---
title:  ការប្រាប់រឿងអំពីព្រះយេស៊ូវ
date:  08/09/2020
---

តើអ្នកណាដែលព្រះយេស៊ូវបានចាត់អោយទៅចែកចាយដំណឹងល្អជាលើកដំបូង? ម្នាក់នោះ ពុំមែនជាសិស្សរបស់ទ្រង់ដែលតែងតែនៅជិតទ្រង់នោះទេ។ មនុស្សដំបូងគេដែលព្រះបានបញ្ជូនអោយ ទៅគឺជាបុរសពីរនាក់ដែលមានអារក្សអសោចចូល។ ពួកគេបានបំភ័យអ្នកភូមិ និងធ្វើអោយចិត្តរបស់ពួក គេភ័យខ្លាចជាខ្លាំង មុនពេលដែលព្រះយេស៊ូវបានពាល់ជីវិតរបស់ពួកគេ។

អារក្សអសោចបានធ្វើអោយបុរសម្នាក់មានកំឡាំងយ៉ាងខ្លាំងដែលអាចធ្វើអោយគាត់កាត់ផ្តាច់ ច្រវាក់ដែលអ្នកភូមិបានចងគាត់។ បន្ទាប់មក បុរសម្នាក់នេះបានស្រែកចេញជាសំឡេងដ៏គួរអោយរន្ធត់ជាទីបំផុត។ គាត់អារខ្លួនរបស់គាត់ដោយថ្មស្រួចៗ។ សម្រែករបស់បុរសទាំងនេះបានបង្ហាញពីភាពឈឺ ចាប់យ៉ាងខ្លាំងនៅក្នុងវិញ្ញាណរបស់ពួកគេ (ម៉ាថាយ8៖28, 29; ម៉ាកុស 5៖1-5)។

ប៉ុន្តែ ក្រោយមក ពួកគេបានជួបព្រះយេស៊ូវ។ ជីវិតរបស់ពួកគេត្រូវបានផ្លាស់ប្តូរជារៀងរហូត។ ព្រះយេស៊ូវបានបណ្តេញអារក្យអសេោចចេញពីរាងកាយគេទៅ។ អារក្សទាំងនោះបានចូលទៅក្នុងហ្វូង នៃសត្វជ្រូក។ បន្ទាប់មក សត្វជ្រូកទាំងនោះបានលោតចុះពីជំរាលភ្នំចូលទៅក្នុងសមុទ្រស្លាប់អស់ទៅ (ម៉ាថាយ 8៖32-34; ម៉ាកុស 5៖13, 14)។

`សូមអានខគម្ពីរម៉ាកុស 5៖1-17។ តើមានអ្វីកើតឡើងចំពោះបុរសទាំងពីរនាក់នេះ? តើអ្នក ស្រុកភូមិបានឃើញអ្វីខ្លះ នៅពេលដែលពួកគេចូលមកមើលអ្វីដែលបានកើតឡើងនោះ?`

បុរសទាំងពីរនាក់ដែលមានអារក្សអសោចចូលត្រូវបានផ្លាស់ប្តូរដោយអំណាចរបស់ព្រះយេស៊ូវ។ អ្នកស្រុកភូមិបានឃើញបុរសទាំងនោះអង្គុយនៅទាបព្រះបាទារបស់ព្រះយេស៊ូវ។ បុរសទាំងពីរនាក់បាន ផ្ទៀងស្តាប់គ្រប់ពាក្យដែលព្រះយេស៊ូវបានមានបន្ទូល។ ដូចដែលអ្នកបានដឹងស្រាប់ហើយថា កណ្ឌគម្ពីរ ម៉ាថាយបានចែងថា បុរសពីរនាក់ត្រូវបានប្រោសអោយរួចពីអារក្សអសោច។ ប៉ុន្តែ រឿងរបស់លោក ម៉ាកុស បានបង្ហាញប្រាប់យើងអំពីបុរសតែម្នាក់ប៉ុណ្ណោះ។ អ្វីដែលសំខាន់នោះគឺថា ព្រះយេស៊ូវបានស្អាងបុរសទាំងពីរនាក់សាជាថ្មី។ ទ្រង់បានប្រោសរូបកាយ ចិត្តគំនិត អារម្មណ៍ និងវិញ្ញាណរបស់ពួកគេ។

`សូមអានខគម្ពីរម៉ាកុស 5៖18-20។ បុរសទាំងនេះដែលបានផ្លាស់ប្តូរចង់ទៅតាមព្រះយេស៊ូវ ដូចដែលលោកអ្នកបានឃើញនៅក្នុងខទាំងនេះ។ ប៉ុន្តែ តើព្រះយេស៊ូវបានបញ្ជូនពួកគេអោយធ្វើកិច្ចការ អ្វីទៅវិញ?`

«បុរសទាំងនេះគ្រាន់តែបានឮការបង្រៀនដ៏ខ្លីមួយរបស់ព្រះយេស៊ូវប៉ុណ្ណោះ។ ពួកគេពុំធ្លាប់បានឮព្រះយេស៊ូវអធិប្បាយសេចក្តីណាមួយនៅឡើយទេ។ សិស្សរបស់ព្រះយេស៊ូវតែងតែនៅជាប់ជាមួយនឹង ព្រះយេស៊ូវជារៀងរាល់ថ្ងៃ។ ម៉្លោះហើយ ពួកគេបានដឹងអំពីរបៀបបង្រៀនទៅកាន់អ្នកដទៃ។ ប៉ុន្តែ បុរសទាំងនេះពុំដែលដឹងអំពីរបៀបបង្រៀនទាល់តែសោះ។ ទន្ទឹមនឹងនេះ ពួកគេបានយកជីវិតដែលបានផ្លាស់ប្តូររបស់ពួកគេមកធ្វើជាភ័ស្តុតាងដ៏រស់ ដើម្បីបង្ហាញដល់អ្នកដទៃថា ព្រះយេស៊ូវគឺជាព្រះអង្គសង្គ្រោះ។ បុរសទាំងនេះបានប្រាប់អំពីអ្វីដែលពួកគេបានដឹង។ ពួកគេបានប្រាប់អំពីអ្វីដែលពួកគេបានឃើញ បានឮ និងមាន អារម្មណ៍អំពីអំណាចរបស់ព្រះយេស៊ូវ»។