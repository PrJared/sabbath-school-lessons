---
title:  ការថ្លែងទីបន្ទាល់ដោយមានការធានា
date:  09/09/2020
---

`សូមអានខគម្ពីរយ៉ូហានទី1 5៖11-13; ហេព្រើរ 10៖19-22 និង កូរិនថូសទី1 15៖1, 2។ តើខទាំងនេះបង្ហាញសេចក្តីសង្ឃឹមអ្វីដល់យើង អំពីជីវិតដ៏នៅអស់កល្បរបស់យើង? តើហេតុអ្វីបាន ជាយើងអាចធ្វើទីបន្ទាល់ដោយមានការធានាថា ព្រះទ្រង់បានសង្គ្រោះយើង?`

យើងពុំអាចនឹងចែកចាយសេចក្តីជំនឿនេះជាមួយនឹងអ្នកដទៃទៀតបានឡើយ ប្រសិនបើយើង ពុំជឿថា ព្រះយេស៊ូវបានសង្គ្រោះយើងនោះ។ យើងពុំអាចចែករំលែកនូវអ្វីដែលយើងគ្មាននោះឡើយ។ មានគ្រីស្ទានដែលល្អ និងមានចិត្តសប្បុរសដែលពួកគេតែងតែរស់នៅក្នុងភាពភ័យខ្លាច។ ពួកគេមាន សេចក្តីសង្ស័យថា តើពួកគេនឹងមានសេចក្តីល្អគ្រប់គ្រាន់ ដើម្បីអោយព្រះសង្គ្រោះពួកគេដែរឬទេ? ខណៈ ដែលព្រឹទ្ធាចារ្យ ដែលជាអ្នកអធិប្បាយដ៏មានវ័យចំណាស់ម្នាក់បានមានប្រសាសន៍ថា «នៅពេលដែលខ្ញុំក្រឡេកមើលខ្លួនខ្ញុំឡើងវិញ ខ្ញុំពុំឃើញមានកន្លែងណាដែលធ្វើអោយខ្ញុំបានសង្គ្រោះទាល់តែសោះ។ ប៉ុន្តែ នៅពេលដែលខ្ញុំសម្លឹងមើលទៅឯព្រះយេស៊ូវវិញ ខ្ញុំពុំឃើញមានកន្លែងណាដែលធ្វើអោយខ្ញុំបាត់បង់ សេចក្តីសង្គ្រោះនោះឡើយ។ ព្រះបន្ទូលរបស់ព្រះអម្ចាស់ដែលទ្រង់បានមានបន្ទូលចេញពីព្រះឱស្ឋរបស់ ទ្រង់មក ព្រះបន្ទូលទាំងនោះគឺជាសេចក្តីពិតនៅគ្រប់ទាំងសម័យដែលថា៖ អស់ទាំងមនុស្សនៅចុងផែនដី អើយ ចូរមើលមកអញ ហើយទទួលសេចក្តីសង្គ្រោះចុះ ដ្បិតអញនេះជាព្រះ ឥតមានណាទៀតឡើយ» (អេសាយ 45៖22)។

ព្រះអម្ចាស់របស់យើងចង់សង្គ្រោះយើងជាខ្លាំងណាស់។ លើសជាងនេះទៅទៀត ទ្រង់បាន ប្រទានអំណោយដែលជាជីវិតអស់កល្បដល់យើងដោយមិនគិតថ្លៃ។ ទ្រង់ចង់ប្រទានអំណោយមួយនេះ ដើម្បីបំពេញចិត្តរបស់យើងដោយសេចក្តីអំណរ។ ទ្រង់ចង់រំដោះយើងចេញពីអំពើបាប និងអំពើរំលង។ ទ្រង់ចង់អោយយើងបានរាប់ជាសុចរិត ដើម្បីអោយបានមេត្រីជាមួយនឹងទ្រង់។ លោកប៉ុលបានមានប្រសាសន៍ ថា «ដូច្នេះ ដែលយើងរាល់គ្នាបានរាប់ជាសុចរិត ដោយការជឿ នោះឈ្មោះថា យើងបានមេត្រីនឹងព្រះដោយ សារព្រះយេស៊ូវគ្រីស្ទ ជាព្រះអម្ចាស់នៃយើងរាល់គ្នាហើយ» (រ៉ូម 5៖1)។ លោកប៉ុលក៏មានប្រសាសន៍ទៀត ដែរថា យើងអាចជឿទុកចិត្តបានថា «ឯអ្នកណាដែលមានព្រះរាជបុត្រានោះក៏មានជីវិតដែរ តែអ្នកណាដែល គ្មានព្រះរាជបុត្រានៃព្រះទេ នោះគ្មានជីវិតឡើយ» (យ៉ូហានទី1 5៖12)។

យើងបានទទួលជឿព្រះយេស៊ូវដោយសេចក្តីជំនឿ។ បន្ទាប់មក ទ្រង់នឹងសណ្ឋិតនៅក្នុងចិត្តរបស់យើងតាមរយៈអំណាចនៃព្រះវិញ្ញាណបរិសុទ្ធរបស់ទ្រង់។ ដោយសារមូលហេតុនេះហើយ បានជា យើងមានអំណោយទាននៃជីវិតអស់កល្បរហូតមកដល់សព្វថ្ងៃនេះ។ តើរឿងនេះមានន័យថា យើងនឹង មិនអាចបាត់បង់អំណោយដែលជាព្រះគុណ និងសេចក្តីមេត្តាករុណារបស់ព្រះបានទេ? យើងនៅតែអាច បាត់បង់អំណោយទាំងនេះបាន។ (សូមអានខគម្ពីរពេត្រុសទី2 2៖18-22; ហេព្រើរ 3៖6; វិវរណៈ 3៖5)។

យើងតែងតែមានជម្រើសក្នុងការងាកចេញពីព្រះ។ ប៉ុន្តែ តើយើងចង់បានជម្រើសបែបនោះធ្វើអ្វី? ឥឡូវនេះ យើងបានដឹងអំពីសេចក្តីស្រឡាញ់របស់ទ្រង់។ យើងបានយល់កាន់តែច្បាស់អំពីមូល-ហេតុដែលទ្រង់សុគតជំនួសយើង។ ម៉្លោះហើយ យើងគួរតែសម្លឹងរកមើលឱកាសជារៀងរាល់ថ្ងៃ ដើម្បីចែកចាយព្រះគុណដែលយើងមាននៅក្នុងព្រះយេស៊ូវជាមួយនឹងអ្នកដទៃវិញ។

តើលោកអ្នកជឿថា លោកអ្នកបានសង្គ្រោះតាមរយៈព្រះយេស៊ូវដែរឬទេ? ប្រសិនបើលោក អ្នកជឿ តើហេតុអ្វីបានជាលោកអ្នកប្រាកដម៉្លេះ? តើខគម្ពីរណាខ្លះ ដែលលោកអ្នករកឃើញអំពីហេតុផល សម្រាប់ការធានារបស់លោកអ្នក? ប្រសិនបើលោកអ្នកពុំជឿថា បានសង្គ្រោះតាមរយៈព្រះយេស៊ូវនោះ ទេ តើហេតុអ្វីបានជាលោកអ្នកស្ទាក់ស្ទើរ? តើលោកអ្នកអាចស្វែងរកការធានាដែលលោកអ្នកត្រូវការបាន ដោយរបៀបណា?