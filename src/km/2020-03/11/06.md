---
title:  ដំណឹងដ៏វិសេសក្នុងការថ្លែងពីទីបន្ទាល់
date:  10/09/2020
---

«ខ្ញុំបានជាប់ឆ្កាងជាមួយនឹងព្រះគ្រីស្ទ ប៉ុន្តែខ្ញុំរស់នៅ មិនមែនជាខ្ញុំទៀត គឺជាព្រះគ្រីស្ទទ្រង់រស់ ក្នុងខ្ញុំវិញ ហើយដែលខ្ញុំរស់ក្នុងសាច់ឈាមឥឡូវនេះ នោះគឺរស់ដោយសេចក្តីជំនឿ ជឿដល់ព្រះរាជបុត្រា នៃព្រះ ដែលទ្រង់ស្រឡាញ់ខ្ញុំ ក៏បានប្រគល់ព្រះអង្គទ្រង់ជំនួសខ្ញុំហើយ» (កាឡាទី 2៖20)។

ជាការពិតណាស់ មានរឿងខ្លះដែលយើងត្រូវតែលះបង់ នៅពេលដែលយើងទទួលជឿព្រះ- យេស៊ូវ។ ទ្រង់សំណូមពរអោយយើងលះបង់រឿងទាំងអស់នេះ។ ព្រះយេស៊ូវបានបញ្ជាក់យ៉ាងច្បាស់ពី អ្វីដែលយើងត្រូវធ្វើ ដើម្បីដើរតាមទ្រង់ថា៖ «បើអ្នកណាចង់មកតាមខ្ញុំ ត្រូវឲ្យអ្នកនោះលះកាត់ចិត្តខ្លួនឯង ទាំងផ្ទុកឈើឆ្កាងខ្លួនរាល់តែថ្ងៃ ហើយមកតាមខ្ញុំចុះ» លូកា(9៖23)។ សេចក្តីស្លាប់នៅលើឈើឆ្កាងគឺជាសេចក្តីស្លាប់ដ៏ឈឺចាប់បំផុត។ នៅពេលដែលយើងថ្វាយជីវិតរបស់យើងដល់ព្រះយេស៊ូវ នោះជីវិតចាស់ របស់យើងនឹងត្រូវព្យួរអោយស្លាប់នៅលើឈើឆ្កាងផងដែរ (សូមអានខគម្ពីររ៉ូម 6៖6)។ ដ្បិតនោះគឺជាសេចក្តីដ៏ឈឺចាប់បំផុត។ ការឈឺចាប់នេះគឺជាដំណាក់កាលក្នុងការលះបង់អ្វីៗដែលយើងប្រាថ្នា និងទម្លាប់ ពេញមួយជីវិតរបស់យើង។ ប៉ុន្តែ រង្វាន់តបស្នងនឹងការឈឺចាប់ដែលយើងត្រូវទទួលនោះនឹងមានតម្លៃជទីបំផុត។

រឿងនៅក្នុងព្រះគម្ពីរទាក់ទងនឹងអ្វីដែលព្រះយេស៊ូវបានធ្វើសម្រាប់យើង អាចផ្លាស់ប្តូរជីវិត របស់យើងបាន។ រឿងទាំងនេះពុំមែនជាអ្វីដែលយើងលះបង់សម្រាប់ព្រះយេស៊ូវនោះឡើយ តែជារឿងដែលព្រះយេស៊ូវបានធ្វើសម្រាប់យើងទៅវិញទេ។

ប្រវត្តិសាស្ត្រនៃសាសនាគ្រីស្ទមានពេញដោយរឿងអំពីមនុស្សដែលបានលះបង់អ្វីៗជាច្រើនសម្រាប់ព្រះយេស៊ូវ។ តើមនុស្សទាំងនេះចង់ទទួលបានជីវិតអស់កល្បតាមរយៈសកម្មភាពរបស់ពួកគេឬ? ទេ ពុំមែនដូច្នោះទេ។ គ្មានអ្វីដែលយើងអាចធ្វើ ដើម្បីផ្គាប់ដល់ព្រះបាននោះទេ។ បុរស និងស្ត្រីទាំងនេះ បានយល់អំពីអ្វីដែលព្រះគ្រីស្ទបានធ្វើសម្រាប់ពួកគេ។ ម៉្លោះហើយ ពួកគេសុខចិត្តលះបង់អ្វីៗគ្រប់យ៉ាង សម្រាប់ព្រះយេស៊ូវក្នុងការដើរតាមទ្រង់។

`រឿងផ្ទាល់ខ្លួនរបស់យើងអំពីព្រះយេស៊ូវតែងតែទាក់ទងទៅនឹងអ្វីដែលព្រះយេស៊ូវបានធ្វើសម្រាប់ យើង។ សូមអានខគម្ពីរយ៉ូហាន 1៖12; យ៉ូហាន 10៖10; យ៉ូហាន 14៖27 និងកូរិនថូសទី1 1៖ 30។ សូមរៀបរាប់អំពីអំណោយមួយចំនួនដែលជាព្រះគុណរបស់ព្រះដែលលោកអ្នកបានរកឃើញនៅ ក្នុងខគម្ពីរខាងលើ។`

ខណៈពេលដែលលោកអ្នកអានខគម្ពីរខាងលើ សូមគិតអំពីអ្វីដែលព្រះយេស៊ូវបានធ្វើសម្រាប់ លោកអ្នក។ ប្រហែលជាលោកអ្នកអាចជាគ្រីស្ទានដ៏ស្មោះត្រង់ម្នាក់ពេញមួយជីវិតរបស់លោកអ្នក។ ឬ ប្រហែលជាលោកអ្នកចូលទៅឯព្រះយេស៊ូវ បន្ទាប់ពីបទពិសោធន៍ដ៏មានអំណាចមួយបានផ្លាស់ប្តូរលោក អ្នក។ សូមគិតអំពីសេចក្តីល្អដែលព្រះយេស៊ូវមានចំពោះលោកអ្នក ព្រមទាំងសេចក្តីសុខសាន្ត និងសេចក្តី រីករាយដែលទ្រង់បានប្រទានដល់លោកអ្នកផងដែរ។ សូមគិតអំពីគ្រាដែលទ្រង់បានប្រទានកម្លាំងដល់លោកអ្នកអោយប្រឈមជាមួយនឹងបញ្ហា និងពេលវេលាលំបាកជាច្រើននៅក្នុងជីវិត។

`តើព្រះយេស៊ូវបានសូមអោយយើងលះបង់អ្វីខ្លះ សម្រាប់ទ្រង់? តើលោកអ្នកបានរៀនអ្វីខ្លះ ចេញពីបទពិសោធន៍ទាំងនោះរបស់លោកអ្នក? តើអ្វីដែលលោកអ្នកបានរៀនអាចក្លាយមកជាព្រះពរទៅ ដល់អ្នកដទៃយ៉ាងដូចម្តេច?`