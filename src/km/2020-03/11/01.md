---
title:  ការចែកចាយរឿងអំពីព្រះយេស៊ូវ
date:  05/09/2020
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
អេភេសូរ 2៖1-3; យ៉ូហានទី1 1៖1-4; ម៉ាកុស 5៖18-20; ហេព្រើរ 10៖19-22; កាឡាទី 2៖20។

> <p>ខចងចាំ</p>
> «ខ្ញុំបានសរសេរសេចក្តីទាំងនេះ ផ្ញើមកអ្នករាល់គ្នា ដែលជឿដល់ព្រះនាមព្រះរាជបុត្រានៃព្រះ ដើម្បីឲ្យអ្នករាល់គ្នាបានដឹងថា អ្នករាល់គ្នាមានជីវិតអស់កល្បជានិច្ចហើយ» (យ៉ូហានទី1 5៖13)។

ដូចដែលយើងពិភាក្សាគ្នារួចមកហើយថា ជីវិតដែលបានផ្លាស់ប្តូរគឺជាភ័ស្តុតាងដ៏មានអំណាចបំផុតក្នុងការចែកចាយដំណឹងល្អ។ មនុស្សប្រហែលជំទាស់ទៅនឹងគោលជំនឿរបស់លោកអ្នក។ ពួកគេ ប្រហែលជាពុំយល់ស្របទៅនឹងសេចក្តីបង្រៀននៃព្រះគម្ពីររបស់លោកអ្នក។ ពួកគេប្រហែលនិយាយមក កាន់លោកអ្នកថា លោកអ្នកពុំបានយល់អំពីព្រះគម្ពីរនោះទេ។ ប៉ុន្តែ តើអ្នកណាអាចនឹងប្រកែកជាមួយនឹង ទីបន្ទាល់ផ្ទាល់របស់លោកអ្នកអំពីព្រះយេស៊ូវ និងអ្វីដែលទ្រង់បានធ្វើនៅក្នុងជីវិតរបស់លោកអ្នកសំខាន់ប៉ុនណាសម្រាប់លោកអ្នកនោះ?

ការធ្វើបន្ទាល់គឺជាការចែកចាយអំពីអ្វីដែលលោកអ្នកបានដឹងអំពីព្រះយេស៊ូវ។ ការធ្វើបន្ទាល់គឺជាការអនុញ្ញាតអោយមនុស្សដទៃបានដឹងអំពីព្រះយេស៊ូវ និងអ្វីដែលទ្រង់បានធ្វើសម្រាប់យើងសំខាន់ប៉ុនណា។ អ្នកខ្លះបានគិតថា ការធ្វើបន្ទាល់គឺគ្រាន់តែជាការព្យាយាមបង្ហាញថា អ្វីដែលពួកគេជឿគឺត្រឹមត្រូវ រីឯគោលជំនឿរបស់អ្នកដទៃគឺមិនត្រឹមត្រូវតែប៉ុណ្ណោះ។ ប៉ុន្តែ ប្រសិនបើយើងធ្វើបន្ទាល់ដោយគ្រាន់តែគិត យ៉ាងដូច្នេោះ នោះយើងនឹងពុំអាចនាំមនុស្សជាច្រើនទៅឯព្រះយេស៊ូវបានឡើយ។ បន្ទាល់របស់យើងអំពី ព្រះយេស៊ូវត្រូវតែចេញមកពីចិត្តដែលបានផ្លាស់ប្តូរដោយសេចក្តីមេត្តាករុណា សេចក្តីលើកលែងទោស សេចក្តីស្រឡាញ់ និងសេចក្តីពិតរបស់ទ្រង់។ ពេលនោះ អ្នកដទៃនឹងមើលឃើញសេចក្តីពិតដែលយើងជឿបានផ្លាស់ប្តូរជីវិតរបស់យើងដោយរបៀបណា។ នោះគឺជាហេតុផលដ៏សំខាន់ដែលយើងត្រូវតែរស់នៅ តាមគោលជំនឿរបស់យើង។

យើងត្រូវតែបង្ហាញថា រាល់ការបង្រៀនទាំងអស់នៃព្រះគម្ពីរគឺផ្តោតទៅលើព្រះយេស៊ូវ ព្រមទាំង បង្ហាញអំពីសេចក្តីស្រឡាញ់របស់ទ្រង់ផងដែរ។ ពេលនោះ អ្នកដទៃនឹងចង់ទទួលយកសេចក្តីទាំងឡាយដែលព្រះគម្ពីរបានសំដែងមក។