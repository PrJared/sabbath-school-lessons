---
title:  ការផ្តោតទៅលើគ្រាចុងក្រោយនៃកណ្ឌគម្ពីរវិវរណៈ
date:  14/09/2020
---

កណ្ឌគម្ពីរទាំង4នៃព្រះគម្ពីរសញ្ញាថ្មីត្រូវបានគេហៅថា ដំណឹងល្អទាំង4។ ដំណឹងល្អទាំង4ជាទូទៅពិពណ៌នាអំពីការយាងមកជាលើកទី1របស់ព្រះយេស៊ូវ។ ដំណឹងល្អទាំងនេះបានបង្ហាញប្រាប់រឿងអំពីការប្រសូតរបស់ព្រះយេស៊ូវ ព្រះជន្មរបស់ទ្រង់ ព័ន្ធកិច្ចរបស់ទ្រង់សម្រាប់ព្រះនៅលើផែនដី ការ សុគតរបស់ទ្រង់នៅលើឈើឆ្កាង និងការមានព្រះជន្មរស់ពីសុគតឡើងវិញ។ ដំណឹងល្អទាំង4ក៏បានចែង អំពីការយាងមកជាលើកទី2ផងដែរ។ ប៉ុន្តែ សេចក្តីនោះពុំមែនជាប្រធានបទសំខាន់បំផុតរបស់ពួកគេនោះទេ។ កណ្ឌគម្ពីរវិវរណៈបានបកស្រាយទៅលើប្រធានបទនៃការយាងមកជាលើកទី2ដែលដំណឹងល្អទាំង4ពុំបានបកស្រាយនោះ។ ប្រធានបទដ៏សំខាន់បំផុតនៃកណ្ឌគម្ពីរវិវរណៈគឺជាគ្រាចុងក្រោយនៃសង្គ្រាមរវាងព្រះ និងសាតាំង។ បទទំនាយដ៏សំខាន់បំផុតនៃកណ្ឌគម្ពីរនេះគឺជាគ្រាចុងក្រោយនៅក្នុងការយាងមកជាលើកទី2របស់ព្រះយេស៊ូវ។

`សូមអានខគម្ពីរវិវរណៈ1៖7; វិវរណៈ 11៖15; វិវរណៈ 14៖14-20 និងវិវរណៈ 19៖11- 18។ តើមានអ្វីកើតឡើងនៅក្នុងខនីមួយៗនេះ? តើព្រឹត្តិការណ៍ទាំងនោះបានបញ្ចប់ដោយរបៀបណា?`

បទទំនាយនីមួយៗបានបញ្ចប់ដោយការយាងមកជាលើកទី2របស់ព្រះយេស៊ូវចាប់ពីជំពូក1 រហូតដល់ជំពូកចុងក្រោយនៅក្នុងកណ្ឌគម្ពីរវិវរណៈ។ «កូនចៀមដែលគេបានសម្លាប់» (វិវរណៈ 5៖12) នឹងយាងត្រឡប់មកវិញ។ ទ្រង់គឺជាស្តេច «លើអស់ទាំងស្តេច ជាព្រះអម្ចាស់លើអស់ទាំងព្រះអម្ចាស់» (វិវរណៈ 19៖15, 16)។ ព្រះយេស៊ូវនឹងកំទេចខ្មាំងសត្រូវដែលធ្វើទុក្ខបៀតបៀនដល់រាស្ត្ររបស់ព្រះដោយសារសេចក្តីជំនឿរបស់ពួកគេ (វិវរណៈ 17ៈ14)។ ព្រះយេស៊ូវនឹងរំដោះរាស្ត្ររបស់ទ្រង់ចេញពីជីវិតនៃអំពើបាប។ ទ្រង់នឹងដោះលែងពួកគេពីសុបិនដ៏អាក្រក់នៃអំពើបាប ហើយនាំពួកគេត្រឡប់ទៅឯ លំនៅដើមរបស់ពួកគេវិញ។ សង្គ្រាមលោករវាងសេចក្តីល្អ និងសេចក្តីអាក្រក់បញ្ចប់ទៅ។ ព្រះនឹងបង្កើត ផែនដីថ្មី ហើយអស់អ្នកដែលបានសង្គ្រោះនឹងរស់នៅទីនោះជាមួយនឹងព្រះអម្ចាស់របស់ពួកគេជារៀង រហូត។ (វិវរណៈ 21៖1-4)។

ព្រះយេស៊ូវបានមានបន្ទូលនៅក្នុងខគម្ពីរវិវរណៈ 22៖7ថា «មើល អញមកជាឆាប់ មានពរហើយអ្នកណាដែលកាន់តាមសេចក្តីទំនាយក្នុងគម្ពីរនេះ»។ (សូមអានខ12, 17 និង20ផងដែរ)។ សារចុងក្រោយរបស់ព្រះយេស៊ូវបានបង្ហាញយ៉ាងច្បាស់ទៅកាន់មនុស្សលោកគ្រប់គ្នា។ ទ្រង់ចង់អោយពួកគេត្រៀមខ្លួនជាស្រេចសម្រាប់ការយាងមកជាលើកទី2របស់ទ្រង់។ ដូច្នេះ ទ្រង់សូមអោយពួកគេ ទទួលយកសេចក្តីស្រឡាញ់ សេចក្តីមេត្តាករុណា និងការកាន់តាមសេចក្តីពិតរបស់ទ្រង់។ កណ្ឌគម្ពីរ វិវរណៈបានបញ្ចប់ជាមួយនឹងការអញ្ជើញរបស់ព្រះយេស៊ូវដែលចែងថា «ព្រះវិញ្ញាណ និងប្រពន្ធថ្មោង ថ្មីពោលថា ‘អញ្ជើញមក ហើយអ្នកណាដែលឮ ក៏ថា អញ្ជើញមកដែរ អ្នកណាដែលស្រេក នោះមានតែមក ហើយអ្នកណាដែលចង់បាន មានតែយកទឹកជីវិតនោះចុះ ឥតចេញថ្លៃទេ’» (វិវរណៈ 22៖17)។

ព្រះអម្ចាស់របស់យើងបានអញ្ជើញមនុស្សគ្រប់គ្នាដែលកំពុងតែស្វែងរកជីវិតអស់កល្បអោយ ចូលទៅឯទ្រង់។ បន្ទាប់មក ទ្រង់បានអញ្ជើញយើងអោយចូលរួមក្នុងការអញ្ជើញអ្នកដទៃអោយទទួលយកសារនៃសេចក្តីស្រឡាញ់របស់ទ្រង់ផងដែរ។ សារនេះនឹងជួយពួកគេអោយត្រៀមខ្លួនរួចជាស្រេច សម្រាប់ការយាងមកជាលើកទី2របស់ព្រះយេស៊ូវ។ ទ្រង់ជិតយាងមកហើយ។ ដូច្នេះ ចូរយើងធ្វើកិច្ចការ រួមគ្នាជាមួយនឹងទ្រង់ចុះ។