---
title:  សារបង្ហាញពីសេចក្តីពិតរបស់លោកពេត្រុស
date:  13/09/2020
---

ព្រះប្រទានបទទំនាយមកកាន់រាស្ត្ររបស់ទ្រង់នៅគ្រប់ទាំងប្រវត្តិសាស្ត្រនៃព្រះគម្ពីរ។ បទទំនាយ ទាំងនេះបានជួយអោយរាស្ត្ររបស់ព្រះត្រៀមខ្លួនជាស្រេចសម្រាប់ហេតុការណ៍ដែលនឹងត្រូវកើតឡើង។ ព្រះតែងតែជ្រាបជានិច្ចអំពីអ្វីដែលនឹងត្រូវកើតឡើង (អេសាយ 46៖9, 10)។ ដូច្នេះ ព្រះបានជួយរាស្ត្រ របស់ទ្រង់អោយត្រៀមខ្លួនជាស្រេចសម្រាប់អនាគត ដោយចាត់ពួកហោរារបស់ទ្រង់អោយមកកាន់ពួកគេ។ ពួកហោរាបានព្រមានរាស្ត្ររបស់ព្រះមុនការជំនុំជំរះរបស់ព្រះប្រឆាំងទាស់នឹងពួកគេ (អេម៉ុស 3៖7)។ ព្រះបានប្រទានសារមួយដល់លោកណូអេ នៅក្នុងថ្ងៃមុនទឹកជំនន់មកដល់។ បន្ទាប់មក លោកណូអេបាន ព្រមានមនុស្សលោកនៅលើផែនដីថា នឹងមានទឹកជំនន់មកដល់។ ព្រះបានជ្រើសរើសលោកយ៉ូសែបអោយ ជួយមនុស្សលោកអោយត្រៀមខ្លួនជាស្រេចសម្រាប់គ្រោះទុរភិក្ស7ឆ្នាំមុនហេតុការណ៍នោះបានកើតឡើង នៅក្នុងស្រុកអេស៊ីព្ទ។ ពួកហោរានៃសាសន៍យូដាបានព្រមានមេដឹកនាំនៃសាសន៍អ៊ីស្រាអែលថា កងទ័ព របស់បាប៊ីឡូននឹងមកបំផ្លាញក្រុងយេរូសាឡឹម។ សាររបស់លោកយ៉ូហានបាទីស្ទបានជួយអោយសាសន៍ យូដាត្រៀមខ្លួនជាស្រេចសម្រាប់ការយាងមកលើកទីមួយរបស់ព្រះយេស៊ូវ។

`សូមអានខគម្ពីរពេត្រុសទី2 1៖12។ តើលោកពេត្រុសបានសរសេរប្រាប់នូូវពាក្យពេចន៍អ្វីខ្លះ នៅក្នុងខទាំងនេះអំពីសារដែលព្រះបានប្រទានតាមរយៈគាត់សម្រាប់គ្រីស្ទាននៅក្នុងសម័យរបស់គាត់?`

`សូមអានខគម្ពីរពេត្រុសទី2 1៖16-21។ យោងទៅតាមការបង្ហាញនៃខទាំងនេះ តើលោក ពេត្រុស និងសិស្សរបស់ព្រះយេស៊ូវបានប្រកាស «សេចក្តីពិតបច្ចុប្បន្ន» អ្វីនៅត្រង់នេះ? សេចក្តីពិតបច្ចុប្បន្នគឺជាសេចក្តីពិតដែលមនុស្សចាំបាច់ត្រូវការដឹងសម្រាប់សម័យដែលពួកគេកំពុងតែរស់នៅ។`

សេចក្តីពិតបច្ចុប្បន្នសម្រាប់សម័យរបស់លោកពេត្រុសគឺថា ព្រះយេស៊ូវបានយាងមកហើយ។ ការសុគតរបស់ព្រះយេស៊ូវនៅលើឈើឆ្កាងបានបង្ហាញអំពីសេចក្តីស្រឡាញ់របស់ព្រះវរបិតា។ អំពើបាបបាន នាំទៅរកសេចក្តីស្លាប់។ ប៉ុន្តែ ព្រះយេស៊ូវបានធ្វើអោយមនុស្សគ្រប់គ្នាអាចទទួលយកជីវិតអស់កល្បបាន។ ប៉ុន្តែ ការទទួល ឬមិនទទួលយកអំណោយមួយនេះ គឺជាជម្រើសរបស់យើង (រ៉ូម 3៖23; រ៉ូម 6៖23; អេភេសូរ 2៖8)។ សារអំពីអំណោយរបស់ព្រះដែលជាជីវិតអស់កល្បនៅក្នុងព្រះយេស៊ូវនឹងមិនដែល ហួសសម័យនោះឡើយ។ សារនេះគឺជាសេចក្តីពិតបច្ចុប្បន្នសម្រាប់មនុស្សលោកទាំងអស់នៅគ្រប់ទាំង សម័យ។

កណ្ឌគម្ពីរចុងក្រោយនៃព្រះគម្ពីរគឺជាកណ្ឌគម្ពីរវិវរណៈ។ កណ្ឌគម្ពីរវិវរណៈបានបង្ហាញអំពី ព្រះយេស៊ូវ និងអំណោយរបស់ទ្រង់ដែលជាជីវិតអស់កល្ប។ កណ្ឌគម្ពីរនេះត្រូវបានសរសេរឡើង ដើម្បី ជួយអោយមនុស្សដែលរស់នៅក្នុងសម័យចុងក្រោយត្រៀមខ្លួនជាស្រេចសម្រាប់ការយាងមកជាលើកទី2 របស់ព្រះយេស៊ូវ។ កណ្ឌគម្ពីរវិវរណៈបានបង្ហាញអ្វីៗគ្រប់យ៉ាំងដែលខុសគ្នាពីរបៀបនៃការរស់នៅរបស់ មនុស្សលោក និងសាសនាដែលអាត្មានិយម។ កណ្ឌគម្ពីរវិវរណៈបានបង្ហាញអំពីព្រះយេស៊ូវ និងព័ន្ធកិច្ចដែលទ្រង់បានបំពេញក្នុងការសង្គ្រោះមនុស្សលោកចាប់ពីទំព័រដំបូងរហូតដល់ទំព័រចុងក្រោយ។ ព្រះយេស៊ូវ គឺជាស្មរបន្ទាល់ដ៏មានព្រះជន្មរស់។ ទ្រង់បានបង្ហាញយើងថា តើព្រះវរបិតាជាអ្នកណា។ ព្រះយេស៊ូវគឺ «ជាអធិបតីលើអស់ទាំងស្តេចនៅផែនដី» (វិវរណៈ 1៖5)។ កណ្ឌគម្ពីរវិវរណៈទាំងមូលគឺផ្តោតទៅលើតួអង្គព្រះយេស៊ូវ។