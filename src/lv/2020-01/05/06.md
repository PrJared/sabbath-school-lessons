---
title:  Pazemīgs un pateicīgs
date:   30/01/2020
---

`Nožēlojošais ķēniņš paziņo: “Viņa priekšā pazūd nebūtībā visi zemes iedzīvotāji” (Dan 4:32). Ņemot vērā kontekstu, kādu svarīgu domu viņš pasaka?`

Kā mēs zinām, ka Nebukadnēcars patiešām pieņem patieso Dievu? Galvenais pierādijums ir fakts, ka Nebukadnēcars pats ir Dan 4. nodaļā ievietotās vēstules autors. Patiešām, lielākā daļa no šīs nodaļas ir vēstules transkripts, ko ķēniņš izplata pa savu milzīgo valsti. Savā vēstulē ķēniņš pastāsta par savu lepnumu un vājprātu, kā arī pazemīgi atzīst Dieva iejaukšanos viņa dzīvē. Senie monarhi nerakstītu par sevi neko pazemojošu. Patiesībā visi senie dokumenti, ko mēs zinām, pagodina ķēniņu. Tāpēc tāds dokuments kā šis, kurā kēninš atzīst savu lepnumu un zvēram līdzīgo uzvedību, norāda uz patiesu atgriešanos. Pie tam rakstot vēstuli, kurā viņš stāsta par savu piedzīvojumu un pazemīgi atzīst Dieva varenību, ķēniņš rīkojas kā misionārs. Viņš nevar vairs ilgāk paturēt pie sevis to, ko ir piedzīvojis un iemācījies no patiesā Dieva. Tas, ko mēs redzam šeit ķēniņa lūgšanā un slavēšanā (Dan 4:31–34), atklāj, cik reāls bija viņa piedzīvojums.

Ķēniņam tagad ir citas vērtības, un viņš spēj atzīt cilvēka varas ierobežojumus. Dziļā pateicības lūgšanā ķēniņš cildina Daniēla Dieva spēku un atzīst, ka “visi zemes iedzīvotāji viņa priekšā tiek uzskatīti par neko” (Dan 4:32). Īsāk sakot, cilvēkiem nav nekā, ar ko viņi varētu lielīties. Tāpēc šis pēdējais ieskats Nebukadnēcara dzīvē, kas sniegts Daniēla grāmatā, parāda ķēniņu pazemīgu un pateicīgu, dziedot slavu Dievam un brīdinot mūs no lepnuma.

Protams, Dievs turpina mainīt cilvēkus arī mūsdienās. Nav svarīgi, cik lepni vai grēcīgi ir cilvēki, Dievā ir žēlastība un spēks pārveidot dumpīgos grēciniekus par Debesu Dieva bērniem.

`Izlasi Fil 2:1–11. Ko mēs šeit atrodam, kam vajadzētu izskaust lepnumu no mūsu dzīves?`