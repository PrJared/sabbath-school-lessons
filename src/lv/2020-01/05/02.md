---
title:  Vai šī nav tā lielā Bābele?
date:   26/01/2020
---

`Izlasi Dan 4:1–33. Kas notiek ar ķēniņu un kāpēc?`

Dievs dod Nebukadnēcaram otru sapni. Šoreiz ķēniņš sapni neaizmirst. Bet, tā kā Babilonijas eksperti atkal cieš neveiksmi, ķēniņš pasauc Daniēlu, lai tas viņam izskaidrotu sapni. Sapnī ķēniņš redz lielu koku, kas sniedzas līdz debesīm, un kāda Debesu būtne pavēl šo koku nocirst. Tikai celms un saknes paliks zemē un tiks slacinātas ar Debesu rasu. Bet Nebukadnēcaru droši vien visvairāk satrauca tā sapņa daļa, kurā Debesu būtne teica: “Tevi izstums no cilvēku sabiedrības, tu mitīsi pie lopiem laukā, zāli tev dos ēst kā lopiem laukā, debess rasa tevi slacinās; septiņi gadi pāries tev pāri” (Dan 4:22). Atzīstot sapņa nopietnību, Daniēls pieklājīgi izsaka vēlēšanos, lai sapnis attiektos uz kēnina ienaidniekiem. Tomēr, būdams uzticīgs vēstij, ko izteica sapnis, Daniēls redz, ka patiesībā sapnis attiecas uz ķēniņu pašu.

Koki Bībelē parasti tiek lietoti kā simboli ķēniņiem, tautām un impērijām (Ec 17; 31; Hoz 14; Cah 11:1, 2; Lk 23:31). Tāpēc lielais koks ir atbilstošs apzīmējums augstprātīgajam ķēniņam. Dievs dod Nebukadnēcaram varu un valdīšanu, tomēr viņam joprojām neizdodas nonākt pie atziņas, ka viss, kas viņam pieder, nāk no Dieva.

`Pievērsies Dan 4:30. Ko ķēniņš pasaka tādu, kas parāda, ka viņš vēl joprojām nav aptvēris brīdinājumu, ko Kungs viņam ir devis?`

Varbūt lepnums ir bīstams ar to, ka tā dēļ mēs varam aizmirst, cik mēs visā esam atkarīgi no Dieva. Ja reiz mēs to aizmirstam, mēs stāvam uz bīstama pamata.

`Ko tu esi paveicis savā dzīvē? Vai tu vari ar to lepoties, nebūdams lielīgs? Ja jā, tad kā?`