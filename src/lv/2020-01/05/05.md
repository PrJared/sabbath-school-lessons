---
title:  Pacel acis uz Debesīm
date:   29/01/2020
---

`Izlasi Dan 4:31–34. Kā un kāpēc ķēniņa dzīvē notiek izmaiņas?`

Dievs ļauj pār Nebukadnēcaru nākt dīvainai slimībai, bet tad Viņš bez piepūles atjauno viņa mentālo stāvokli. Interesanti, ka viss izmainās, kad septiņu gadu beigās, ko bija pravietis paredzējis, sasirgušais ķēniņš paceļ savas acis uz debesīm (Dan 4:31).

“Septiņus gadus Nebukadnēcars bija pārsteigums visiem saviem padotajiem. Jo septiņus gadus viņš bija pazemots visas pasaules priekšā. Tad viņa saprāts tika atjaunots, un, raugoties pazemībā uz Debesu Dievu, viņš atzina dievišķo roku viņa sodīšanā. Viņš publiski atzina savu vainu un Dieva lielo žēlastību viņa atjaunošanā.” (Elena Vaita “Pravieši un ķēniņi”, 520. Ipp.)

Nav šaubu, ka, pacelot savas acis uz Debesīm, var notikt lielas pārmainas. Tiklīdz kēninam atgriezās saprāts, viņš sniedza pierādījumus, ka ir apguvis šo mācību.

Bet šis stāsts nav tik daudz par Nebukadnēcaru kā par Dieva žēlastību. Ķēniņš ir palaidis garām trīs iepriekšējās iespējas pieņemt Israēla Dievu kā savas dzīves Kungu. Šādi gadījumi viņam bija, kad viņš atzina četru jauno jūdu gūstekņu īpašo gudrību (Dan 1. nodaļa), kad Daniēls izskaidro viņa sapni (Dan 2. nodaļa) un kad trīs ebreju vīri tiek izglābti no degošā cepļa (Dan 3. nodaļa). Ja šī izglābšanās galu galā neliek viņam kļūt pazemīgam, kas tad? Neskatoties uz valdnieka ietiepību, Dievs dod viņam ceturto iespēju, visbeidzot manto ķēniņa sirdi un atjauno viņu ķēniņa amatā (Dan 4. nodaļa). Kā Nebukadnēcara gadījums to ilustrē, Dievs dod viņam vienu iespēju pēc otras, lai atjaunotu pareizas attiecības ar Viņu. Kā raksta Pāvils daudzus gadsimtus vēlāk, Kungs “grib, lai visi cilvēki tiek izglābti un nāk pie patiesības atziņas” (1Tim 2:4). Mēs redzam šajā stāstā spēcīgu šīs patiesības piemēru.

`Kā Dievs ir pazemojis tevi? Ko tu iemācījies no šīs pieredzes? Kas tev būtu jādara, lai izvairītos no tā, ka tev šī mācība ir jāmāca vēlreiz?`