---
title:  Misijas ziņas
date:   31/01/2020
---

#### Akmeņu krusa Sicīlijā

_Salvina Maza (85)_

Tēvs ņēma savu trīspadsmit gadus veco Salvīnu Mazu 43 kilometru tālā braucienā ar divriteni uz Itālijas salu Sicīliju.

Tomēr šī ekskursija nebija izpriecas brauciens.

„Ciematā Rosolini dzīvo kāda ģimene, kura lūdz palīdzību Bībeles izpētē,” viņš sacīja, pirms mēs devāmies ceļā. „Brauc mums līdzi un klausies, kā līdzdalīt vēsti par Jēzu.” 

Tēvam automašīnas nebija, un tādēļ viņi no savas pilsētiņas Ragusas, kura atradās kalnainā apvidū, ceļā devās ar divriteņiem. Viņiem pievienojās viņu draugs Džovanni Giallanza, pirmais Septītās dienas adventists Ragusā. Džovanni tēvu ar adventistu draudzi iepazīstināja pēc tam, kad par šo draudzi viņš bija uzzinājis Šveicē.

Pēc kāda laika abi vīri un meitene ieradās ģimenes mājā Rosolini. Viņu ierašanās izraisīja lielu interesi kaimiņos. Māju logos un durvīs parādījās viņu galvas. 

„Kas ir šie svešinieki?” vieni jautāja. 

„Ko viņi šeit dara?” jautāja citi.

Kaimiņi sekoja viesiem un ģimenes māja drīz vien bija pārpildīta. Vīrs, kurš bija tēvu uzaicinājis, uzdeva jautājumus par Bībeli. Tēvs atvēra savu Bībeli un sniedza atbildes. 

Divām sievietēm tēva atbildes nebija pa prātam, un viņas aizgāja. Apmēram pēc 20 minūtēm ieradās divi labi tērpti vīri ar ādas portfeļiem. Viņi brīdi paklausījās, un tad viens sacīja otram: „Šeit nekas slikts nenotiek, viņi apspriež evaņģēliju.” Un abi vīri aizgāja. Tie bija policisti, kurus bija atsūtījušas neapmierinātās sievietes. 

Pēc trīs stundām sanāksme beidzās, un tēvs atvadījās. 

„Ja jūs vēlēsieties uzzināt ko vairāk, dariet man to zināmu, un es tad ieradīšos atkal,” tēvs sacīja.

Salvina sēdās uz sava divriteņa un sekoja savam tēvam un viņa draugam. Viņi devās mājup. Meiteni pārsteidza vairāki simti cilvēku, kurus viņi sastapa ceļā. 

„Tēt, vai šeit notiek kāds reliģisks festivāls?” viņa jautāja. 

„Jā,” tēvs atbildēja. „Te notiek liels festivāls. Par godu mums.” 

Tēva seja bija norūpējusies.

Tēvs sacīja: „Brauc cik ātri vari, lai mēs ātrāk tiekam ārā no šī pūļa.” 

Visi trīs pielika visus savus spēkus un brauca, cik ātri bija iespējams. No pūļa atskanēja skaļi saucieni.

„Mums tāda draudze nav vajadzīga!” kāds sauca.

„Mēs šeit protestantus nevēlamies!” kliedza kāds cits.

Viņi paņēma akmeņus un meta tos uz riteņbraucējiem. 

„Nepievērs tam uzmanību, tikai brauc,” tēvs sacīja.

Salvina mina pedāļus cik ātri vien spēja.

Kad viņi jau bija drošā attālumā no ļaužu pūļa, tēvs apstājās, jo vēlējās pārliecināties, vai kāds nav ievainots. Cietis nebija neviens. Un visi trīs nolieca savas galvas lūgšanās. 

„Paldies Tev, Dievs, par to, ka Tu mūs esi pasargājis,” tēvs sacīja. „Neviens no mestajiem akmeņiem nav mūs ķēris.” 

No Rosolini ciema tēvu vairs neviens neaicināja. 

Tēvs, kuru sauca Karmelo Maza, savās evaņģēlija sludināšanas gaitās ir pieredzējis daudz grūtību. Pēc Otrā pasaules kara, strādādams par fotogrāfu, viņš ar savu divriteni bija apbraucis visu Sicīliju. Viņa drosmi nemazināja ne apmētāšana ar akmeņiem 1946. gadā, ne arī citas grūtības. Viņš un Džovanni 1952. gadā Ragusā izveidoja pirmo adventistu draudzi. Bez tam viņi izveidoja trīs citas draudzes Mazaronē, Modikā un Vitorijā. 

Salvinai pašlaik ir 85 gadi, taču viņa šo izbraucienu ar divriteņiem labi atceras. 

„Tas bija liels brīnums, kuru es nekad neaizmirsīšu,” viņa sacīja. 

Pēc šī uzbrukuma Salvina nekad vairs nav baidījusies runāt par Jēzu. Kad kaimiņi viņas draudzes piederības dēļ pret viņu izturējās noraidoši, Salvina atbildēja viņiem ar pacietību un mīlestību. Viņa par savu ticību liecināja arī skolā, lai arī klasesbiedri un priesteri par viņu ņirgājās. Arī tagad par savu pārliecību viņa runā ar lielu dedzību. 

„Man patīk sludināt evaņģēliju,” viņa sacīja.

Daļa no 2016. gada Trīspadsmitā sabata ziedojumiem palīdzēja uzcelt dievnamu Ragusā. Kopš 1952. gada, kad draudzi izveidoja Salvinas tēvs, draudzes locekļi līdz tam pulcējās īrētās telpās. Tagad par savu dievnamu viņi ir ļoti pateicīgi. Paldies jums par to, ka ar saviem ziedojumiem jūs to darījāt iespējamu. 

**Daži fakti**

- Itālija ieņem īpašu vietu adventistu draudzes vēsturē, jo tā bija pirmā Eiropas valsts, kurā tika sludinātas adventistu doktrīnas. M.B.Čehovskis, bijušais poļu priesteris, tika kristīts 1857. gadā un strādāja Ziemeļamerikā franciski runājošo vidū. Viņam neizdevās pārliecināt Septītās dienas adventistus sūtīt viņu uz Eiropu, tādēļ Čehovskis, saņēmis atbalstu no citas adventistu denominācijas, 1864. gadā ieradās Itālijas ziemeļos  Torre - Peličē, Valdensiešu Pjedmontas ielejā, un tur sāka mācīt adventistu doktrīnas.
- Itālijas Adventistu universitāte Villa Aurora atrodas Florencē. Tur iespējams apgūt teoloģiju, itāļu valodu, mākslu, kultūru,  pēdējo pārsvarā apgūst studenti no ārzemēm. 