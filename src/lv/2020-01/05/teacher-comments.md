---
title:  Palīgmateriāls Bībeles studiju skolotājiem
date:   31/01/2020
---

### Pirmā daļa — Pārskats

**Pamatdoma**: Dan. 4:3 

**Pētījumu centrs**: Dan. 4:1–33, Sal. pam. 14:31, 2. Ķēn. 20:1–5, Jonas 3:10, Dan. 4:34–37, Fil. 2:1–11.

**Ievads**: Nebukadnēcaram bija dotas jau vismaz trīs iespējas, lai saprastu, ka par visiem sasniegumiem viņam jāpateicas ebreju Dievam. Taču viņš nesaprata šo mācību, tāpēc Dievs sniedza viņam pēdējo stundu, lai palīdzētu izprast atšķirību starp lepnumu un pazemību, kā arī deva iespēju ieskatīties Dieva raksturā.

**Stundas tēmas**:

1.	Lepnums. Koncentrējoties uz saviem sasniegumiem, Nebukadnēcars aizmirsa Daniēla Dievu, kuram viņš bija parādā savu troni un visu pārējo.
2.	Pazemība. Tikai pēc tam, kad Nebukadnēcars zaudēja varu un valsti, viņš spēja atzīt Daniēla Dievu par savas varas avotu un uzturētāju.
3.	Dievs. Dievs šajā epizodē atklājas kā Tas, kurš ieceļ ķēniņus un tos noņem.

**Prakse**: Ikvienā no mums mīt šāds Nebukadnēcars. Pārvarēt lepnumu un kļūt pazemīgiem ir ideāls, ko cilvēka spēkā nevaram sasniegt. Pazemība ir grūti aizsniedzams mērķis. Tiklīdz domājam, ka esam to sasnieguši, tā jau ir zaudēta. Taču Jēzus mums var dot spēku pārvarēt savu augstprātību un dzīvot pazemīgu dzīvi. Katru “lepnuma vilinājumu Viņš var pārvērst iespējā izrādīt pateicību”. — Christopher J. H. Wright, Hearing the Message of Daniel: Sustaining Faith in Today's World (Grand Rapids, MI: Zondervan, 2017), 94. lpp.

### Otrā daļa — Komentāri

1. Lepnums. Daniēla 4. nodaļa fiksē Nebukadnēcara personisko liecību. Stāstījuma laikā ķēniņš atzīst, ka lepnums ir viņa krišanas iemesls, un turpina stāstīt par Dieva rīcību, lai viņu pazemotu. 
Savu panākumu kulminācijā (apmēram trīsdesmit gadus pēc notikumiem, kuri aprakstīti Daniēla 3. nodaļā) ķēniņš sapņo par gigantisku koku, kas nodrošina pajumti un uzturu visām zemes radībām. Vēlāk pēc Debesu lēmuma koks tiek nocirsts. Atkal vienīgi Daniēls spēj atklāt ķēniņam patieso sapņa nozīmi. Varenais koks attēloja pašu ķēniņu viņa augstprātībā. Arī citviet Rakstos koki un vīnogulāji ir attēloti kā augstprātīgu ķēniņu un valstību simboli, kurus Dievs galu galā pazemina (Ecēh. 17:1–15, Ecēh. 19:10–14, Ecēh. 31:3–12).
Ar īpašu pastorālo jūtīgumu Daniēls paskaidro, ka šis koks attēlo pašu ķēniņu. Dievs viņu noņems no troņa, ja vien viņš nemainīs attieksmi pret saviem grēkiem (Dan. 4:24). Lepnumam, kā parasti, ir ietekme sociālajā jomā. Bija pienācis laiks Nebukadnēcaru saukt pie atbildības par viņa augstprātīgo valdīšanas stilu. Ja viņš vēlējās izvairīties no šī skaudrā likteņa, viņam nebija citas izvēles kā aizstāt apspiešanu ar taisnīgumu, tādējādi ar savu valdīšanas veidu atspoguļojot Dieva raksturu. Taču ķēniņš negribēja atkāpties no ierastās augstprātības un veikt izmaiņas savā rīcībā. Gadu vēlāk viņš priecājās par paveiktajiem celtniecības darbiem (Dan. 4:26, 27), kas bija visai ironiski – galu galā, “Nebukadnēcars, iespējams, savā dzīvē nekad nav pacēlis ne ķieģeļa. Viņš nebija uzcēlis Babilonu. Tā bija uzcelta ar neskaitāmu tūkstošu apspiesto vergu, imigrantu un citu nabadzīgo tautas slāņu sviedriem — neskaitāmi daudzu cilvēku pūliņiem, kas ir izveidojuši visas pasaules vēsturē zināmās kritušo cilvēku rases briesmīgās civilizācijas.” — Christopher J. H. Wright, Hearing the Message of Daniel, 101. lpp.
Tajā pašā brīdī ķēniņu ķēra garīga slimība, iespējams, garīgi traucējumi, kas pazīstami kā zoantropija vai likantropija, kad cilvēkam šķiet, ka viņš kļuvis par dzīvnieku, un viņš attiecīgi rīkojas un izturas. Septiņus gadus Nebukadnēcaram bija jādzīvo starp lauka zvēriem. Tādējādi tas, kurš uzskatīja sevi par dievu, kļuva mazāks par cilvēku. Kā saka Svētie Raksti: “Kam jākļūst pazudinātam, tas papriekš kļūst lepns, un augstprātība nāk priekš bojā ejas” (Sal. pam. 16:18).

2. Pazemība. Nebukadnēcars saņēma Dieva sagatavotu mācību. Pēc septiņiem lauka zvēra dzīves gadiem ķēniņam radikāli mainījās attieksme: “Es, Nebukadnēcars, pacēlu savas acis uz debesīm” (Dan. 4:31). Šis skatiens uz augšu norāda uz Nebukadnēcara domāšanas maiņu. Iepriekš ķēniņš mēdza skatīties uz leju no lepnības augstumiem. Nebukadnēcaram skatoties uz augšu, no kurienes nāk visa vara un gudrība, notika trīs svarīgas lietas: (1) viņš tika izdziedināts no savas garīgās slimības (“mans saprāts atkal atgriezās manī”); (2) viņš atzina Dievu par Visuma Valdnieku; (3) viņš tika atjaunots tronī (Dan. 4:31–33). Kā sacīja pats ķēniņš: “Es, Nebukadnēcars, tagad slavēju, godinu un augsti teicu debesu Ķēniņu, jo visi Viņa darbi ir patiesība un visi Viņa ceļi ir taisnība: Viņš var pazemot tos, kas lepnībā staigā.” (Dan. 4:34). Neviens cits tik labi kā Nebukadnēcars nevarēja atzīt patiesību, ka Dievs “var pazemot tos, kas lepnībā staigā”.
Pazemošanas process ilga septiņus laikus. Oriģinālā lietots vārds “gadi”, un šeit tas jāsaprot septiņu burtisko gadu izpratnē. Šie septiņi gadi attiecas uz burtisku laika periodu, kurā no troņa noņemtajam un pazemotajam valdniekam bija jādzīvo starp lauka zvēriem. Tāpēc atšķirībā no laika periodiem, kas minēti Daniēla apokaliptiskajās nodaļās, šie septiņi gadi nav interpretējami pēc dienas–gada principa. Kā jau minēts iepriekš, starp ķēniņa lielīšanos un viņa soda laiku pagāja divpadsmit mēneši, tad bija sods, kas ilga septiņus laikus. Septiņu gadu beigās ķēniņš tika atjaunots tronī. Tādējādi nekas neliecina, ka Daniēla 4. nodaļā minētais laika posms būtu jāinterpretē citādi,  kā vien burtiski.
Dievam valdnieku vajadzēja briesmīgi sodīt, lai viņš savā prātā pilnībā pamostos un saprastu, ka Daniēla Dievs visu vada. Kāpēc cilvēkam ir tik grūti kļūt pazemīgam? Tas tāpēc, ka mēs visi esam inficēti ar vēlmi tikt apkalpoti un slavēti, un tas nav nekas cits kā vēlme saņemt tādu pat izturēšanos, kāda jāizrāda pret Dievu (skat. 3. Moz. 3. nod.). Taču tāpēc, ka mēs nevaram kļūt par Dievu, lepnums rada rūgtu vilšanos. Pazemība savukārt sniedz gandarījumu. Mēs vienmēr varam atrast kādu, kam nepieciešams kalpot, to darot, mēs izjūtam prieku un piepildījumu, kalpojot Kristum (Gary Thomas, “Downward Mobility,” Discipleship Journal, July–August 2005, 34.–37.  lpp.)

3. Atgriešanās. Jautājums, kas bieži rodas šajā sakarā, attiecas uz to, vai ķēniņš patiešām atgriezās? Lai arī daži komentētāji uzskata, ka nav pietiekami daudz pierādījumu, kas apstiprinātu patiesu atgriešanos, tomēr ir pietiekami daudz pierādījumu, kas norāda uz šo virzienu. Kad skatāmies uz ķēniņa izjusto grēksūdzi Dan. 4:31, 32, redzam tajā uzsvērtus četrus aspektus:
    - Viņš atzīst Dieva augstāko varu, kas nodibina bezgalīgu valstību. Dievs “dara pēc Sava prāta ar debesu pulkiem un ar zemes iedzīvotājiem. Nav neviena, kas varētu aizkavēt Viņa roku un Viņam sacīt: ko Tu tur dari?” (Dan. 4:32). Nebukadnēcara vārdos ir netieša norāde uz bezgalīgo un mūžīgo: “kura ķēniņa valstība paliek uz radu radiem” (Dan. 4:31). 
    - Nebukadnēcars atzīst, ka cilvēks ir radīta būtne; “Viņa priekšā pazūd nebūtībā visi zemes iedzīvotāji” (Dan. 4:32). Ķēniņš vairs neatzīst dievišķo spēku tikai teorētiskā līmenī. Viņš atzīst, ka pat vislielākais no cilvēkiem (un viņš savās acīs, kā arī, domājams,  padoto acīs, bija bijis vislielākais) ir nekas majestātiskā Kunga priekšā. Šāda atzīšanās vienmēr ir pazemotas sirds pazīme. Šeit skaidri saskatāms, ka cilvēks ir radīta būtne, kas atkarīga no Dieva. Cilvēks nav autonoms; viņš ir atkarīgs un radīts. Viņa patiesais prieks tiek atklāts tikai tad, kad viņš ir atzinis, ka ir patiesi atkarīgs no dievišķā.
    - Nebukadnēcars atzīst Dieva patiesību un taisnību. Dievs ir Tas, “kura ķēniņa valstība paliek uz radu radiem” (Dan. 4:31). Dievs ir audzinājis viņu skarbi, bet viņš atzīst, cik patiesi un taisnīgi ir bijuši Dieva spriedumi. Tie bija atbilstoši viņa grēkiem.
    - Visbeidzot viņam jāatzīst, ka Dievs pretojas lepnajiem un pazemīgajiem piešķir žēlastību (salīdziniet ar Sal. pam. 3:34). Viņa dzīve bija tā pieteikuma attēlojums, kuru Pēteris izteica šādos vārdos: “Tad nu pazemojieties apakš Dieva varenās rokas, lai Viņš jūs paaugstinātu savā laikā.” (1. Pēt. 5:6).

### Trešā daļa — Prakse

1.	Kā jūs vērtējat sevis paveikto, salīdzinot ar citiem? Kā noteikt atšķirību starp lepnību un augstu pašvērtējumu?
2.	Kā, pēc jūsu domām, var parādīt un piedzīvot patiesu pazemību? Kāda ir atšķirība starp pazemību un zemu pašvērtējumu?
3.	Kāda ir pazemības vieta draudzes vadībā? Vai jūs domājat, ka pazemīgu vadītāju var cienīt un viņam sekot? Paskaidrojiet!
4.	Kā Jēzus mācīja pazemību? Kurā kalpošanas reizē Jēzus visspēcīgāk parādīja pazemību? Ko un kā jūs varat mācīties no Viņa?
5.	Kādas, jūsuprāt, ir attiecības starp pazemību un piedošanu? Cik grūti ir piedot kādam, kurš tevi aizvaino?
6.	Šīsnedēļas nodarbība paver iespēju pašpārbaudei. Palūdziet klases dalībniekus pārdomāt šādus jautājumus: mēģiniet iejusties Nebukadnēcara lomā un pajautāt sev
 - Vai man ir tendence par noteiktiem sasniegumiem uzņemties lielāku nopelnu, nekā esmu pelnījis? Kā es stāstu savus personīgos stāstus? Vai tajos lieku sev izskatīties labākam vai veiksmīgākam nekā patiesībā esmu?
 - Kādi pasākumi man jāveic, lai sasniegtu pazemību?
 - Vai manā dzīvē ir bijušas situācijas, kurās mani pazemoja tādā veidā, kas tas man palīdzēja saprast savus ierobežojumus un līdz ar to  — pagodināt Dievu? Ja jā, kā?
 - Cik bieži es atceros slavēt Dievu par visu, ko esmu paveicis? Kas man var palīdzēt atcerēties vienmēr pienest godu Viņam? 