---
title:  Lūgšana
date:   13/01/2020
---

Daniēls nekavējoties pasauc savus trīs draugus uz lūgšanu sanāksmi, paskaidrojot, ka viņi tiks nogalināti, ja Dievs neatklās sapni. Piedzīvojot lielu problēmu, arī mums vajadzētu atzīt, ka mūsu Dievs ir pietiekami liels, lai to atrisinātu, pat visneiespējamākajos izaicinājumos.

`Izlasi Dan 2:17–23. Kādas divu veidu lūgšanas šeit tiek izsacītas?`

Šajā nodaļā tiek minēti divi lūgšanu veidi. Pirmais ir lūgums, kurā Daniēls lūdz Dievu atklāt sapņa saturu un tā skaidrojumu (Dan 2:17–19). Šīs lūgšanas vārdi nav doti, bet mums ir pateikts, ka Daniēls un viņa draugi izlūdzās “no debesu Dieva žēlastību šinī noslēpumā, ka nenogalinātu Daniēlu un viņa biedrus kopā ar Bābeles gudrajiem” (Dan 2:18). Lūgšanā Dievs atbild uz viņu lūgumu un atklāj kēniņa sapna saturu un tā skaidrojumu. Mēs varam būt pārliecināti, ka vienmēr, kad mēs meklējam "debesu Dieva žēlastību”, mūsu lūgšanas tiek sadzirdētas, kaut arī tas nenotiek tik dramatiskā veidā, kā mēs redzējām šeit, jo Daniēla Dievs ir arī mūsu Dievs.

Atbildot uz to, ka Dievs ir atsaucies viņu lūgumam, Daniēls un viņa draugi izplūst pateicības un slavas lūgšanā. Viņi slavē Dievu par to, ka viņš ir gudrības avots un pārvalda dabu un politisko vēsturi. Šeit ir kāda svarīga mācība, ko mēs varam smelties. Lūdzot un izsakot lūgumus Dievam par tik daudzām lietām, cik bieži mēs slavējam Viņu un pateicamies par atbildētajām lūgšanām? Jēzus pieredze ar desmit lepras slimajiem nodrošina piemērotu ilustrāciju cilvēka nepateicībai. No desmit, kas tika dziedināti, tikai viens atgriezās, lai dotu “Dievam godu” (Lk 17:18). Daniēla reakcija ne tikai atgādina mums par slavas un pateicības svarīgumu, bet arī atklāj, kāds ir tā Dieva raksturs, ko mēs lūdzam. Lūdzot Viņu, mēs varam Viņam uzticēties, ka Viņš darīs to, kas ir mūsu vislabākajās interesēs, un tādējādi mums vajadzētu vienmēr Viņu slavēt un pateikties Viņam.

`Izlasi Ps 138. Ko tu vari paņemt no šīs pateicības lūgšanas, kas var palīdzēt tev būt pateicīgam Dievam, neskatoties uz tavu situāciju?`