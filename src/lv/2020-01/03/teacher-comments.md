---
title:  Palīgmateriāls Bībeles studiju skolotājiem
date:   17/01/2020
---

### Pirmā daļa — Pārskats

**Pamatdoma**: Dan. 2:20.

**Pētījumu centrs**: Dan. 2, Jes. 41:26, Jes. 46:8–10.

**Ievads**: Daniēla 2. nodaļas pravietojums piedāvā panorāmas skatu uz vēsturi no Babilonijas impērijas laikiem līdz pat laikmeta beigām. Taču šis vissvarīgākais pravietiskais sapnis netika dots Daniēlam vai kādam citam pravietim; drīzāk tas tika piešķirts pagānu ķēniņam. Dievs dažreiz rīkojas savādos veidos! Viņš ne tikai mijiedarbojas ar pasaules vēstures episkajām ainām un pārvalda tās, bet arī rūpējas par Savu bērnu personīgajiem izaicinājumiem un pieredzi.

**Stundas tēmas**: 

1.	Sapnis. Dievs deva sapni Nebukadnēcaram neilgi pēc tam, kad viņš kāpa Babilonijas tronī. Šajā laikā ķēniņš cīnījās, lai nostiprinātu savu varu.
2.	Sapņa nozīme. Caur sapņa tēlu Dievs ķēniņam atklāja, ka visas pasaules ķēniņvalstis galu galā izzudīs un dos vietu Dieva mūžīgajai valstībai.
3.	Sapņa vēriens. Sapnis atklāj plašu vēstures ainu no Babilonijas impērijas līdz pat laikmeta beigām. Tas parāda Dievu kā suverēnu Valdnieku pār visām pasaules varām.

**Prakse**: Nozīmīgs sapņa aspekts ir pārliecība, ka mēs varam uzticēt savu dzīvi Dievam. Dievs ir patiesais gudrības un spēka avots. Viņš atbildēja uz Daniēla lūgšanu un atklāja pravietim sapņa saturu un skaidrojumu. Pielūgsim un uzticīgi kalposim šim Dievam!

### Otrā daļa — Komentāri
1. Sapnis.

Nebukadnēcars saņēma sapni savas valdīšanas otrajā gadā (603. g. p.m.ē.). Šis notikums rada hronoloģiskas grūtības, kuras mums  nepieciešams atrisināt. No Daniēla 1. nodaļas uzzinājām, ka Nebukadnēcars iekaroja Jūdu savas valdīšanas pirmajā gadā. Tajā laikā viņš atveda Daniēlu un viņa draugus uz Babiloniju. Mēs arī uzzinām, ka četri Jūdejas gūstekņi apguva mācību programmu, kura ilga trīs gadus. Daniēla grāmatas 2. nodaļa ziņo, ka Nebukadnēcars “paaugstināja Daniēlu un deva tam daudz bagātu dāvanu, un iecēla to par pārvaldnieku pār visu Bābeles zemi un par Bābeles gudro priekšnieku.” (Dan. 2:48) No pirmā acu uzmetiena šķiet, ka Nebukadnēcara otrajā gadā Daniēls jau bija beidzis trīs gadu apmācību, kas sākās šī ķēniņa valdīšanas pirmajā gadā. Vislabākais risinājums ir uzskatīt Daniēla grāmatas 1. nodaļā minēto “pirmo gadu” par gadu, kad Nebukadnēcars nāca pie varas, kā parādīts tabulā:

|Daniēla mācības|Nebukadnēcara valdīšana|
|---|---|
|Pirmais gūstniecības gads Ba-bilonijā|Tronī kāpšanas gads (iebrukums Jūdā)|
|Otrais gads|Pirmais valdīšanas gads|
|Trešais gads|Otrais valdīšanas gads (sapnis)|


Šī tabula palīdz saprast, ka Nebukadnēcara pirmais ķēniņa gads tika skaitīts kā viņa amatā stāšanās gads, kas atbilst Daniēla pirmajam nebrīves gadam. Šajā laikā Nebukadnēcars bija tikko kāpis Babilonijas tronī. Jaunajam ķēniņam tas bija kritisks laiks. Kā parasti, jaunajam valdniekam bija jānostiprina sava vara, pārliecinoties, ka neviens sāncensis nestāsies viņam pretī un ka vasaļu ķēniņi paliks viņa kontrolē. Galu galā tieši šādās varas maiņās, visticamāk, notika sacelšanās un dumpji. Tātad otrā gada laikā Nebukadnēcars bija ie-saistīts vairākās militārās kampaņās, lai nostiprinātu savu varu.
Šādos apstākļos nav brīnums, ka sapnis viņu uztrauca. Sapņi varētu vēstīt katastrofas, sazvērestības un, galu galā, ķēniņa nāvi. Turklāt babilonieši sapņiem pievērsa lielu uzmanību. Viņi bija izveidojuši veselu grāmatu kolekciju, kurā bija apkopoti sapņi, to interpertācijas un šo interpretāciju metodes. Babiloniešiem bija arī sava sapņu interpretācijas ekspertu grupa. Kā atzīmēts kādā komentārā: “Senajos Tuvajos Austrumos zīlnieki bija mūsdienu akadēmiskie un reliģiskie vadītāji. Kā izriet no babiloniešu vēsturnieka Berosa grāmatas “Babilonijas vēsture”, mezopotāmieši uzskatīja, ka dievi ir apdāvinājuši cilvēkus ar zināšanām, taču nav tiem devuši visas zināšanas. Dievišķās zināšanas palika nepieejamas, izņemot kodētus ziņojumus, kuriem bija nepieciešama zīlnieku kompetence. [..] mezopotāmieši uzskatīja, ka zīlnieki spēj atšifrēt ziņojumus tikai tāpēc, ka dievi viņiem dod interpretācijas.” — Wendy Widder, Daniel, Story of God, Commentary Vol. 20 (Grand Rapids: Zondervan, 2016), p. 47.
Tomēr tajā reizē sapni neviens eksperts atšifrēt nevarēja, jo ķēniņš to nespēja atcerēties. Ja babiloniešu eksperti būtu spējuši pastāstīt ķēniņam sapņa saturu, viņš zinātu, ka var uzticēties arī to interpretācijai. Ķēniņš, satracināts par Babilonijas ekspertu nespēju pateikt sapņa saturu, izdeva pavēli tos visus nogalināt.

2. Sapņa nozīme. Sapnis par tēlu, kas izgatavots no dažādiem metāliem, norādīja uz pasaules impēriju secību, sākot ar Babilonijuu un beidzot ar Dieva mūžīgās valstības nodibināšanu. Metālu vērtība samazinās un stiprība palielinās no augšas uz leju (izņemot pēdas), kas var liecināt par katras nākamās impērijas degradāciju. Kā paskaidro Elena G. Vaita: “Sašķelta un salauzta, Babilonija beidzot pazuda, tāpēc ka labklājības laikā tās valdnieki sevi uzskatīja par neatkarīgiem no Dieva un valsts godību pierakstīja cilvēciskiem sasniegumiem. Medo–Persijas valsti Debesu dusmas piemeklēja tāpēc, ka tā mina kājām Dieva bauslību. Iedzīvotāju vairākums savā sirdī neizjuta nekādu godbijību pret Kungu. Valdīja ļaunums, zaimošana un izvirtība. Katra sekojošā valsts parādās arvien ļaunāka un nekrietnāka –  to morālais līmenis slīd arvien zemāk un zemāk.” — Pravieši un ķēniņi, 501., 502. lpp.
No sapņa skaidrojuma izriet, ka katra ķēniņvalsts beigsies un tiks aizstāta ar nākošo, līdz akmens sagraus tēlu un piepildīs zemi. Neskatoties uz iespaidīgo majestātiskumu un spēku, ilgi šis tēls nevar pastāvēt. Galu galā tas stāv uz kājām, kas izgatavotas no neuzticama un neviendabīga māla un dzelzs maisījuma.
Sapnī Dievs parādīja valdniekam pazīstamu attēlu. Milzīgi tēli bija plaši pazīstami senajā pasaulē, taču parasti tie attēloja dievus. Turklāt metālu izmantošana dažādu vēsturisko laikmetu attēlošanai bija pazīstama jau vismaz gadsimtu pirms Nebukadnēcara, piemēram, Hesioda gadījumā (ap 700 g. p.m.ē.). Tātad, šķiet, ka Kungs izmantoja dažus simbolus, ar kuriem ķēniņš jau bija pazīstams, lai nodotu viņam pilnīgi nezināmu ziņu. Šajā sakarā jāņem vērā, ka vienam no sapņa aspektiem Nebukadnēcara izpratnē bija jābūt pilnīgi jaunam, jo tas nav sastopams nekur citur, izņemot Bībeli. Tas ir akmens, kas satriec tēlu  un kļūst par kalnu, kas piepilda zemi.
Klints un kalns norāda uz citviet Bībelē minēto tempļa kalnu, kas paceļas virs citiem kalniem (Jes. 2:2, 3). Jes. 11:9 attiecas uz Dieva svēto kalnu — zemi, kas piepildīta ar Kunga gudrību. Jes. 6:3 visa zeme ir piepildīta ar Viņa godību. Psalmos vismīļākais Dieva apzīmējums ir “klints” vai “mana klints” (Ps. 18:2, 31, 46; 19:14; 28:1; 31:2, 3; 42:9; 62:2, 6, 7; 71:3; 78:35; 89:26; 92:15; 94:22; 95:1; 144:1). Iespējams, ka Nebukadnēcars sapnī nesaprata klints simbolisko nozīmi, taču ikviens, kas pārzina Rakstus, klinti būtu saistījis ar Dieva mūžīgo valdīšanu.

3. Sapņa vēriens. Pirmkārt, sapnis atklāj plašu vēstures posmu no Babilonijas impērijas līdz laikmetu beigām. Tas tika dots pagānu ķēniņam, lai norādītu, ka ķēniņu Ķēniņš ir katras cilvēku valstības galvenais valdnieks. Patiešām, izmantojot sapni un tam sekojošo Daniēla interpretāciju, Nebukadnēcars saņēma vēstures filozofijas intensīvo kursu.
Otrkārt, Dievs Daniēlam atklāja sapņa interpretāciju. Babilonieši, neskatoties uz visām viņu apmācībām un “zinātniskajām publikācijām” par sapņu interpretāciju, pierādīja, ka nespēj piekļūt vienīgajam zināšanu avotam, kurš šo noslēpumu var atrisināt.
Treškārt, domājot par statuju kā pasaules impēriju un varas sistēmu attēlojumu, kļūst skaidrs, ka vēl joprojām pastāv liela daļa no tā, ko tēls attēlo. Apskatot tēlu kā pasaules impēriju secības attēlojumu, saprotam, ka dzīvojam beigu laikā. Neatkarīgi no galīgo notikumu hronoloģijas mēs varam dzīvot ar pārliecību, ka akmens tuvojas!
Ceturtkārt, sapnis jāsaprot saistībā ar Daniēla lūgšanu. Šīs nodaļas uzmanības centrā ir Daniēla lūgšana, un tā sniedz vissvarīgāko teoloģisko paziņojumu par Dieva gudrību un spēku (Dan. 2:20–22).

### Trešā daļa — Prakse

1.	Vai Dievs kādreiz kaut ko jums ir darījis zināmu sapņos? Kad jums ir nakts sapnis, kā jūs to mēdzat izskaidrot? Vai jūs to uzskatāt par satraukuma rezultātu, psiholoģiskiem traucējumiem, normālu smadzeņu darbības procesu vai Dieva vēstījumu? Kā varat zināt, kad sapnis nāk no Dieva?
2.	Dievs deva Nebukadnēcaram sapni ar tēliem, kas viņam bija pazīstami, lai atklātu nezināmo. Ko varat mācīties no šīs mācīšanas metodes, izskaidrojot evaņģēliju citiem? 
3.	Šīs nedēļas nodarbība paver iespēju pašpārbaudei. Palūdziet klases dalībniekus pārdomāt šādus jautājumus:
 - Kā es varu iegūt tādu pašu mierīgu pārliecību, kādu redzam Daniēlā, kad viņš nāk pie Dieva ar savu problēmu? Vai man ir līdzīga misijas izjūta tai, kas redzama Daniēlā un viņa draugos, kad tie pilda savus pienākumus Bābeles politiskajā dzīvē?
 - Vai es jebkuros personīgās dzīves apstākļos varu uzticēties Dievam? Vai es atzīstu, ka man ir vajadzīgs Viņa spēks un gudrība, lai risinātu savas problēmas — gan lielās, gan mazās? Pamatojiet atbildi!
 - Ar kādiem izaicinājumiem es saskaros, kad man ir nepieciešama tāda pati Dieva dota gudrība, kāda palīdzēja Daniēlam izskaidrot ķēniņa sapni? Vai es ticu, ka Dievs var dot man tādu pašu gudrību? Kāpēc jā vai kāpēc nē?
 - Kādā veidā sapņa nodotā vēsts man palīdz dzīvot ar cerību?