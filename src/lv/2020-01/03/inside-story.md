---
title:  Misijas ziņas
date:   17/01/2020
---

#### Svešinieks ar laipnām acīm

_Dživko Gruševs (69)_

Pensionētais 67 gadus vecais profesors Bulgārijas Nacionālajā policijas akadēmijā ieradās ar saviem pēdējiem trijiem Elēnas Vaitas grāmatas „Lielā cīņa” eksemplāriem. 

Viņa uzdevums bija ieiet labi apsargātā teritorijā un šīs grāmatas piedāvāt akadēmijas vadītājiem.

Tā nedēļa profesoram Dživko Gruševam bija pagājusi saspringtā darbā. Universitātes vadītājiem, kuri atradās Sofijas dažādos rajonos, viņš piedāvāja grāmatas „Lielā cīņa.” Pēc aptuveni 100 grāmatu izplatīšanas, viņa somā atradās vēl trīs grāmatas. Dživko devās pie policijas virsnieka, kurš apsargāja ieeju akadēmijā. Tikko viņš pienāca, pa vārtiem izbrauca melns limuzīns.

Dživko sasveicinājās ar virsnieku un sacīja, ka vēlas satikt komandieri.

„Viņa tagad šeit nav,” virsnieks sacīja. „Viņš aizbrauca ar šo melno limuzīnu.” 

„Tad, iespējams, es varbūt varētu satikt viņa sekretāri,” Dživko teica.

„Ko jūs vēlaties?” virsnieks jautāja. 

Jautājums bija visai negaidīts, taču Dživko nekavējoties atbildēja: „Es vēlos parunāt par kādu ziedojumu.” 

Virsnieks pierakstīja Dživko personas datus un ļāva iet. Dživko devās uz akadēmijas administratīvo ēku un prātoja, vai virsnieks ir telefoniski pieteicis viņa vizīti. 

Pie ieejas foajē Dživko atrada nelielas durvis, kuras veda uz sarga stikla kabīni. Durvis bija atvērtas un kabīnē neviena nebija. Vairāki policijas virsnieki stāvēja pie pelēkajām marmora kāpnēm, kuras veda uz foajē, un dedzīgi kaut ko apsprieda. 

Dživko droši iegāja pa durvīm un virsniekiem jautāja, kur atrodas sekretāre. 

„Tur,” virsnieks rupji un nevērīgi norādīja uz durvīm, kuras veda uz izeju. 

„Kungs, es esmu nācis šeit, lai nestu Tavu gaismu,” Dživko lūdza. „Lūdzu iejaucies.” 

Virsnieki beidza savu sarunu. Tajā brīdī pa marmora kāpnēm nokāpa kāds jauns vīrietis. Škita, ka viņa acis saka: „Pagaidiet vēl minūti.” Viņš devās pie virsniekiem un viņiem kaut ko sacīja. 

Dživko nevarēja no šī cilvēka nolaist savas acis. Viņš nekad nebija redzējis tik iespaidīgu un cienīga izskata policijas virsnieku. Viņš bija slaids un izskatīgs. 

„Ko viņš dara?” Dživko domāja. 

Šis virsnieks, tāpat kā citi virsnieki, bija tērpies melnā apģērbā, taču viņa drēbes bija kvalitatīvākas. Uzpleču viņa tērpam nebija. 

Kad šis cilvēks pārtrauca runāt ar virsniekiem, viņš ar savām laipnajām acīm paraudzījās uz Dživko. Viņa skatiens it kā sacīja – tas ir beidzies. Tad viņš izgāja pa durvīm, pagāja garām Dživko un izgāja no ēkas.

Rupjais virsnieks steidzās uz stikla kabīni, un viņam pievienojās arī apsardze – sieviete. Viņi vienā balsī jautāja: „Vai jūs dodaties pie sekretāres?” 

Sieviete ātri pierakstīja Dživko personas datus. Rupjais virsnieks tad sacīja: „Es jūs aizvedīšu pie sekretāres.”  Viņš skrēja augšup pa marmora kāpnēm tā, it kā viņam kāds dzītos pakaļ, viņš lēca pāri pakāpieniem. Dživko centās neatpalikt. Kāpņu galā virsnieks atvēra durvis un noraudzījās, kā pa tām ieiet Dživko. Tad viņš durvis aizvēra no ārpuses. 

Dživko stādījās priekšā sekretārei un viņas priekšā nolika visas trīs grāmatas. Viņš sacīja: „Šīs grāmatas ir dāvanas komandierim un viņa kolēģiem.” 

Pēc brīža Dživko atstāja akadēmiju un priecīgi pateicās Dievam par palīdzību šķietami neiespējama uzdevuma izpildē. Viņš domās atgriezās pie izskatīgā virsnieka ar laipnajām acīm. Viņš bija parādījies īstajā brīdī un atrisinājis radušos problēmu. Bez viņa palīdzības grāmatas sekretārei nodot nebūtu izdevies. 

Dživko nešaubās, ka šis cilvēks bija eņģelis, kuru bija sūtījis Dievs, un kurš deva iespēju viņam līdzdalīt evaņģēlija vēsti. Dživko atcerējās, ka Ebr.1:14 ir sniegts raksturojums eņģeļiem - tie ir „kalpotāji gari, izsūtāmi kalpošanai to labā, kam jāmanto pestīšana”.  

Tikšanās ar laipno svešinieku izmainīja Dživko garīgo dzīvi, un viņš bieži pārdomā  tās dienas notikumus. 

„Dievs ļoti vēlas izglābt cilvēkus,” viņš sacīja. „Mans debesu Draugs ir tik brīnišķīgs.” 

Dživko ir Sofijas Rietumu Septītās dienas adventistu draudzes mācītājs. Šī draudze saņems daļu no šī ceturkšņa Trīspadsmitā sabata ziedojumiem, un tie palīdzēs Bulgārijas galvaspilsētā draudzei uzcelt pašai savu dievnamu. Paldies jums par to, ka plānojat pienest dāsnus ziedojumus. 

**Daži fakti**

- Bulgārija ir Eiropas vecākā valsts, kura kopš savas dibināšanas mūsu ēras 681. gadā nav mainījusi savu nosaukumu. 
- Pirmo digitālo rokas pulksteni izgudroja bulgārs Peters Petrofs.
- Bulgāri, lai pateiktu „jā”, purina galvu, bet, lai sacītu „nē” - ar to pamāj.