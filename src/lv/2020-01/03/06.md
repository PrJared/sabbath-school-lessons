---
title:  Akmens
date:   16/01/2020
---

`Izlasi Dan 2:34, 35, 44, 45. Ko šie panti māca par mūsu pasaules galējo likteni?`

Sapnis pievēršas tam, kas notiks “pēdējās dienās” (Dan 2:28). Lai arī cik spēcīgas un bagātas tās varbūt bija, metāla (un māla) valstības nav nekas vairāk kā ievads akmens valstības nodibināšanai. Lai gan zināmā mērā metāls un māls var būt cilvēka ražots produkts, akmens sapnī nāk, cilvēka rokas neaizskarts. Citiem vārdiem, lai gan katra no iepriekšējām valstīm izbeidzās, valstība, ko aino akmens, pastāvēs mūžīgi. Klints metafora bieži simbolizē Dievu (piem., 5Moz 32:4, 1Sam 2:2, Ps 18:31) un akmens līdzīgi var ainot Mesiju (Ps 118:22, 2Pēt 2:4,7). Līdz ar to nekas nav atbilstošāks par akmeni, lai simbolizētu Dieva mūžīgās valstības nodibināšanu.

Daži iebilst, ka akmens valstība tika nodibināta Jēzus laicīgās kalpošanas laikā un ka evaņģēlija izplatīšana ir kā zīme, ka Dieva valstība ir pārņēmusi visu pasauli. Tomēr akmens valsts sākas tikai pēc tam, kad ir kritušas četras galvenās valstis un cilvēces vēsture ir sasniegusi tādu sadalīto valstu laiku, kādu aino tēla pēdas un kāju pirksti. Šis fakts izslēdz iespēju, ka pravietojums varētu būt piepildījies 1. gadsimtā, jo Jēzus šīs zemes kalpošana notika Romas - ceturtās valsts valdīšanas – laikā.

Bet akmens paver ceļu kalnam. Tas ir, “akmens, kas satrieca tēlu, kļuva par lielu kalnu, kas piepildīja visu zemi” (Dan 2:35). Šis kalns atgādina Ciānas kalnu, uz kura atradās templis, kas bija tiešs ainojums Dieva mūžīgajai valstībai Vecās Derības laikos. Interesanti, ka akmens, kas atšķēlās no kalna, pats kļuva par kalnu. Šis kalns, kas saskaņā ar pantu jau pastāv, visdrīzāk norāda uz Debesu Ciānu, Debesu svētnīcu, no kurienes Kristus nāks nodibināt Savu mūžīgo valstību. Šīs valsts galējais piepildījums būs Jeruzāleme, kas nāks no Debesīm (Atkl 21:1–22:5).

`Dan 2. nodaļa līdz šim ir bijusi precīza attiecībā uz visām valstīm. Kāpēc tad ir loģiski un gudri uzticēties pravietojumam par pēdējās valsts - Dieva mūžīgās valstības – nākšanu? Kāpēc ir nesaprātīgi neticēt pravietojumam?`