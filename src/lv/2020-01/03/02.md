---
title:  Dieva klātesamība
date:   12/01/2020
---

`Izlasi Dan 2:1-16. Kādu krīzi piedzīvoja ebreji sapņa dēļ, ko Kungs deva ķēniņam?`

Sapņi senajā pasaulē tika uztverti ļoti nopietni. Ja sapnis likās ļauna priekšnojauta, tad tas bieži vien norādīja uz tuvojošos nelaimi. Tāpēc ir saprotams, ka Nebukadnēcars kļūst satraukts par sapni, ko vairs nevar atcerēties, padarot visu vēl draudošāku. Babiloniešu eksperti ticēja, ka dievi var atklāt sapnu skaidrojumu, bet šī sapņa gadījumā nav nekas, ko eksperti varētu darīt, jo ķēniņš sapni ir aizmirsis. Ja sapņa saturs viņiem tiktu atklāts, viņi varētu nākt klajā ar tā skaidrojumu, lai izpatiktu ķēniņam. Bet šajā nedzirdētajā situācijā, kad sapņa eksperti nespēj pateikt ķēniņam, par ko ir viņa sapnis, viņi ir spiesti atzīt, ka “nav neviena, kas varētu izpildīt ķēniņa prasību kā vien dievi, bet tie nedzīvo starp mirstīgiem cilvēkiem” (Dan 2:11).

Ārkārtīgi neapmierināts, ķēniņš pavēl, lai visi gudrie Babilonijā tiek nogalināti. Šāds zvēriskums senajā pasaulē nebija nekas jauns. Vēsturiskie avoti apliecina, ka, sazvērestības dēļ Dārijs I nogalināja visus māgus un Kserkss nogalināja inženierus, kas bija uzbūvējuši tiltu, kurš sabruka. Kad Nebukadnēcars izdod dekrētu, Daniēls un viņa draugi ir tikko pabeiguši apmācības un ir uzņemti ķēniņa ekspertu lokā. Šī iemesla dēļ ķēniņa izdotais nāves dekrēts attiecas arī uz viņiem. Oriģinālvalodā norādīts, ka nogalināšana sākas nekavējoties, un Daniēlam un viņa draugiem ir jābūt nākamajiem. Bet Daniēls “gudri un saprātīgi” (Dan 2:14) vēršas pie Arioha, cilvēka, kas ir atbildīgs par nāvessodu izpildi. Galu galā Daniēls lūdz laiku pašam ķēniņam, lai atrisinātu sapņa mistēriju. Interesanti, lai gan ķēniņš ir apsūdzējis burvjus “laika” vilkšanā, viņš piešķir “laiku”, ko prasa Daniēls. Daniēls noteikti piekrīt burvjiem, ka neviens cilvēks noslēpumu atrisināt nevar, bet pravietis arī pazīst Dievu, kas var atklāt gan sapņa saturu, gan skaidrojumu.

`Teologi runā par Dieva “imanenci”: lai gan Dievs ir tālu no radības, Viņš vienalga var būt tai tuvs. Ko fakts, ka Viņš dod ķēniņam Nebukadnēcaram sapni, māca mums par to, cik klātesošs Dievs var būt mums? (Sk.arī Apd 17:28.)`