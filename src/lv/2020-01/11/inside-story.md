---
title:  Misijas ziņas
date:   13/03/2020
---

#### Svarīgais lēmums

_Paula Kristīne Gibuta (14)_

Ko jūs darāt, ja jums ir jāpieņem svarīgs lēmums? 

Paulai Kristīnei Gibutai bija jāizdara svarīga izvēle.Viņa bija 14 gadus veca un Rumānijā, ciemā Targu Mures, kurš atradās valsts ziemeļu - centrālajā daļā, gandrīz jau bija pabeigusi 8. klasi. Viņai tagad bija jāizvēlas vidusskola. 

Paula vēlējās mācīties par pamatskolas skolotāju. Viņa varēja doties uz tuvējo valsts vidusskolu, kura piedāvāja pedagoģiskas ievirzes izglītību. Tomēr kopš bērnības viņa apmeklēja adventistu mācību iestādes. Taču adventistu vidusskola piedāvāja vienīgi mācību programmas ar eksakto zinātņu novirzienu. 

Paula lūdza Dievu un lasīja Bībeli. Viņa aprunājās ar saviem vecākiem un lasīja Elēnas Vaitas grāmatas. 

Šajās grāmatās viņa atrada padomu – adventistu bērniem vajadzētu mācīties neadventistu skolās, lai nestu tur garīgu gaismu. Grāmatā “Padomi vecākiem, skolotājiem un skolēniem” viņa izlasīja, ka Kristus sekotāju  interesēm un principiem ir jāatšķiras no pasaulē sastopamajiem, taču viņiem pašiem no pasaules nav jābūt šķirtiem. Paula lasīja “Lielo cīņu” un uzzināja, ka sākot no 13.gadsimta,  valdensiešu skolēnu kristīgā ietekme skolās, kurās viņi mācījās, ienesa kardinālas pārmaiņas. Un Paula izlēma iestāties valsts skolā. Viņa nodomāja, ka, gatavojoties skolotājas darbam, šī ir lieliska iespēja līdzdalīt Jēzu. 

Taču vispirms viņai vajadzēja nokārtot iestājeksāmenus. Viņa lūdza Dievu: “Ja tāda ir Tava griba, lai es šeit mācītos, tad palīdzi man.”

Uz 150 skolēnu vietām konkurss bija liels  - četri uz vienu vietu. Paula ierindojās 7. vietā. 

Taču joprojām Paula mieru guvusi nebija. Adventistu skolu pamest nebija viegli. Viņa labi zināja, ka valsts skolu skolotāji Dievu nelūgs un skolēni par Jēzu nedziedās. 

Divas nedēļas pirms mācību sākuma Paula redzēja sapni, kurā viņa atradās valsts skolā. Skolotāji bija lepni un nemīloši, viņi Paulu vainoja viņas skolas biedru kļūdu dēļ. Nepatiesās apsūdzības Paulu apbēdināja. Dienas beigās, kad viņa jau gatavojās doties mājup, viņa dzirdēja balsi, kura kliedza: “Skrien, skrien, un nekad vairs neatgriezies!” Paula pagriezās, lai ieredzētu kliedzēju, taču tur neviena nebija. 

No rīta, kad Paula pamodās, viņa pārdomāja šī sapņa nozīmi. Par to, vai šis sapnis patiesi bija no Dieva, viņa pārliecināta nebija. Viņa zināja, ka sapņi var nākt arī no sātana. Un viņa lūdza: “Dievs, ja šis sapnis patiesi nāk no Tevis, apstiprini to citā veidā.”

Paula pēc padoma griezās pie saviem vecākiem. Viņi sacīja, ka tas viņai ir jānoskaidro pašai. Vairākas dienas viņa lūdza un gavēja, lasīja Bībeli un E.Vaitas grāmatas. Paula bija pārsteigta, jo tagad viss, ko viņa lasīja, vedināja uz domām, ka viņai ir jādodas uz adventistu skolu. 

Grāmatā „Padomi vecākiem, skolotājiem un skolēniem” Paula izlasīja, ka atrasties starp lepniem un nemīlošiem bērniem un skolotājiem ir ļaunums. Šajā grāmatā bija rakstīts, ka adventistu skolas ir Dieva ordinētas, lai bērnus sagatavotu lielajam darbam. 

Paula nodomāja: „Es vēlējos savām skolotājas gaitām sākt gatavoties valsts skolā, tomēr šķiet, ka adventistu skola mani sagatavos labāk, lai arī mācību programma šeit būs ar eksaktu novirzienu.” 

Tad darbā “Bērna vadonis” Paula izlasīja, ka vecākiem, kuri savus bērnus gatavojas sūtīt skolā, būtu jāatceras, ka mācīties valsts skolā vairs nav droši un ka jācenšas bērniem rast mācību iestādes, kurās izglītība tiek balstīta uz Svēto Rakstu pamata.

Un Paula izlēma mācības turpināt adventistu skolā.

Paula bija apguvusi vairākas svarīgas mācības Dieva gribas izprašanā. Viņa lūdza Dievu un pēc padoma vērsās pie saviem vecākiem. Viņa lasīja Bībeli un E.Vaitas grāmatas. Un lēmumu pieņēma tikai tikai pēc tam. 

Paula ir pārliecināta, ka viņa ir izdarījusi pareizo izvēli. Viņa, mācoties adventistu skolā, 16 gadu vecumā savu sirdi nodeva Jēzum un tika kristīta. Tagad Paulai ir 18 gadi, un viņa gatavojas vidusskolu beigt. Un viņa saprot, ka, lai sagatavotos savām skolotājas darba gaitām,  universitātē viņai būs pietiekami daudz laika. 

„Mans ceļš kopā ar Dievu ir process,” viņa sacīja. „Ne es biju lietojusi narkotikas, ne arī piedzīvojusi brīnumainu atgriešanos. Dievs mani vadīja soli pa solim. Gribu iedrošināt jauniešus, lai arī viņi sekotu Jēzum soli pa solim. Katrā solī, kuru mēs speram, mums ir jābūt kopā ar Viņu, un tad Viņš darbosies mūsu dzīvēs.” 

Pirms trīs gadiem daļa no Trīspadsmitā sabata ziedojumiem palīdzēja veidot evaņģelizācijas programmas Rumānijas jauniešiem. Paldies jums par jūsu ziedojumiem.  

**Misijas ziņas**

- Septītās dienas adventistu doktrīnas Rumānijā pirmo reizi sludināja M.B.Čehovskis, bijušais poļu katoļu priesteris, kurš par septītās dienas sabatu un drīzo Jēzus atnākšanu uzzināja ASV. Eiropā viņš atgriezās 1864. gadā. Šīs doktrīnas viņš sludināja Itālijā un Šveicē, lai arī viņu nesūtīja Septītās dienas adventistu draudze. 1869. gada ziemā viņš ieradās Rumānijā un sludināja Pinesti, kur šo vēsti pieņēma 12 cilvēki.