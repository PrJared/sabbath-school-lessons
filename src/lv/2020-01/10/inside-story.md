---
title:  Misijas ziņas
date:   06/03/2020
---

#### Sapnis desmit gadu garumā

_Laurentijs Stefans Druga (35)_

Pamatskolu, kura atradās netālu no Bukarestes, Rumānijas galvaspilsētas, apmeklēja tikai trīs Septītās dienas adventistu bērni. Visi trīs, arī  Laurentijs Stefans Drugs, mācījās astotajā klasē. Nesen viņi bija Laurentiju uzaicinājuši uz dievnamu. Laurentijs iemīlēja Jēzu un tika kristīts.

Laurentijam parādījās vēlme kļūt par mācītāju. Adventistu skolā Bukarestē uzņēma tikai 20 studentus, un Laurentijam bija labi jānokārto iestājeksāmeni. Eksāmenu dienā Laurentijs iegāja klasē un apsēdās pie liela galda. Viņš raudzījās uz lapu, kura bija viņa priekšā, un kārtoja eksāmenu. Pretendentu sarakstā viņš palika 21. vietā. 

„Nekas,” viņš sacīja saviem vecākiem. „Mēģināšu nākošgad.” 

Pēc gada Laurentijam garīgā dzīve vairs nešķita tik svarīga. Kad pienāca iestājeksāmenu laiks, viņš iegāja tajā pat klasē un apsēdās pie tā paša galda. Viņš lūkojās uz papīra lapu, kura bija viņa priekšā. Laurentijam šķita, ka kaut kas nav kārtībā. Viņš zināja, ka dzīvo bezdievīgu dzīvi, un viņa prāts bija kā iztukšots. Laurentijs strauji piecēlās un izgāja no klases. 

Pagāja vairāki gadi. Laurentijs devās uz Spāniju un strādāja celtniecībā. Viņš apprecējās, un viņa dzīve vēl vairāk attālinājās no Dieva. Divdesmit trīs gadu vecumā viņš satika tēvoci, kurš bija adventists un arī strādāja Spānijā. Laurentijs atcerējās savu pirmo mīlestību uz Dievu un viņa vēlēšanos kļūt par mācītāju. Un viņi ar sievu nolēma tikt kopā kristīti. 

Laurentijs sāka plānot savu jauno dzīvi. „Dievs,” viņš lūdza, „kāds ir Tavs plāns manai dzīvei?” 

Šo pašu jautājumu viņš uzdeva arī nākošajā dienā. 

Divas dienas pēc kristībām Laurentijs redzēja sapni. Sapnī viņš iegāja klasē, apsēdās pie liela galda un raudzījās uz viņa priekšā nolikto papīra lapu. Ar šausmām viņš saprata, ka tas bija matemātikas eksāmens. Tad Laurentijs atcerējās, ka matemātiku viņš nebija mācījies jau veselu gadu. Viņš jutās kā iztukšots. Bailes pārauga panikā, viņa sirds strauji pukstēja. Tajā brīdī Laurentijs pamodās, bija pulksten trīs naktī. Viņš atviegloti nodomāja: „Tas bija tikai sapnis!” 

Laurentijs iemiga un atkal redzēja sapni. Šoreiz viņš stāvēja savas draudzes kancelē Madridē, sarunājās un smējās. Ļaudis viņā klausījās ar lielu interesi. Laurentiju apņēma miers, viņš sajuta Dieva klātbūtni. 

No rīta Laurentijs centās sapņus aizmirst. Nākošajā vakarā viņš, kā bija paradis, lūdza: „Dievs, kāds ir Tavs plāns manai dzīvei?” 

Kad Laurentijs iemiga, viņš atkal redzēja, ka ieiet klasē un apsēžas pie liela galda. Viņš aplūkoja papīra lapu, kura atradās uz galda, un secināja, ka viņam tagad būs jākārto eksāmens rumāņu valodā. Tā kā viņš nebija gadu mācījies, viņu atkal pārņēma tukšuma sajūta un panika. Pēc brīža Laurentijs jau sēdēja pie cita galda. Tagad viņš sarunājās ar cilvēkiem, kuri viņā klausījās ar interesi, viņš smaidīja un smējās. Laurentijs ar prieku izjuta Dieva klātbūtni. 

Laurentijs redzēja dievnamu, citu galdu, cilvēkus. Viņš mācīja un izjuta Dieva tuvumu. Šādus sapņus Laurentijs redzēja aptuveni 3 mēnešu garumā, un viņš sāka saprast, ka Dievs vēlas, lai viņš kļūtu par mācītāju. 

„Bet kā?” Laurentijs jautāja Dievam. „Es savu darbu pamest nevaru. Esmu precējies, man ir jāgādā par ģimeni.” 

Sapņi nebeidzās. Pagāja gads. Tad otrais, trešais, ceturtais. Laurentijs par saviem sapņiem pastāstīja saviem vecākiem un vairākiem tuviem draugiem, taču viņi tos izskaidroja kā zemapziņas darbības rezultātu. 

Drīz vien Laurentijs pie šiem sapņiem pierada. Viņš katru reizi ar nepacietību gaidīja pirmās, nelāgās sapņa daļas beigas, lai varētu izbaudīt otro. 

Katru vakaru Laurentijs lūdza: „Dievs, kāds ir Tavs plāns manai dzīvei?” 

Pēc desmit gadiem Laurentijs par saviem sapņiem pastāstīja sievai. Kādu vakaru Laurentijs ar savu sievu apmeklēja jauniešu sanāksmi, kurā piedalījās aptuveni 250 dalībnieki. Runātāji, šķiet, lasīja viņa domas. Katru reizi, kad Laurentijs savā prātā iebilda pret iespēju kļūt par mācītāju, runātājs no paaugstinājuma sniedza atbildi. Laurentija sieva vīram piebikstīja un sacīja: „Tev ir jādodas uz semināru.” 

Pēc trīs mēnešiem Laurentijs, viņa sieva un viņu 9 gadus vecais dēls pārcēlās uz Sagunto Adventistu koledžu, kura atradās 380 kilometrus no Madrides. No tās dienas Laurentija sapņu sērija pārtrūka. 

Laurentijs tagad ir nodevies savām otrā mācība gada studijām. „Katra mācību nodarbība un katrs brīdis, ko es pavadu kopā ar pasniedzējiem, ir manu sapņu otrā daļa. Un tā tagad ir mana ikdienas realitāte.”

Daļa no šī ceturkšņa Trīspadsmitā sabata ziedojumiem palīdzēs uzcelt ļoti nepieciešamo ēku Sagunto Adventistu koledžas semināra, kurā studē Laurentijs,  vajadzībām. 

**Daži fakti**

- Pirmā zināmā skavu pistole tika izgatavota 18. gadsimtā Spānijā, Basku Zemē, un bija paredzēta Francijas karalim Luijam XV. Katru skavu rotāja karaļa emblēma.