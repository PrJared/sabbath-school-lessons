---
title:  Palīgmateriāls Bībeles studiju skolotājiem
date:   14/02/2020
---

### Pirmā daļa — Pārskats

**Pamatdoma**: Dan. 6.

**Pētījumu centrs**: Dan. 6, 1. Sam. 18:6–8, Mat. 6:6, Ap.d. 5:27–32, Marka 6:14–26, Ebr. 11:35–38.

**Ievads**: Daniēla 6. nodaļa uzsver Daniēla uzticību. Viņš labprātāk pieļauj, ka to saplosīs lauvas, nekā kompromitēs savas attiecības ar Dievu. Galu galā tiek attaisnota viņa uzticība Dievam un lojalitāte ķēniņam.

**Stundas tēmas**:

1.	Uzticība. Neskatoties uz dekrētu, kas aizliedza pielūgt kādu dievu vai cilvēku, izņemot vienīgi ķēniņu, Daniēls turpināja lūgt, pavērsies pret Jeruzālemi. Viņš varēja aizvērt logus un lūgt slepeni. Taču tā vietā Daniēls nolēma nekompromitēt savu liecību. Nodošanos patiesībai viņš vērtēja daudz augstāk nekā paša dzīvības aizsardzību.
2.	Attaisnošana. Daniēla uzticības rezultātā tā Kunga eņģelis aizvēra izsalkušo lauvu mutes. Daniēls tika aizsargāts un attaisnots ķēniņa un to cilvēku priekšā, kuri centās atņemt viņa dzīvību. Šī visievērojamākā ebreju trimdas pieredze liecina par Dieva galīgo apsolījumu Viņa ļaudīm visos gadsimtos laikā, kad ļaunuma spēki tiem nostājas pretī un tos vajā.

**Prakse**: Vēlēšanās kandidējošie kristiešu politiķi bieži norāda uz Daniēla pieredzi kā pamatojumu tam, lai kandidētu uz vietu valsts dienestā. Kāda svētība tā būtu draudzei un sabiedrībai, ja katrs kristīgais politiķis un valsts darbinieks uzticībā līdzinātos Daniēlam!

### Otrā daļa — Komentāri

1. Uzticība. Daniēls bija viens no trim pārvaldniekiem, kas bija atbildīgi par satrapu uzraudzību, pārbaudot viņu veiktos uzdevumus un pārskatus, lai novērstu zaudējumus ķēniņa ieņēmumiem un nodrošinātu pareizu valdības darbību (Dan. 6:2). Krāpšana un slikta pārvaldība ir bijusi problēma kopš seniem laikiem. Daži senie Tuvo Austrumu teksti atspoguļo arī konkurences, sāncensības un intrigu gaisotni tiesas zinātnieku un padomnieku starpā; bieži tie vērsās pie ķēniņa ar sūdzībām par reāliem vai iedomātiem konkurentiem. Tātad šajā ziņā ķēniņa Dārija galmā atspoguļotā situācija nebija ārkārtēja, jo pārvaldnieki un satrapi gribēja atbrīvoties no Daniēla. Iespējams, liela loma bija greizsirdībai, ņemot vērā, ka Daniēlu ķēniņš bija iecēlis par sava veida premjerministru. Saistībā ar šo iespēju mums jāpatur prātā, ka Daniēla integritāte, iespējams, ir bijis klupšanas akmens tiem, kas meklē personiskas priekšrocības un nelikumīgu peļņu valsts amatā. Visbeidzot šie korumpēti ierēdņi, iespējams, vērsās pret Daniēlu, jo viņš bija ebrejs (Dan. 6:13, salīdziniet ar Dan. 3:12) un kā tāds bija uzticīgs savam Dievam, nevis viņu dieviem.
Neskatoties uz ķēniņa dekrētu, Daniēls nemaina savus lūgšanas paradumus. Viņš turpina lūgt trīs reizes dienā (salīdziniet ar Ps. 55:17). Iespējams, ka Daniēla mājas augšējā stāvā uz plakanā jumta atradās privātā istaba. No loga, kas vērsts uz rietumiem, Daniēls lūdzās Jeruzālemes virzienā, kur drupās gulēja templis. Tempļa inaugurācijā Salamans uzdeva cilvēkiem lūgt tempļa virzienā (skat. 1. Ķēniņu 8:35, 38, 44, 48). Liekas, ka Dāvids ir praktizējis to pašu principu (skat. Ps. 5:7, Ps. 28:2). Jeruzāleme kļuva par Dieva klātbūtnes vietu, jo tur atradās templis. Tādējādi šāds žests simbolizēja nodošanos Jahvem, Dievam, kurš Jeruzālemi izvēlējās par vietu, kur liks mājot Savam vārdam. Turklāt Daniēls cerēja uz Jeruzālemes atjaunošanu, lai izpildītu derības apsolījumus (Jer. 31 un Ec. 36). Daniēls bija ārvalstnieks, Babilonijas iedzīvotājs, bet viņa patiesā pilsonība bija Jeruzālemē.
Tātad pirmais, ko mēs uzzinām par Daniēlu no šī stāstījuma, ir viņa kā impērijas ierēdņa profesionālā integritāte. Protams, Dārijs uzaicināja Daniēlu kalpot, patiecoties viņa nevainojamajai valsts ierēdņa reputācijai. Turklāt viņa ienaidnieki skaidri uztvēra Daniēla integritāti. Šajā sakarā jāpiemin divi novērojumi. Pirmkārt, Daniēla ienaidnieki atzina, ka viņi neko nevar atrast pret Daniēla kalpošanu ķēniņam: “Tad priekšnieki un pārvaldnieki meklēja iemeslu, lai varētu apsūdzēt Daniēlu nolaidībā valsts pārvaldes lietās, bet tie nevarēja nekā kaitīga atrast, jo viņš bija uzticams, viņa rīcībā nebija atrodama nolaidība vai noziegums.” (Dan. 6:4). Otrkārt, iespaidīgākais ienaidnieku apmelojuma aspekts slēpās acīmredzamajā faktā, ka Daniēla galvenā lojalitāte ir viņa Dievs. Šī nodošanās norāda, ka Daniēls dzīvoja saskaņā ar savu ticību un atklāti pauda pārliecību. Visi zināja, kas Daniēlam ir vissvarīgākais. Tātad ienaidnieki nolēma viņu satriekt pašā pārliecības centrā. To darot, viņi negaidīja, ka Daniēls pieļaus kompromisu, viņi zināja, ka Daniēls saglabās uzticību, un tādējādi radīsies iespēja viņu nonāvēt. Daniēls neredzēja pretrunu starp saviem kā valdības ierēdņa un kā patiesā Dieva kalpa pienākumiem. Viņš savu sabiedrisko kalpošanu izmantoja kā iespēju pagodināt Dievu, kurš ir augstākais Valdnieks pār visu.

2. Attaisnošana. Droši vien visievērojamākā iezīme stāstam par Daniēlu lauvu bedrē ir fakts, ka Daniēls tika atbrīvots no lauvām. Laimīgās beigas saskan ar citiem Bībeles stāstiem, piemēram, Daniēla draugu atbrīvošanu no ugunīgā cepļa, kā arī Ījaba atjaunošanu. Pirmkārt, tas saskan ar pašu Bībeles makrostāstījumu, kas noslēdzas ar ļaunuma iznīcināšanu un Dieva mūžīgās valstības nodibināšanu. Daniēla attaisnošana pāri saviem ienaidniekiem norāda uz pilnīgu Dieva ļaužu attaisnošanu, kā tas attēlots Daniēla grāmatas pravietiskajā sadaļā (Daniēla 7–12). Tomēr tas nenozīmē, ka ikviens uzticīgais kalps, kurš tiek vajāts, tiks atbrīvots kā Daniēls. Visu laikmetu vēstures mocekļu galerija parāda, ka dažreiz Dievs Saviem kalpiem ļauj maksāt visaugstāko cenu par viņu lojalitāti, acīmredzami neattaisnojot šo cerību uz Debesu rīcību ikkatrā gadījumā. Taču Daniēla atbrīvošana ir uzskatāma par Dieva eshatoloģisko Viņa cilvēku attaisnošanu gala laikā un parāda, ka Viņam ir galvenā vara pār ļaunajiem spēkiem. Dievs, kurš neļāva lauvām aprīt Danielu, galu galā uz visiem laikiem apklusinās sātanu – brāļu galveno apdraudošo lauvu un apsūdzētāju (1. Pēt. 5:8).
Daniēla uzticība Dievam izpaudās viņa uzticībā Dieva likumiem. Tad, kad cilvēku likumi bija pretrunā Dieva likumiem, Daniēls nevilcinājās, kuru likumu ievērot. Dekrēts tika izdots saskaņā ar mēdiešu un persiešu likumiem, “kas nemainās” (Dan. 6:8, NKJV). Šeit rodas konflikts starp diviem likumiem — abi apgalvo, ka ir negrozāmi –, kas sasniegs eshatoloģiskas proporcijas, mazajam ragam mēģinot mainīt laikus un likumu (Dan. 7). Tātad, ja mēdiešu un persiešu likumus nevar grozīt, kā ir ar likumu, kas atspoguļo Dieva raksturu? Konflikts starp mūžīgo Dieva likumu un cilvēku viltojumiem ir būtisks lielā konflikta aspekts, kas iekļauts Daniēla pieredzē. Arī būdams lojāls valstij, Daniēls brīdī, kad valsts likumi bija pretrunā ar Dieva likumu, nevilcinājās, kuru likumu ievērot. Un Dievs Daniēla uzticību apstiprināja. 
Dārijam nebija ne mazāko šaubu par Daniēla uzticamību, jo ķēniņš veltīja lielas pūles, lai atrastu nepilnības savas valsts likumos. Galu galā ķēniņš bija spiests padoties, atlika cerība, ka Daniēla Dievs viņu atbrīvos. Saskaņā ar Bībeles stāstījumu akmens, ar kuru aizzīmogoja alas muti, tika aizzīmogots ar ķēniņa “gredzenu un ar savu augstāko ierēdņu zīmogu” (Dan. 6:17). Šī dubultā aizzīmogošana bija paredzēta, lai nodrošinātu, ka Daniēla liktenis paliek nemainīgs. Kā ticami teicis kāds komentētājs: “Apsūdzētāji, kuri, iespējams, bija klāt un prasīja, lai tiktu izmantots kungu zīmogs, šādā veidā vēlējās apdrošināties pret iespēju, ka pats ķēniņš sūta vīrus, lai Daniēlu izglābtu; ķēniņš savukārt tādējādi vēlējās apdrošināties pret apsūdzētājiem, “kas mēģinātu atņemt Daniēlam dzīvību citādā veidā, ja lauvas to nedarītu”. — Leon J. Wood, A Commentary on Daniel (Grand Rapids, MI: Zondervan, 1973), 169. lpp.
Daniēla attaisnošana nozīmēja nosodījumu tiem, kas vērsās pret viņu. Šis iznākums ir attaisnojuma tumšā, bet nepieciešamā puse. Ķēniņš pavēlēja Daniēla ienaidniekus iemest tajā pašā bedrē, uz kuru bija nosūtīts Daniēls. Rezultātā lauvas tos iznīcināja. Mūsdienu postmodernajam prātam ir grūti pieņemt faktu, ka ķēniņš sazvērnieku sodīšanā iekļāva ģimenes. Tomēr ņemiet vērā, ka ķēniņš vienkārši ievēroja senu, lai arī šausminošu praksi. Dievs nepavēlēja to darīt. Dievs izglāba Daniēlu no lauvām, un tas skaidri parādīja pravieša nevainību visos jautājumos, kas saistīti ar ķēniņu. Taču mums galvenokārt jāpatur prātā, ka ne tikai Daniēls tika attaisnots; arī pats Dievs tika attaisnots Dārija priekšā. Visbeidzot, ķēniņš atzina, ka Dievs, kurš izglāba Daniēlu, ir patiesais un dzīvais Dievs: “Viņa valstība [..] netiks iznīcināta, un Viņa valdīšana pastāvēs līdz galam” (Dan. 6:26, NKJV). Šie vārdi trāpīgi noslēdz stāstījuma sadaļu un iesāk teoloģiskā vēstījuma kodolu, kas sniegts pravietiskajā sadaļā.

### Trešā daļa — Prakse

“Kāds ir jūsu dzīves mērķis un nolūks, dārgie jaunieši? Vai jūsu vēlmi pēc izglītības nosaka godkāre iegūt vārdu un stāvokli pasaulē? Varbūt jūs nodarbina vēl neizteiktas domas, ka kādu dienu jūs varētu pacelties ievērojamos intelekta augstumos un sēdēt lēmēju un likumdevēju koncilos, lai palīdzētu noteikt tautu likteni? Tādos centienos nav nekā slikta. Ikviens no jums var izvirzīt sev īpašu mērķi un uzdevumu dzīvē. Nekad nevajadzētu apmierināties ar pieticīgiem sasniegumiem. Spraudiet sev augstu mērķi un netaupiet pūles, lai to sasniegtu!”— Ellen G. White, Messages to Young People, 36. lpp.

`1.	Kādi valsts amati, ja tādi ir, ir savienojami ar kristiešu dzīvi?`

`2.	Kur un kā jūs varat novilkt robežu starp lojalitāti valstij un lojalitāti pret Dievu?`

`3.	Ja Daniels ir paraugs, kādas četras lietas viņš izdarīja, lai politiķiem un topošajām valsts amatpersonām būtu vērts viņam līdzināties? (Dan. 6:10, 11).`