---
title:  Lauvu bedrē
date:   12/02/2020
---

`Izlasi Dan 6:11–23. Ko ķēniņš saka Daniēlam, kas atklāj to, cik Daniēls ir spēcīgs un uzticams liecinieks Dievam?`

Sazvērnieki drīz pamana Daniēlu lūdzam - tas ir, darot tieši to, ko dekrēts ir aizliedzis. Un, nesot apsūdzību ķēniņa priekšā, viņi runā par Daniēlu nicinošā veidā: “Daniēls, viens no Jūdas trimdiniekiem” (Dan 6:13). Viņu acīs viens no galvenajiem impērijas ierēdņiem, ķēniņa iemīļotais ierēdnis, nav nekas vairāk kā “gūsteknis”. Pie tam viņi sakāda ķēniņu pret Daniēlu, sakot, ka Daniēls “neņem vērā nedz tevi, ķēniņ, nedz tevis parakstīto aizlieguma pavēli”. Tagad ķēniņš saprot, ka viņš ir ievilināts slazdā, parakstot dekrētu. Pants pasaka, ka viņš “apsvēra savā prātā, kā glābt Daniēlu. Līdz saules rietam viņš centās to atbrīvot” (Dan 6:14). Bet nav nekā, ko viņš var darīt, lai glābtu pravieti no nolemtā soda. Mēdiešu un persiešu negrozāmais likums irjāizpilda līdz pēdējam burtam. Tādējādi ķēniņš, kaut arī negribīgi, izdod pavēli iemest Daniēlu pie lauvām. Bet, to darot, Dārijs izsaka kādu blāvu cerību, kas izskan kā lūgšana: “Tavs Dievs, kam tu kalpo bez mitēšanās, tas lai izglābj tevi” (Dan 6:16).

Bībeles pants nepasaka, ko Daniēls dara starp lauvām, bet mēs varam pieņemt, ka viņš lūdza. Un Dievs pagodināja Daniēla ticību, sūtot Savu eņģeli viņu pasargāt. No rīta Daniēls ir neskarts un gatavs atsākt savu darbību valdībā. Komentējot šo epizodi, Elena Vaita saka: “Dievs nenovērsa Daniēla ienaidnieku plānu iemest viņu lauvu bedrē. Viņš ļāva ļaunajiem eņģeļiem un cilvēkiem tik tālu īstenot savu nodomu. Bet Viņš padarīja Sava kalpa atbrīvošanu vēl ievērojamāku un patiesības un taisnības ienaidnieku sakāvi vēl pilnīgāku.” (“Pravieši un Ķēniņi”, 543., 544. Ipp.)

`Kaut arī šim stāstam ir laimīgas beigas (vismaz Daniēlam), kā ir ar tiem stāstiem, arī Bībelē atrodamajiem (sk., piemēram, Mk 6:14–29), kas nebeidzas ar atbrīvošanu? Kā mums tos saprast?`