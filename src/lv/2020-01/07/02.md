---
title:  Greizsirdīgās dvēseles
date:   09/02/2020
---

Pat debesīs, pilnīgā vidē, Lucifers izjuta greizsirdību pret Kristu. “Lucifers bija skaudīgs un greizsirdīgs pret Jēzu Kristu. Tomēr, kad visi eņģeļi zemojās Jēzus priekšā un atzina Viņa pārākumu, augsto autoritāti un taisnīgo valdīšanu, viņš zemojās līdz ar viņiem. Bet viņa sirds bija pildīta ar skaudību un naidu.” (Elena Vaita “The Story of Redemption”, 14. Ipp.) Greizsirdība ir tik bīstamas jūtas, ko kultivēt, ka desmit baušļos līdz ar aizliegumu nogalināt un zagt ir arī bauslis pret iekārošanu (sk. 2Moz 20:17).

`Izlasi Dan 6:1–5 kopā ar 1Moz 37:11 un 1Sam 18:6–9. Kāda loma visos šajos stāstos ir greizsirdībai?`

Daniēla administratīvās spējas sajūsmināja ķēniņu, bet radīja greizsirdību citos ierēdņos. Lai atbrīvotos no viņa, ierēdņi sazvērējās, apsūdzot viņu korupcijā. Bet, lai cik daudz viņi meklēja, viņiem neizdevās atrast nekādas kļūdas Daniēla vadīšanā. “Bet pārraugi un satrapi meklēja iemeslu apsūdzēt Daniēlu valsts lietās, taču nespēja atrast nevienu kļūdu, jo viņš bija uzticams, un nevienā lietā tie neatrada nedz nolaidību, nedz kļūdu” (Dan 6:5). Aramiešu vārdu, kas tulkots kā “uzticams”, var tulkot arī kā “uzticības cienīgs”.

Daniēls ir bez vainas. Nav nekā, par ko ierēdņi varētu viņam izvirzīt apsūdzību. Tomēr viņi arī ierauga, cik Daniēls ir uzticīgs savam Dievam un cik paklausīgs viņš ir Dieva likumam. Tā viņi drīz saprot, ka, lai iedzītu Daniēlu stūrī, viņiem ir jārada situācija, kurā Daniēls piedzīvotu dilemmu paklausīt vai nu Dieva likumam vai impērijas likumam. No tā, ko ierēdņi bija uzzinājuši par Daniēlu, viņi bija pilnībā pārliecināti, ka atbilstošos apstākļos viņš Dieva likumu uzskatīs par augstāku nekā impērijas likumi. Kāda liecība Daniēla uzticībai!

`Kāda veida cīņas ar greizsirdību jums ir nācies piedzīvot, un kā jūs tikāt ar tām galā? Kāpēc greizsirdība ir tik nāvējoša un kropļojoša garīgā nepilnība?`