---
title:  Daniēla lūgšana
date:   11/02/2020
---

> <p></p>
> “Bet, kad tu lūdz, tad ieej savā kambarī un, durvis aizslēdzis, lūdz savu Tēvu apslēptībā, un tavs Tēvs, kas redz apslēptībā, tevi atalgos” (Mt 6:6).

`Izlasi Dan 6:10. Kāpēc Daniēls vienkārši nelūdz klusiņām, tā, lai neviens viņu neredz?`

Daniēls ir pieredzējis valstsvīrs, bet, pāri visam, viņš ir Dieva kalps. Kā tāds viņš ir vienīgais valdības loceklis, kas var saprast, kas ir apslēpts aizķēniņa dekrēta. Dārijam dekrēts liekas kā iespēja stiprināt valsts vienotību, bet sazvērniekiem tā ir stratēģija, kā atbrīvoties no Daniēla.

Protams, patiesie iemesli un motīvi sazvērestībai ir kosmiskā cīņa starp Dievu un ļaunā spēkiem. Šajā laikā (539. g. pr. Kr.) Daniēls jau ir saņēmis atklāsmes, par kurām ziņots Dan 7. nodaļā (553. g. pr. Kr.) un 8. nodaļā (551. g. pr. Kr.). Tāpēc viņš var saprast karalisko dekrētu ne tikai kā cilvēku politikas jautājumu, bet kā šī kosmiskā kara izpausmi. Cilvēka Dēla atklāsme, nododot valstību Visaugstā tautai, un eņģeļa mierinošā klātbūtne (Dan 7. nodaļa) varbūt deva viņam drosmi stāties pretī draudošajai krīzei. Viņš varbūt arī atspoguļoja savu draugu piedzīvojumu, kas bija pietiekami drosmīgi, lai stātos pretī Nebukadnēcara dekrēta izaicinājumam (Dan 3. nodaļa).

Tāpēc viņš nemaina savus svētbrīžu ieradumus, bet turpina šo praksi, lūdzot trīs reizes dienā ar skatu pret Jeruzālemi. Neskatoties uz aizliegumu pielūgt kādu citu dievu, izņemot ķēniņu, Daniēls necenšas noslēpt vai nomaskēt savu lūgšanu dzīvi šo kritisko trīsdesmit dienu laikā. Viņš ir absolūtā mazākumā, jo viņš ir vienīgais starp desmitiem valdnieku un citu ierēdņu, kas uzdrošinās nostāties pret ķēniņa dekrētu. Ar savu atklāto lūgšanu dzīvi viņš demonstrē, ka lojalitāte Dievam viņam ir augstāka prioritāte par lojalitāti ķēniņam un viņa negrozāmajiem dekrētiem.

`Izlasi Apd 5:27–32. Lai gan brīdinājums šeit ir skaidrs, kāpēc mums nevajadzētu vienmēr būt pārliecinātiem, ka tas, ko mēs darām, nostājoties pret cilvēku likumiem, patiešām ir Dieva griba? (Galu galā padomājiet par daudzajiem cilvēkiem, kas bijuši gatavi doties nāvē, lai nenodotu savu ticību vai ticības sistēmu, ko mēs uzskatām par nepareizu!)`