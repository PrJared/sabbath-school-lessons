---
title:  Misijas ziņas
date:   14/02/2020
---

#### Sabata izaicinājums

_Vincenzo Gallina (29)_

Vācu IT speciālists Vincenzo Gallina bija samulsis, viņš nevarēja saprast, kas pasaulē īsti notiek. Viena globāla krīze sekoja otrai – 11.septembris, Eiropas finanšu nemieri, Krimas okupācija, problēmas ar migrantiem. 

Kaut kas nebija kārtībā, un Vincenzo prātoja, vai tikai pasaules vēsture netuvojas savam noslēgumam. Vincenzo centās izprast politiķu lēmumus, kuri viņam šķita neloģiski. Atbildes uz šiem jautājumiem viņš meklēja kanālā YouTube. Viņš atgriezās savas bērnības draudzē. 

Vincenzo neapmeklēja tikai parastos svētdienas dievkalpojumus vien. Uz dievnamu viņš devās arī sestdienās un trešdienās. Draudzes vadītāji ievēroja viņa interesi par reliģiju un centās pārliecināt viņu kļūt par priesteri. Vincenzo tam pretojās. Viņš tikai vēlējās atrast atbildes uz globālajiem jautājumiem un dzīvot svētu dzīvi.

Vincenzo savos meklējumos nonāca pie trīs principiem, kurus viņš apņēmās ievērot. Tie bija – sekot patiesībai, lai ko tas arī prasītu, būt godīgam pret citiem un īpaši pret sevi un sekot, lai paša darbi būtu saskaņā ar vārdiem. 

Lasot Bībeli, viņš jutās vīlies. Vincenzo ļoti bieži lasīto neizprata. 

Kādu vakaru viņš izmisīgi lūdza Dievu, lai Viņš sūtītu kādu, kurš viņam palīdzētu saprast Bībeles patiesības. 

„Dievs, lūdzu piedod, ka es esmu tik stulbs, ka nesaprotu Tavu Vārdu,” viņš lūdza. 

Kad viņš nākošo reizi caurskatīja YouTube, viņa uzmanību piesaistīja kāda Septītās dienas evaņģēlista svētruna. Klausoties to, viņa prātā kaut kas ieslēdzās. Vincenzo patika, ka runātājs visus savus vārdus pamatoja ar tekstiem no Bībeles. 

Drīz vien viņš katru dienu noskatījās piecas svētrunas un jaunās zināšanas uzsūca kā sauss sūklis. 

Būdams pārliecināts, ka nedēļas septītā diena ir Bībeles sabats, Vincenzo savā pilsētā Ķelnē sāka apmeklēt adventistu draudzi. Viņš vēlējās pielūgt Dievu Radītāju un pierādīt, ka, sātana vārdi, ka Dieva baušļus ievērot nav iespējams, nav patiesība. Vincenzo vēlējās sekot patiesībai, lai ko tas arī prasītu.

Tā kā Vincenzo joprojām dzīvoja kopā ar saviem vecākiem, viņam svētu dzīvi dzīvot nebija viegli. Pirms ēdienreizēm viņa vecāki Dievam nepateicās, televizors bija ieslēgts arī sestdienās. Un Vincenzo uzmācās šaubas par sabata ievērošanas nozīmīgumu. Viņš pārdomāja Jēzus vārdus Marka.2:27: „Sabats ir celts cilvēka dēļ un ne cilvēks sabata dēļ.” Viņš atcerējās arī Pāvila vārdus: „jūs neesat padoti bauslībai, bet žēlastībai,” Rom.6:14. Un Vincenzo pārtrauca ievērot sabatu.

Reiz piektdienas vakarā pēc saules rieta, kad Vincenzo strādāja pie sava datora, viņš izdzirdēja kādu balsi sakām: „Zini, tu neievēro vienu no Maniem baušļiem.” 

Vincenzo atcerējās savu principu par godīgumu pret sevi un citiem. 

„Jā, sabatu es neievēroju,” Vincenzo sacīja. „Bet vai patiesi tas ir tik svarīgi?” 

Un viņš turpināja darbu. 

„Zini, tu neievēro likumu,” balss sacīja. „Tas ko tu dari, nav pareizi.” 

„Vai tiešām ir tik svarīgi ievērot šo dienu?” Vincenzo jautāja un pacēla tumši zaļo Bībeli no galda. „Vai tad Jēzus neteica, ka cilvēks nav celts sabata dēļ? Vai tad mēs tagad esam zem likuma?” 

Taču balss neapklusa.

Beidzot Vincenzo lūdza pēc Dieva vadības. Viņš nometās ceļos, vienā rokā turot Bībeli, un lūdza Dievu pēc skaidras atbildes. 

„Vai Tu vēlies, lai es ievērotu sabatu?” viņš lūdza. „Vai šī diena Tev ir tik nozīmīga? Lai pieņemtu lēmumu, man nepieciešama palīdzība.” 

Vincenzo domāja, ka viņam tagad bija jādod iespēja Dievam atbildēt. Raugoties uz Bībeli, kas bija viņa rokā, viņš nolēma to atvērt kādā nejauši izvēlētā vietā un pieņemt visu, ko Dievs sacīs. Vincenzo aizvēra acis un atvēra Bībeli. Ieskatījies Bībelē, viņš izlasīja Jes.58:13,14: „Kad tu atturi savu kāju no sabata pārkāpšanas un nedari Manā svētā dienā pēc savas patikas, bet nosauc dusas dienu par svētu prieku un par Tā Kunga svēto dienu un to turi godā, neizlietodams to saviem ceļiem, sava veikala nokārtošanai un tukšām valodām, tad Tas Kungs būs tavs prieks.” 

Vincenzo sāka raudāt. Saņēmis šādu atbildi, viņš savu darbu turpināt vairs nespēja. Viņš izslēdza datoru un atvēra Bībeli. 

Kopš tā laika Vincenzo vairs nekad nav šaubījies par sabata ievērošanas svarīgumu. Viņš atgriezās draudzē un tagad dievkalpojumus apmeklē regulāri. 

Daļa no Trīspadsmitā sabata ziedojumiem palīdzēs atjaunot Marienhohes Akadēmijas galveno ēku Darmštatē, Vācijā. Paldies jums par to, ka plānojat pienest dāsnus ziedojumus.

**Misijas ziņas**

- Ap 1844. gadu visā Vācijā parādījās ticīgo grupas, kuras ievēoja sabatu un gaidīja Kristus drīzu atnākšanu. Bavārijā dzīvoja kristieši, kuri pieņēma sabatu, iespaidojoties no Tenhardta, 18. gadsimta Bībeles pētnieka, rakstiem. 1902. gadā divi vīri no Virtembergas, kuri sabatu bija ievērojuši vairāk nekā 50 gadus, tika kristīti Septītās dienas adventistu draudzē.