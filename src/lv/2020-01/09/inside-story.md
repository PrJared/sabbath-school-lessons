---
title:  Misijas ziņas
date:   28/02/2020
---

#### Lūgšana vannas istabā

_Dante Marvins Hermans (36)_

Dante Marvins Hermans studēja Septītās dienas adventistu koledžā Spānijā. Ritēja pirmais, smagais mācību gads.  Dante bija iztērējis savus pēdējos ietaupījumus un samaksājis ikgadējo mācību maksu – aptuveni 5000 eiro. Starp nodarbībām viņš strādāja un nopelnīja ap 5000 eiro, lai parūpētos par savu sievu un diviem dēliem. 

Tagad priekšā bija garā vasara, kura bija jāpavada tālu no mājām. Dante strādāja par literatūras evaņģēlistu, jo vajadzēja nopelnīt naudu nākošajam mācību gadam. 

Dantem nekas nebija pret smagu darbu, taču viņš Sagunto Adventistu koledžā neiestājās tamdēļ, lai pārdotu grāmatas. Vasarā viņš vēlējās doties no draudzes uz draudzi un stāstīt kā viņš, ar tetovējumiem noklātais vācietis, Kanāriju salās bija atstājis narkomāna dzīvi un kļuvis adventists.

Dantem par savām finansiālajām problēmām bija jārunā ar Dievu. Un viņš devās uz savu iecienīto vietu, kurā viņš baudīja vienatni – vannas istabu. Viņš ieslēdzās tajā, nometās uz ceļiem un sacīja visu, kas bija uz sirds. 

„Tēt, pirmais mācību gads ir galā. Esmu to pabeidzis ar labām sekmēm. Zinu, ka Tu mani esi šeit aicinājis,” viņš sacīja. 

Dante savās personīgajā lūgšanās Dievu uzrunāja, saucot par Tēti.

„Tēt, es zinu, ka tu vairākiem studentiem esi sagādājis stipendijas,” viņš sacīja. „Lūdzu palīdzi man, jo es nevēlos strādāt par literatūras evaņģēlistu, kurš ir koncentrējies tikai uz peļņas gūšanu. Es vēlos sludināt Jēzu. Man ir vajadzīgas iespējas sludināt. Bet savus uzkrājumus es esmu jau izlietojis. Tēt, palīdzi man.”

Dante apklusa. Viņš saklausīja mierīgu un klusu balsi, kura atbildēja un jautāja: „Cik daudz tev ir nepieciešams?” 

„Tā, es parēķināšu,” Dante sacīja. „Man koledžā ir atlikuši pieci gadi, katru gadu par mācībām jāmaksā 10 000 eiro. Tātad man ir vajadzīgi 50 000 eiro.”

„Labi, Dante,” balss sacīja. „Vai tu tici, ka Es varu šo naudu tev iedot?” 

„Tu zini, ka es tam neticu,” Dante atbildēja. „Taču es esmu ļoti pateicīgs Tev, ka Tu vari man palīdzēt tam noticēt. Un es pateicos par šiem 50 000 eiro.” 

Pēc desmit minūtēm Dante šo naudu saņēma.

Pēc lūgšanas viņš atstāja vannas istabu un devās uz viesistabu, kur atradās viņa māte. Viņa bija ieradusies apciemot dēlu. 

„Sveika,” viņš sacīja. „Tu zini, ka es tevi mīlu.” 

Māte nekustīgi gulēja gultā, viņas seja bija bāla kā krīts. Rokā viņa turēja mobilo telefonu. 

„Kas notika?” Dante satraukti jautāja. 

„Ir noticis kas apbrīnojams,” māte sacīja. 

„Kas?” Dante jautāja. 

„Tu jau zini, ka es jau 10 gadus pūlos pārdot savu māju Vācijā,” viņa sacīja. „Es tikko saņēmu WhatsApp ziņojumu no kāda cilvēka, kurš vēlas šo māju pirkt, un viņš piedāvā par 50 000 eiro vairāk, nekā es biju prasījusi.” 

„Pagaidi,” Dante skaļi sacīja. „Pagaidi vienu brīdi. Es aiziešu uz vannas istabu.” 

Dante, raugoties uz durvīm, nometās ceļos un lūdza: „Tēt, ja es Tev būtu prasījis 100 000 tūkstošus, vai Tu man tos dotu?”

„Dante,” balss sacīja. „Tu lūdzi 50 000 eiro, un Es tev došu 50 000.”

„Jā, bet ja es būtu prasījis 100 000, vai Tu man tos dotu?”

„Jā, bet, tā kā tu lūdzi 50 000, tad Es došu 50 000.”

„Vai es varu pārdomāt?” 

„Nē, nevari,” balss sacīja. „Tev jāmācās domāt plašāk. Tu domā pārāk šauri. Tu domā tikai par šo brīdi, taču Es tev vēlos dot vairāk. Es vēlos, lai tu Man ticētu. Es vēlos, lai tu ticētu, ka es tev došu visu nepieciešamo.”

„Labi,” Dante sacīja. „Bet kurš pateiks manai mātei, ka viņai šī nauda ir jādod man?”

„Vai tu tici, ka Es to varu izdarīt?” 

„Jā, es ticu, es tam ticu!” Dante izsaucās.

Viņš atgriezās istabā. Māte joprojām sēdēja gultā. 

„Dante, vai zini ko,” māte sacīja, kad Dante bija ienācis istabā. „Es domāju, ka labāk būs, ja es šo papildus naudu iedošu tev, lai tu varētu apmaksāt savas studijas.” 

Dante, kurš savos 36 gados bija pabeidzis otro mācību gadu, ticēja, ka Dievs vada tos, kuri Viņam tic un paklausa. „Kad Dievs atbildēja uz manu lūgšanu, es sapratu, ka sekot Dievam nozīmē Viņam uzticēties,” sacīja Dante. „Dievam nebūt nav  jāparādās visā, kas ar tevi notiek. Viņš tikai prasa, lai tu Viņam uzticētos.” 

Daļa no šī ceturkšņa Trīspadsmitā sabata ziedojumiem palīdzēs Sagunto Adventistu koledžai paplašināt savu pilsētiņu ar jaunu semināra ēku, lai tā spētu uzņemt vairāk studentu, kuri, līdzīgi Dantem, vēlas kalpot Dievam.

**Misijas ziņas**

- Spānijas teritorija tika pievienota Latīņu ūniju konferencei, kad tā tika izveidota 1902. gadā. B.G.Vilkinsons, Džins Vuileumiers un Džūls Roberts 1903. gadā tika šeit atsūtīti, lai izpētītu evaņģelizācijas iespējas Spānijā, īpašu vērību pievēršot lielajām pilsētām Barselonai un Madridei. Pēc atgriešanās Džūls Roberts rakstīja, ka pēc četru nedēļu ilga Spānijas apmeklējuma viņi par šo valsti var sniegt tikai labus ziņojumus un saistībā ar evaņģelizācijas iespējām var sacīt, ka, lai arī apstākļi nav viegli, tomēr Dievs ceļu ir pavēris.