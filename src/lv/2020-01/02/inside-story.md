---
title:  Misijas ziņas
date:   10/01/2020
---

#### Dievnams – brīnums

_Stojans Petkovs (48)_

Mācītājs Stojans Petkovs divus gadus lūdza par jaunu dievnamu savai draudzei Sofijā, Bulgārijā. Viņš nezināja, ka laikā, kad viņš lūdza par dievnamu, pasaules draudzes vadītāji ASV pieņēma lēmumu daļu no 2020. gada pirmā ceturkšņa Trīspadsmitā sabata ziedojumiem veltīt jauna dievnama iegādei viņa draudzei. 

Par to, ka Dievs bija atbildējis uz viņa lūgšanu, Stojans nezināja līdz pat brīdim, kad tika paziņoti Trīspadsmitā Sabata projekti.

Lūk, kas notika.

Stojans kļuva par Sofijas Rietumu Septītās dienas adventistu draudzes mācītāju 2015. gadā. Tajā laikā draudze pulcējās kādas evaņģēliskas draudzes telpās. 

Šo telpu atrašanās vieta bija lieliska, tās atradās pilsētas centrā, taču Stojans redzēja kādu problēmu. Draudze bija mirusi. Sabatos cilvēki sanāca uz dievkalpojumiem, taču tas arī bija viss. Nedēļas laikā nebija ne nodarbību, ne bērnu pasākumu, ne lūgšanu sanāksmju. 

Stojans evaņģēliskās draudzes vadītājiem lūdza atļauju īrēt telpas darba dienās, taču viņi tam nepiekrita un nekādus paskaidrojumus nesniedza. Un Stojans nolēma meklēt pašiem savu namu. Viņš staigāja pa apkārtni šurpu turpu un meklēja piemērotu ēku. Neko neatrada. Tad Stojans šo problēmu kopā ar lūgšanu grupu lika Dieva priekšā. 

Pagāja vairāki mēneši. 

2017. gada martā Stojans nama meklējumus pārtrauca. Drīz pēc tam draudze nolēma sarīkot Lieldienām veltītu koncertu. 

Draudzei sava kora nebija. Nebija arī vietas, kur koncerts varētu notikt. Stojans draudzes jauniešiem sacīja, ka viņiem šis koncerts būs jāorganizē un pašiem arī jādzied. Jaunieši labprāt izveidoja kori, un Stojans noīrēja zāli ar 50 sēdvietām. 

Dienu pirms koncerta zāles īpašnieks paziņoja, ka viņš šo telpu ir jau izīrējis kādam citam. 

Stojans gāja pa ielu un lūdza Dievu. Viņa uzmanību piesaistīja tirdzniecības centrs, kurā bija daudz brīvu telpu. Stojans nolēma parunāt ar īpašnieku. Taču viņam naudas bija pavisam nedaudz, un īpašnieks reliģiskai organizācijai izīrēt telpas nebija ieinteresēts. Tomēr Stojans īpašniekam piezvanīja un, viņam par lielu pārsteigumu, saņēma piekrišanu vienā no brīvajām veikala telpām sarīkot koncertu. 

Koncertam bija lieli panākumi. 

Pēc koncerta, kad draudzes locekļi tīrīja zāli, pienāca telpu īpašnieks. Viņš sacīja: „Jūs esat interesanti ļaudis. Biju gaidījis lielu troksni un kliegšanu, taču jūs esat cilvēki ar labām manierēm.” 

Uzzinājis, ka draudzei ir nepieciešamība īrēt telpas, viņš piedāvāja nojaukt sienu, kura atdalīja divas veikala telpas, lai varētu tikt izveidota viena liela zāle. Viņš arī piedāvāja trešo telpu, kura atradās citā nama stāvā, lai tajā varētu rīkot pasākumus bērniem. Šis īres līgums bija izdevīgāks nekā dievnama īre ārpus pilsētas. 

Pēc tam, kad Rietumu Sofijas draudze pārcēlās uz tirdzniecības centru, dievkalpojumu apmeklētība strauji vairojās un pieauga arī dažādu evaņģelizācijas pasākumu skaits. Arī tirdzniecības centra darbībā bija vērojamas izmaiņas. Parādījās telpu nomnieki un agrāk klusajā namā tagad valdīja rosība. Centra īpašnieks bija apmierināts. 

„Jūs esat nesuši man veiksmi, tagad šeit izīrētas ir daudzas telpas!” viņš sacīja. 

Draudzes locekļi uzsāka rīkot veselīga dzīvesveida un ēdiena pagatavošanas nodarbības, kā arī pasākumus bērniem. Pirmajā gadā, kopš draudze pārcēlās uz jaunajām telpām, tika kristīti pieci cilvēki. 

„Pirms diviem gadiem par kaut ko tādu nebija iespējams pat domāt,” Stojans sacīja. „Tad es tikai gāju uz dievnamu, runāju svētrunas un atgriezos mājās. Bet tagad Dievs ir atvēris durvis.” 

Tomēr draudzei bija nepieciešams savs dievnams. Mācītājs zināja, ka īres maksa tik zema nesaglabāsies ilgu laiku. Bez tam arī draudzes locekļu skaits ātri sasniedza 120, un esošās telpas jau bija pārpildītas. 

Tieši tad Stojans no Bulgārijas draudzes vadītājiem uzzināja, ka viņa draudze ir izvēlēta 2020. gada pirmā ceturkšņa Trīspadsmitā sabata ziedojumu daļas saņemšanai. 

Stojans bija aizkustināts!

Viņš palūkojās atpakaļ uz pagājušajām dienām un secināja, ka tā nebūt nebija nejaušība, ka labās lietas sāka notikt tad, kad viņš pārtrauca raizēties par jaunā dievnama meklēšanu un visu savu uzmanību veltīja evaņģēlija pasludināšanai. 

„Kungs mums dāvāja jauno vietu tad, kad mēs bijām ieplānojuši koncertu,” viņš sacīja. „Tad es sapratu, ka Kungs kādu dienu mums dos pašiem dievnamu. Pats svarīgākais ir nest evaņģēlija vēsti.”

Paldies jums par to, ka plānojat pienest dāsnus Trīspadsmitā sabata ziedojumus, lai palīdzētu jaunā Sofijas Rietumu Septītās dienas dievnama celtniecībā Bulgārijas galvaspilsētā.  

**Misijas ziņas**

- 1899. gadā Elēnas Vaitas grāmata „Ceļš pie Kristus” tika pārtulkota bulgāru valodā un publicēta Bulgārijā. Tā bija pirmā adventistu grāmata, kura tika pārtulkota šajā valodā. 
- Bulgārijas iedzīvotāju skaits sasniedz 7 076 000. Adventistu īpatsvars šajā valstī ir viens uz katriem 999 iedzīvotājiem.
- Rilas klosterī Bulgārijā atrodas koka krusts, uz kura izveidotas 140 mikroskopiskas Bībeles ainas. Lielākais no 1500 tēliem ir mazāks par rīsa graudiņu.