---
title:  Nevainojami un gudri
date:   08/01/2020
---

Daniēls un viņa draugi tika izraudzīti ķēniņa kalpošanā, jo viņi atbilda Nebukadnēcara noteiktajām prasībām. Saskaņā ar ķēniņu, pils ierēdņiem jābūt “nevainojamiem” un “labi izskatīgiem” (Dan1:4, NJKV). Interesanti, ka upuriem un cilvēkiem, kas kalpoja svētnīcā, arī bija jābūt “bez vainas” (3 Moz 22:17–25, 3Moz 21:16–24). Babilonijas ķēniņš, šķiet, salīdzina sevi ar Israēla Dievu tik tālu, ka pieprasa tādu pašu raksturojumu tiem, kas kalpo viņa pilī. No otras puses, šāds raksturojums netieši norāda, ka Daniēls un viņa biedri bija dzīvi upuri Dievam, piedzīvojot izaicinājumus Babilonijas impērijā.

`Izlasi Gal 2:19, 20, Mt 16:24–26 un zkor 4:17. Ko šie panti mums stāsta par to, kā mēs varam palikt uzticīgi piedzīvoto kārdināšanu vidū?`

Dievs godā četru ebreju gūstekņu lojalitāti, un desmit dienu pārbaudes laika beigās viņi izskatās veselīgāki un labāk paēduši nekā citi apmācāmie, kuri bija ēduši no ķēniņa galda. Dievs piešķīra Saviem četriem kalpiem “ieskatu un saprašanu visādās gudrībās un zinībās”, bet tikai Daniēlam deva “spēju saprast visādas parādības un sapņus” (Dan 1:17). Šai dāvanai būs nozīmīga loma Daniēla pravietiskajā kalpošanā.

Tieši tāpat kā Dievs pagodina Savu kalpu ticību Babilonijas galmā, Viņš dod arī mums gudrību stāties pretī pasaules izaicinājumiem. No Daniēla un viņa draugu piedzīvojumiem mēs mācāmies, ka patiešām ir iespējams palikt sabiedrības netīro elementu neaptraipītiem. Mēs arī mācāmies, ka mums nav jāizolē sevi no sabiedrības un kultūras dzīves, lai kalpotu Dievam. Daniēls un viņa draugi ne tikai dzīvo tādā kultūrā, kas ir būvēta uz meliem, maldiem un mītiem, bet viņi ir arī izglītoti šajos melos, maldos un mītos. Un tomēr viņi paliek uzticīgi.

`Mēs katrs piedzīvojam izaicinājumus palikt uzticīgiem tam, kam mēs ticam, par spīti kultūras un sabiedrības ietekmei, kas ir pretēja šai ticībai. Nosakiet savas kultūras negatīvos faktorus un jautājiet sev: kā man izdodas tiem nepakļauties?`