---
title:  Ticība zem spiediena
date:   06/01/2020
---

`Izlasi Dan 1. nodaļu. Kāds spiediens tiek izdarīts uz šiem jaunajiem vīriešiem, kam viņiem jāpakļaujas?`

Ieradušies Babilonijā, šie jaunie cilvēki piedzīvo visnopietnākos izaicinājumus savai ticībai un pārliecībai: viņi tiek izraudzīti īpašām apmācībām, lai kalpotu ķēniņam. Senie ķēniņi bieži vien apmācīja savus vislabākos gūstekņus, lai tie kalpotu karaļa pilī un līdz ar to būtu lojāli ķēniņam un impērijas dieviem, kas viņus bija sagūstījuši. Patiešām, viss process bija ar nolūku pievērst tādai apmācībai, kuras rezultāts būtu pasaules uzskata maiņa. Daļa no šī procesa bija ebreju gūstekņu vārdu maiņa. Jauns vārds signalizē īpašnieka un likteņa maiņu. Līdz ar to, dodot gūstekņiem jaunus vārdus, babiloniešu nodoms bija izvirzīt savu autoritāti pār viņiem un piespiest viņus pieņemt Babilonijas vērtības un kultūru. Viņu sākotnējie vārdi, kas norāda uz Israēla Dievu, tika aizstāti ar vārdiem, kas godāja svešus dievus. Pie tam Ķēniņš noteica, ka jauniešiem vajadzēs ēst no viņa galda. Senajos laikos ēšana no ķēniņa galda ietvēra ļoti daudz. Tā nozīmēja nedalītu uzticību ķēniņam un atspoguļoja atkarību no viņa. Tā kā ēdiens parasti tika piedāvāts impērijas dievam vai dieviem, arī ēšanai bija dziļi reliģiska nozīme. Tā acīmredzot nozīmēja ķēniņa pielūgsmes sistēmas pieņemšanu un piedalīšanos tajā.

Kā redzam, Daniēls un viņa draugi bija nonākuši izaicinošos apstākļos. Lai viņi paliktu uzticīgi Dievam un izdzīvotu impērijas nomācošajā varas sistēmā, ir vajadzīgs brīnums. Lai visu padarītu vēl sarežģītāku, pati Babilonijas pilsēta bija cilvēces sasniegumu augstākā izpausme. Babilonijas tempļu arhitektūras skaistums, debesu dārzi un Eifratas upe, kas vijās cauri pilsētai, radīja nepārspējamas varenības un godības priekšstatu. Tāpēc Daniēlam un viņa draugiem tiek piedāvāta izaugsmes iespēja un šīs sistēmas labumu un labklājības baudīšana. Viņi var pārtraukt būt ebreju gūstekņi un kļūt par karaliskiem ierēdņiem. Vai viņi atstās savus principus, lai spertu kāju uz vieglā ceļa, kas ved uz godu un slavu?

`Kā puiši varēja attaisnot savas pārliecības pakļaušanu kompromisam? Kādos veidos jūs tagad piedzīvojat līdzīgus izaicinājumus, varbūt pat viltīgākus?`