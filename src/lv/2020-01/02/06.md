---
title:  Pēdējais pārbaudījums
date:   09/01/2020
---

`Izlasi Dan 1:17–21. Kas ir četru jaunekļu veiksmes atslēga? (Sk. arī īj 38:36, Spam 2:6, Jēk 1:5.).`

Pēc trīs gadus ilgām apmācībām “Babilonijas universitātē”, četri ebreju puiši tiek vesti ķēniņa priekšā uz gala pārbaudījumu. Viņi bija ne tikai veselāki nekā citi studenti, viņi pārspēja tos arī zināšanās un gudrībā. Šie četri tiek nekavējoties nolīgti kalpošanai ķēniņam. Mums nevajadzētu aizmirst, ka šajās “zināšanās un gudrībā”, bez šaubām, bija daudz pagānisma. Tomēr viņi to vienalga apguva, un acīmredzot viņi to bija apguvuši labi, pat ja viņi tai neticēja.

Nebukadnēcars varēja domāt, ka šādiem panākumiem ir kaut kas kopīgs ar pils uzturu un apmācības programmu, ko viņi bija izgājuši. Tomēr Daniēls un viņa draugi zina (un arī stāstījums skaidri parāda), ka augstajam sniegumam nav nekā kopīga ar babiloniešu sistēmu. Viss nāk no Dieva. Kāds spēcīgs piemērs tam, ko Dievs var darīt to labā, kas viņam uzticas! Mums nevajadzētu baidīties no mediju, valdības vai citu iestāžu nomācošās varas, kas var draudēt iznīcināt mūsu kā Dieva bērnu identitāti. Paļaujoties uz Dievu, mēs varam būt droši, ka Viņš var uzturēt mūs grūtos brīžos un pasargāt mūs visos pārbaudījumos. Galvenais mums ir vienmēr izdarīt pareizo izvēli, kad piedzīvojam izaicinājumus savai ticībai.

Lasot Dan 1. nodaļu, mēs varam mācīties dažas ļoti svarīgas mācības par Dievu: (1) Dievs kontrolē vēsturi. (2) Dievs dod gudrību, lai mēs varētu vadīt savu dzīvi mūsu kultūras un sabiedrības naidīgajā vidē. (3) Dievs pagodina tos, kas uzticas Viņam ar savu iekšējo pārliecību un dzīvesveidu.

Nodaļa noslēdzas, norādot, ka “Daniēls palika tur līdz ķēniņa Kīra pirmajam valdīšanas gadam” (Dan 1:21). Kīra pieminēšana šeit ir nozīmīga: tā nodrošina cerības mirkli piedzīvotās gūstniecības vidū. Kīrs ir viens no Dieva izredzētajiem līdzekļiem, lai atbrīvotu Viņa ļaudis un ļautu viņiem atgriezties Jeruzālemē. Lai gan nodaļa sākas ar šķietamu sakāvi un gūstniecību, tā noslēdzas ar ieskatu cerībā un atgriešanos dzimtenē. Tas ir mūsu Dievs: pat visgrūtāko dzīves brīžu vidū Viņš vienmēr atver cerības logu, lai mēs varam redzēt godību un prieku, kas ir aiz ciešanām un sāpēm.