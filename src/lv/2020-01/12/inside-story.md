---
title:  Misijas ziņas
date:   20/03/2020
---

#### Dievs cietumā

_Elēna (20)_

Esmu 20 gadus veca Rumānijas iedzīvotāja. Man patīk lasīt, īpaši cilvēku personīgas liecības par savu dzīvi.

Kad es pirmo reizi satiku Septītās dienas adventistu mācītāju, viņš man jautāja: „Kādas grāmatas tev patīk lasīt?” Es viņam nosaucu pēdējās lasītās grāmatas nosaukumu. Šī grāmata bija kāda kristiešu autora personīga liecība.

Pēc nedēļas mācītājs man atnesa vairākas grāmatas, kurās bija apkopotas kristiešu liecības. 

Kādu dienu arī es vēlētos uzrakstīt savu liecību. 

Ja es rakstītu savu liecību, es sāktu ar saviem laimīgajiem bērnības mirkļiem. Pastāstītu par to, kā es pastāvīgi kaitināju savus vecvecākus, tādejādi viņus sarūgtinot. Es biju tikai 4 vai 5 gadus veca, un man tas sagādāja lielu prieku.

Ja es rakstītu savu liecību, es aprakstītu savu pirmo skolas dienu. Tā man bija laimīga diena. Mana vecvecmāmiņa aizveda mani uz skolu un vēlāk palīdzēja izpildīt mājas darbus. 

Mani vecvecāki mani ļoti mīlēja. Es dzīvoju pie viņiem, taču tad nonācu cietumā. 

Ja es rakstītu savu liecību, es aprakstītu laimīgos brīžus cietumā. Rakstītu par labiem cilvēkiem, kurus es tur satiku, piemēram, par adventistu mācītāju, kurš mani apmeklēja reizi nedēļā un mūs, mazgadīgos noziedzniekus, mācīja dzīves gudrībās un par Dievu. Mācītājs nāca kopā ar trim adventistu universitātes studentiem, un viņi mums demonstrēja izglītojošas PowerPoint prezentācijas. Viņi mums stāstīja Bībeles stāstus. Mēs arī sarunājāmies un lūdzām Dievu. 

Ja es rakstītu savu personīgo liecību, es pastāstītu arī par sliktākajiem savas dzīves brīžiem. Tas bija 9 mēnešus ilgais periods no mana aresta brīža 17 gadu vecumā līdz pat ierašanās dienai cietumā, kur man bija jāpavada 12 ieslodzījuma gadi. Es biju viena. Neviens no ģimenes mani neapmeklēja, neviens arī man nesagādāja advokātu. 

Mana vecvecmāmiņa nomira vairākus mēnešus pirms es tiku apcietināta. Mans vecvectēvs bija vecs un slims. Visā pirmstiesas izmeklēšanas laikā es nedzirdēju nevienu laipnu vārdu. 

Taču viss mainījās, kad es nokļuvu cietumā. Daži no cietumsargiem bija jauki cilvēki, īpaši viena no sievietēm, kurai bija dots uzdevums man palīdzēt sakārtot savu dzīvi. Man arī patika adventistu sagatavotās programmas. Šajos iknedēļas pasākumos es satiku brīnišķus cilvēkus un ar viņiem satuvinājos. Domāju, ka citos apstākļos es ne ar vienu tik cieši nesadraudzētos.

Adventisti runāja laipni, mācīja mani būt noderīgai apkārtējiem un uzticēties Dievam. Man tas bija ļoti svarīgi. Kad es cietumā biju pavadījusi trīs gadus un septiņus mēnešus, man tika dota iespēja tikt atbrīvotai pirms izciešamā soda beigām. Divu gadu laikā man būs jāpierāda, ka mana uzvedība ir nevainojama un ka spēju būt pastāvīga un sabiedrībai lietderīga. 

Ja es rakstītu savu liecību, es tajā atzītu, ka savos 20 gados esmu piedzīvojusi daudz bēdu. Man par to runāt nav viegli. Manai ģimenei bija finansiālas grūtības. Kad tas bija vajadzīgs, viņi man blakus nebija. Manā dzīvē ir notikušas daudzas varmācības. Ar mani notika lietas, kuras es nespēju ietekmēt. Varbūt tāpēc arī es par savu dzīvi stāstu nelabprāt. Iespējams, ka tāpēc es esmu introverts cilvēks.

Ja nebūtu mirusi mana vecvecmāmiņa, cietumā es nebūtu nonākusi. Tomēr notika sliktākais. Kad vecvecmāmiņas vairs nebija, gadījās, ka es nogalināju kādu cilvēku. 

Pēc savas atbrīvošanās no cietuma es vēlētos izveidot savu ģimeni. Gribētu dzīvē būt kādam noderīga. 

Taču patreiz es esmu tikai 20 gadus veca, introverta meitene, kurai patīk lasīt cilvēku liecības par savu dzīvi. Un kādu dienu tādu uzrakstīt vēlētos arī es. 

Pirms trīs gadiem daļa no Trīspadsmitā sabata ziedojumiem palīdzēja veidot evaņģelizācijas programmas Rumānijas jauniešu aizsniegšanai. Paldies jums par jūsu Trīspadsmitā sabata ziedojumiem. 

**Daži fakti**

- Vārds „Rumānija” nāk no latīņu vārda „romanus", kas nozīmē „Romas impērija pilsonis”. 
- Peleša pils Sinajā bija pirmā Eiropas pils, kura visā pilnībā ir izgaismota ar elektrību, kura tiek ražota pašā pilī. Pils centrālās apkures sistēma, kura ir uzbūvēta 1888. gadā, joprojām darbojas un tiek izmantota.
- Pirmoreiz maksimāli augstāko novērtējumu vingrošamā, kurš ir 10, Olimpiskajās spēlēs saņēma Rumānijas vingrotāja Nadja Komaneči par savu sniegumu līdztekās 1976. gadā Montreālā, Kanādā. 
- Augstākais koka dievnams pasaulē un otrā augstākā celtne Eiropā atrodas Sapanta Peri, Maramures, Rumānijas ziemeļrietumos. Dievnams ir 78 metru garš, un tā virsotnē atrodas 7 metrus garš krusts, kura svars ir 454 kilogrami.