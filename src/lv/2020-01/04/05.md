---
title:  Ceturtais vīrs
date:   22/01/2020
---

`Izlasi Dan 3:19–27. Kas notiek? Kas ir ceturtā persona uguni?`

Iemetis ugunī uzticīgos ebrejus, Nebukadnēcars pārsteigts ierauga, ka ceplī ir vēl ceturtā persona. Pēc savas labākās saprašanas ķēniņš identificē to kā “Dieva Dēlu” (Dan 3:25).

Ķēniņš nevarēja pateikt neko vairāk, bet mēs zinām, kas ir ceturtā persona. Tā parādās Ābrahāmam pirms Sodomas un Gomoras izpostīšanas, cīnās ar Jēkabu pie Jabokas strauta un atklāj Sevi Mozum degošā krūmā. Tas ir Jēzus Kristus pirms iemiesošanās, kas nāk parādīt, ka Dievs iestājas par Saviem ļaudīm viņu grūtībās.

Elena Vaita saka: “Bet Kungs savējos neaizmirsa. Kad Viņa liecinieki tika iemesti cepli, tiem cilvēka izskatā pievienojās pats Pestītājs, un viņi kopīgi staigāja liesmu vidū. Karstumu un aukstumu noteicošā Kunga klātbūtnē uguns zaudēja savas iznīcinošās spējas.” (“Pravieši un ķēniņi”, 508., 509. Ipp.)

Kā Dievs saka Jesajas grāmatā: “Kad tu iesi caur ūdeņiem, Es būšu pie tevis, un caur straumēm, tās tevi nepārplūdinās; kad tu iesi caur uguni, tu nesadegsi, uguns liesmas tev nekaitēs!" (Jes 43:2).

Lai gan mēs mīlam tādus stāstus kā šie, rodas jautājums par citiem, kas nav brīnumainā kārtā atbrīvoti no savas ticības vajāšanas. Šie vīri noteikti zināja Jesajas un Caharjas piedzīvoto, kurus nogalināja bezdievīgi ķēniņi. Visā svētajā vēsturē līdz pat mūsu dienām uzticīgi kristieši ir izcietuši briesmīgas ciešanas, kas viņiem beidzās nevis ar brīnumainu atbrīvošanu, bet ar sāpīgu nāvi, vismaz šajā dzīvē. Šeit ir viens gadījums, kurā uzticīgie piedzīvo brīnumainu atbrīvošanu, bet, kā mēs zinām, šādas lietas parasti nenotiek.

`No otras puses, kādu brīnišķīgu atbrīvošanu piedzīvos visi Dieva uzticīgie ļaudis, neskatoties uz viņu šīs zemes likteni? (Sk. Ikor 15:12–26.).`