---
title:  Zelta tēls
date:   19/01/2020
---

`Izlasi Dan 3:1–7. Kas visdrīzāk motivē ķēniņu izveidot šo statuju?`

Bija pagājis kāds laiks starp sapni un tēla veidošanu. Tomēr liekas, ka ķēniņš nevar vairs aizmirst sapni un faktu, ka Babilonijas vietā nāks cita vara. Nebūdams apmierināts tikai ar zelta galvu, ķēniņš grib būt attēlots kā zelta tēls kopumā, lai pavēstītu saviem padotajiem, ka viņa valsts turpināsies visā vēsturē.

Šī lepnuma attieksme atsauc atmiņā Bābeles torņa celtniekus, kas savā augstprātībā mēģināja izaicināt pašu Dievu. Ne mazāk augstprātīgs šeit ir Nebukadnēcars. Viņš kā Bābeles valdnieks ir paveicis daudz, un viņš nevar dzīvot bez domas, ka viņa valsts beigsies. Tāpēc, cenšoties sevi paaugstināt, viņš cel tēlu, lai nostiprinātu savu varu un novērtētu savu padoto uzticību. Lai gan var nebūt skaidrs, vai tēls aino ķēniņu vai dievību, mums irjāpatur prātā, ka senatnē robeža, kas šķīra politiku no reliģijas, bieži bija neskaidra, ja vispār tāda eksistēja.

Mums vajadzētu arī atcerēties, ka Nebukadnēcaram bija divas iespējas iepazīt patieso Dievu. Pirmkārt, viņš pārbaudīja jaunos ebreju un atklāja, ka viņi ir desmit reizes gudrāki nekā citi Babilonijas gudrie. Tad pēc tam, kad visiem citiem ekspertiem nebija izdevies atgādināt vina sapni, Daniēls pastāsta vinam, ko vinš bija domājis, kāds bija sapnis un tā skaidrojums. Visbeidzot ķēniņš atzīst Daniēla Dieva pārākumu. Bet pārsteidzoši, ka iepriekšējās teoloģijas mācības nepasargā Nebukadnēcaru no atgriešanās pie elkdievības. Kāpēc? Visdrīzāk tas ir lepnums. Grēcīgi cilvēki pretojas atzīt faktu, ka viņu materiālie un intelektuālie sasniegumi ir niecība un nolemti iznīcībai. Mēs reizēm varam rīkoties līdzīgi maziem “Nebukadnēcariem”, pievēršot pārāk lielu uzmanību saviem sasniegumiem un aizmirstot, cik bezjēdzīgi tie var būt mūžības priekšā.

`Kā mēs varam mācīties neiekrist tajā pašā slazdā, kurā iekrita Nebukadnēcars?`