---
title:  Palīgmateriāls Bībeles studiju skolotājiem
date:   24/01/2020
---

### Pirmā daļa — Pārskats

**Pamatdoma**: Dan. 3:17, 18.

**Pētījumu centrs**: Dan. 3; Atkl. 13:11–18; 2. Moz. 20:3–5; 5. Moz. 6:4; 1. Kor. 15:12–26, Ebr. 11.

**Ievads**: Daniēla draugu vēsturiskā pieredze piedāvā mums konkrētu piemēru – ko nozīmē būt pakļautiem spiedienam tāpēc, ka uzticamies Dievam.

**Stundas tēma**: 

1.	Pielūgsme. Šajā notikumā vissvarīgākais jautājums ir pielūgsme. Visticamāk, Nebukadnēcars nepieprasīja ekskluzīvu pielūgsmi. Trīs ebreju jaunieši varēja turpināt pielūgt savu Dievu, Jahvi. Ja viņi būtu vien paklanījušies tēla priekšā, tiem nebūtu nekādu nepatikšanu.
2.	Uzticība. Trīs ebreju jauniešu pārliecība neļāva veikt ārēju žestu, kas būtu pretrunā viņu ticībai. Viņu gadījumā noteiktas darbības atstāja dziļas sekas.
3.	Atbrīvošana. Lai gan trim trimdiniekiem nebija šaubu par Dieva spējām tos izglābt no uguns, viņi nebija pārliecināti, vai tas notiks. Šī nenoteiktība ir izteikta vārdos “ja nē” (Dan. 3:18). Tātad viņi izvēlējās drīzāk nomirt, nekā kompromitēt savu uzticību Dievam.

**Prakse**: Mēs visi savā dzīvē saskaramies ar apstākļiem, kuru dēļ ir jāieņem stingra un noteikta nostāja, skaidri parādot, kam pieder mūsu galvenā uzticība. Vissvarīgākā mācība, ko gūstam no ugunīgā cepļa epizodes, nav trīs ebreju trimdinieku atbrīvošana. Drīzāk galvenā vēsts slēpjas faktā, ka Tas Kungs viņus stiprināja — viņi nebaidījās no nāves un staigāja ar Kungu cauri ugunij.

### Otrā daļa — Komentāri

1. Pielūgsme. Šķiet, ka Nebukadnēcars diezgan labi saprata vēstījumu, ko atklāja no daudziem metāliem veidotais sapņa tēls. Viņš negribēja būt tikai zelta galva. Viņš vēlējās, lai viņa valstība būtu visa statuja – no galvas līdz kājām. Īstenojot šo mērķi, viņš mēģināja uzurpēt Radītāja īpašības. Tātad, veidojot tēlu (ivritā: tselem), ķēniņš ironiski atdarināja Dieva rīcību, kurš radīja cilvēci pēc Sava tēla jeb līdzības (1. Moz. 1:26, 27). Tā augstprātības pārņemtais Nebukadnēcars uzcēla tēlu. Taču tas nebija vienkāršs mākslas darbs, tas bija pielūgsmes objekts.
Trim trimdiniekiem izvirzītā apsūdzība ietvēra to, ka viņi nepielūdz zelta tēlu un nekalpo Nebukadnēcara dieviem (Dan. 3:12, 14). Daudzskaitļa forma “dievi” liek domāt, ka tēls varētu būt bijis Babilonijas “dievu”, nevis tikai vienas dievības attēls. Tēla izmēri (60 x 6 olektis) pamatojas uz Bābeles heksadecimālo sistēmu (pamatā ir skaitlis 60) pretstatā Ēģiptē ievērotajai decimālajai sistēmai. Turklāt attēla proporcijas (10:1) norāda, ka tas neatbilda normālām cilvēka figūras proporcijām (5:1 vai 6:1). Tātad, ja vien tēls neatradās uz liela pjedestāla, tad, iespējams, tas drīzāk bija gigantisks pīlārs vai stēla, tikai daļēji veidots kā skulptūra.
Veicinot šādu liturģisko notikumu, ķēniņš, iespējams, bija iecerējis nodrošināt pārvaldnieku, ministru u.c. augsti stāvošu vīru uzticību impērijas programmai un ideoloģijai. Senajā pasaulē reliģija un politika bija savstarpēji cieši saistītas. Patriotismu izpauda ar nacionālo dievu pielūgšanu. Tādējādi trīs trimdinieku atteikšanās pielūgt zelta tēlu radīja ne tikai reliģiskas nesaskaņas, bet bija arī Babilonijas politiskās un reliģiskās ideoloģijas totalitāro prasību atklāts noraidījums. Ebreju gūstekņi nekad impērijai nedos to, kas pieder tikai Dievam.

2. Uzticība. Brīdinot pret elku pielūgšanu, Mozus atgādināja izraēliešiem, ka “vienīgais cienīgais Izraēla pielūgsmes saņēmējs ir Dievs, kurš viņus izvedis no“ dzelzs kausēšanas krāsns, no Ēģiptes ”, lai tie varētu būt viņa mantojums (5. Moz. 4:20; sal. ar 1. Ķēn. 8:51; Jer. 11:4). Mozus lūdza ļaudis turēt derību un neveidot nekādus elkus. Šajā otrajā atgādinājumā Mozus saka, ka tiem nevajadzētu ļauties elkdievībai tāpēc, ka viņu Dievs ir “rijoša uguns, greizsirdīgs Dievs” (5. Moz. 4:24). Redzot Izraēla nākotni, Mozus sacīja tautai, ja (un kad) viņi iekritīs elkdievībā, Dievs tos padzīs no apsolītās zemes uz zemēm, kur elku pielūgšana ir ikdienas daļa. Ja cilvēki atgrieztos pie Dieva pielūgsmes un paklausītu tikai Dievam, Viņš tos nepamestu un neiznīcinātu. Viņš atcerētos Savu derību. Dievs viņus bija izglābis no Ēģiptes verdzības cepļa, lai darītu viņus par Saviem ļaudīm. Apmaiņā pret to Dievs prasīja viņu uzticību un ekskluzīvu pielūgsmi.” — Wendy Widder, Daniel (Grand Rapids, MI: Zondervan, 2016), 65. lpp.
Ebreju gūstekņi neizmantoja iespēju attiekties no uzticības patiesajam Dievam. Viņi varēja vienkārši racionalizēt savu lēmumu, lai izvairītos no konfrontācijas ar ķēniņu: “Zemosimies šī tēla priekšā tikai ārēji, bet sirdī paliksim uzticīgi Dievam. Kam rūp, ja mēs noliecamies!” Taču viņi tā nerīkojās. Jāatzīmē, ka seno Tuvo Austrumu politeiskajā vidē neviena dievība neprasa ekskluzīvu lojalitāti. Cilvēks varētu būt Marduka atbalstītājs un pielūgt, teiksim, Ištāru. Pirms trimdas daudzi izraēlieši iekrita šajā slazdā. Viņi pielūdza Kungu, bet tajā pašā laikā upurēja Bālam un citām dievībām, kuras, viņuprāt, vairāk palīdzēja noteiktās dzīves jomās. Tikai ebreju derības Dievs no Saviem pielūdzējiem prasīja ekskluzivitāti (2. Moz. 20:3–5, 5. Moz. 6:4); un ebreju gūstekņi dzīvoja saskaņā ar šo prasību.

3. Atbrīvošana. Par trīs ebreju trimdinieku atbrīvošanu nav jāpateicas valdnieka labajai gribai. Tā bija pārdabiska Dieva iejaukšanās. Teiciens, ka ceplis tika uzkarsēts “septiņas reizes” vairāk (Dan. 3:19), varētu būt tēlains veids, lai uzsvērtu maksimālo karstumu. Visticamāk, ķēniņš vēlējās pārliecināties, ka no karstuma neviens neizbēgs. Ja mazāks karstums pagarinātu viņu soda un spīdzināšanas ilgumu, intensīvāka uguns tos nekavējoties nogalinātu. Šķiet, ka Nebukadnēcars plānoja soda izpildi padarīt par publisku izrādi, lai atklātu, ko maksā viņa pilnvaru apstrīdēšana. Interesanti, ka Jeremija piemin divus viltus praviešus, kurus Nebukadnēcars “izcepis ugunī” (Jer. 29:21, 22).
Lai arī trīs ebreju vīri ticēja, ka Dievs spēj viņus aizsargāt, viņi arī zināja, ka Dievs to ne vienmēr dara (Dan. 3:17, 18). “Par to liecina sēru dziesmas psalmos. Dan. 7:21, 23; 8:24; 11:32–35 skaidri pateikts, ka ir reizes, kad uzticīgie Dieva ļaudis tiek aicināti paciest ciešanas, dažreiz pat mocekļa nāvi. Kā atbilde uz šķietamo netaisnību un Dieva uzticības savai tautai vai Viņa suverenitātei apšaubīšanu nāk augšāmcelšanās [..] un tiesas apsolījums (12:1–4). Nāve nav šķērslis ne Dieva uzticībai, ne viņa suverenitātei. ” — E. C. Lucas, “Daniēl,” in T. Desmond Alexander and Brian S. Rosner, eds., New Dictionary of Biblical Theology (Downers Grove, IL: InterVarsity Press, 2000), 235. lpp.
Viens punkts, kas pelnījis komentāru, ir Daniēla uzkrītošā prombūtne. Kristīgie komentētāji un Talmuds ir izvirzījuši vairākas hipotēzes par viņa prombūtnes iemeslu: (1) Daniēls atradās darba pienākumos; (2) viņam bija ķēniņa atļauja aiziet; (3) viņam pie Nebukadnēcara bija tik augsts postenis, ka neviens neuzdrošinājās par viņu sūdzēties; (4) viņa klātbūtne, iespējams, nav bijusi nepieciešama; 5) viņš varētu būt bijis slims; (6) Daniēls vairs nebija iesaistīts valdībā; (7) Daniēls bija klāt un nedaudz noliecās tēla priekšā, taču Kungs neļāva Daniēla vārdam šeit parādīties viņa vēlākās uzticības dēļ; (8) Dievs turēja Daniēlu atstatu, lai ļaudis neteiktu, ka “viņi tika atbrīvoti Daniēla nopelnu dēļ”; (9) Daniēls izvairījās no uzmanības, lai atturētos piepildīt pravietojumu, ka “viņu dievu rotāti attēli jums jādedzina ar uguni” (5. Moz. 7:25); (10) Nebukadnēcars “ļāva Daniēlam aiziet, lai cilvēki neteiktu, ka viņš savu dievu ir sadedzinājis ugunī.” Šis kopsavilkums ir no grāmatas Peter A. Steveson, Daniel (Greenville, SC: Bob Jones University Press, 2008), 56. lpp.
Lai arī dažas iespējas var šķist saprātīgākas par citām, mēs nezinām, kur tajā laikā atradās Daniēls. Taču, balstoties uz Rakstos attēloto Daniēla raksturu, varam būt pārliecināti, ka Daniēls vai nu nezemojās, vai arī nepiedalījās ceremonijā.

### Trešā daļa — Prakse

1.	Tāpat kā trīs ebreju trimdinieki, arī Mordohajs atteicās klanīties Hamana priekšā (Esteres 3:1–5). Abos gadījumos Tas Kungs atbrīvoja savus kalpus. Tomēr tas ne vienmēr notiek. Jesaja un Jānis Kristītājs ticību apzīmogoja ar savu dzīvību. Ņemot vērā šos rezultātus, vai jūtaties gatavi izbaudīt savas likumīgās pārliecības nepatīkamās sekas? Kāpēc jā vai kāpēc nē?
2.	Iepriekšējā trimdinieku pieredze gan saistībā ar ķēniņa ēdienu (Dan. 1), gan Nebukadnēcara sapņa interpretāciju (Dan. 2) kaut kādā veidā sagatavoja trimdiniekus izturēt uguns pārbaudi. Kādi iepriekšējie pārbaudījumi un pieredze ir bijusi jums? Kā tā vēlāk sagatavojusi jūs lielākiem izaicinājumiem?
3.	Šīs nedēļas nodarbība var veicināt pašpārbaudi. Palūdziet klases dalībniekus pārdomāt šādus jautājumus:
 - Kādas ir dažas no tām lietām, kuras mūsdienās kārdina ar netiešu prasību pēc pielūgsmes? Kādā veidā pat mēs kā kristieši lēnām, bet noteikti sākam pielūgt nevis Dievu, bet šīs lietas?
 - Kā noteikt robežu starp nelokāmu uzticēšanos Kungam un fanātismu?
 - Ja runājam par attiecībām ar tiem, kuri joprojām nepazīst Kungu, vai tajās ir kāda vieta kompromisam? Ja jā, tad kādā veidā un kādos apstākļos? Kādas lietas (ja vispār tādas ir) mēs varam vai ko mums vajadzētu panākt, pieļaujot kompromisu? Kā varam noteikt, vai ielaižamies kompromisā vai vienkārši esam apdomīgi?
 - Vai jūs varētu apdraudēt savu dzīvību, atsakoties veikt ļoti vienkāršu darbību? Ja nē, kāpēc gan jūs nevarētu ārēji pielāgoties, iekšēji izjūtot morālas atrunas?
 - Kā ir labāk: nomirt patiesības dēļ vai izvairīties no krīzēm un dzīvot, lai turpinātu liecināt? Paskaidrojiet!