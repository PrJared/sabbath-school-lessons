---
title:  Misijas ziņas
date:   27/03/2020
---

#### Kā ciema iedzīvotāji atrada sabatu

_Peters Mižigars (44)_

Divi tūkstoši cilvēku, Slovākijas apdzīvotās vietas ar nosaukumu Roma iedzīvotāji, sevi uzskata par kristiešiem. Taču dievnamus neapmeklē neviens. Neviens arī nekad nav lasījis Bībeli.

Pēc tam, kad Slovākija 1993. gadā ieguva neatkarību, vairāki misionāri ieradās ciemā Rakusy. Vispirms atbrauca kāds laulāts pāris, un viņi sludināja katru svētdienu galvenajā ciema ielā. Ļaudis pulcējās un klausījās, taču, tā kā viņi nekad nebija lasījuši Bībeli, viņi no dzirdētā saprata pavisam maz. 

Viens no ciema iedzīvotājiem Peters Mižigars bija vairāk ieinteresēts darboties ar savām rokām, nevis klausīties svētrunas. Viņš kāzās un bērēs spēlēja basģitāru. Parasti viņa grupas dalībnieki, tajā skaitā Petera jaunākais brālis Pavols, nopelnīto naudu nodzēra. Peters, kad viņš strādāja, nekad alkoholu nelietoja. Viņš bija muzikālās grupas autovadītājs. 

Tā kā Peters savā darbā vienmēr bija skaidrā prātā, viņš bija ievērojis, ka visi pasākumu dalībnieki ir dalāmi divās grupās – vieni bija ar labām manierēm un ar attīstītu intelektu, taču citi izcēlās ar primitīvu attieksmi. Pārējie muzikanti to neievēroja, jo vienmēr bija iereibuši.

Peters ar interesi vēroja pasākumu dalībniekus. Kad viņi bija iereibuši, atšķirības šo divu cilvēku grupu starpā izzuda. Bagātie izģērbās līdz viduklim un uzvedās tāpat kā nabadzīgākie. Katrs pasākums beidzās ar piedzērušo kautiņiem. Tie notika pat bērēs.

Kad piedzērušies pasākumu dalībnieki Čehijā pret Petera grupu izturējās īpaši rupji, Peters un viņa brālis izlēma šo darbu pārtraukt. „Pasaulīgu mūziku es vairs nespēlēšu,” sacīja Pavols. „Spēlēšu Dievam par godu.” 

Pavols bija klausījies kristīgo mūziku, kuru atskaņoja misionāri. 

Drīz vien Peters, Pavols un arī pārējie muzikanti pulcējās Pavola mājās un spēlēja kristīgu mūziku. Vienā no reizēm Peters ievēroja uz galda nolikto Bībeli. 

„Kas ir šī grāmata?” viņš paņēma to rokās un jautāja.

Pavols sacīja: „Liksim to vietā. Tā nav domāta tev.” 

Pavols bija pētījis Bībeli, taču par to stāstīt citiem nevēlējās. 

Kamēr Pavols un pārējie spēlēja, Peters Bībeli paņēma un aiznesa to mājās. Viņš to lasīja visu nākošo mēnesi, sākot no Atklāsmes grāmatas un tad pievēršoties evaņģēlijiem. Pēc kāda laika viņš brālim atzinās, ka bija Bībeli paņēmis. Pavols tikai palūdza, lai pēc tās izlasīšanas Peters to atdotu.

Kādu dienu Peters izlasīja Marka 16:16. Jēzus tur sacīja: „Kas tic un top kristīts, tas tiks izglābts, bet, kas netic, tiks pazudināts.” 

Peters aizvēra Bībeli un tad to atkal atvēra. Bija atvērusies tā pati lappuse, varēja izlasīt to pašu pantu. Peters šo darbību veica trīs reizes, un katru reizi atvērās viena un tā pati lappuse. Peters paķēra Bībeli un steidzās uz sava brāļa mājām. Pavols bija kopā ar saviem diviem draugiem. 

„Lūdzu, nāc un kristī mani,” Peters sacīja. Par kristību viņš neko nezināja. Peters vēlējās tikai paklausīt Jēzum un tikt kristīts. 

„Tu vēlies, lai es tevi kristīju?” Pavols jautāja. 

„Jā, šeit ir skaidri rakstīts, ka tas, kurš tiks kristīts, tiks glābts,” Peters atbildēja. 

Pavols vilcinājās, taču Peters bija nelokāms. Abi brāļi un divi draugi iebrida aptuveni metru dziļā strautā, kurš atradās aiz ciema, un viens otru kristīja. Viņi nožēloja savus grēkus un lūdza Dievam piedošanu. Pēc tam viņi izjuta milzīgu prieku un pārrunāja, kādu iepriecu viņu kristības ir izraisījušas debesīs. 

No šīs dienas visi četri vīri pārstāja lamāties, smēķēt un dzert. Kaimiņi bija pārsteigti. Pirms tam, kad viņi bija piedzērušies, ļaudis no viņiem baidījās un izvairījās. 

Četri draugi nolēma katru dienu kopīgi pētīt Bībeli. Reizēm viņi sāka vakarā un beidza tikai no rīta. 

Drīz grupai pievienojās arī citi. Bieži vien Petera dzīvojamajā istabā, kura bija apvienota ar virtuvi, sev vietu atrada 50 un pat 100 cilvēki. 

Reiz vēlā vakarā Petera uzmanību piesaistīja Marka 16:9. Šis pants sākās ar vārdiem „Bet, uzcēlies pirmajā nedēļas dienā rīta agrumā.” Peters atcerējās, ka Jēzus ar saviem sekotājiem atpūtās septītajā dienā, sestdienā, un sāka domāt, kādēļ misionāri, kuri bija pie viņiem ieradušies, dievkalpojumus rīkoja svētdienās. 

Neviens no misionāriem uz Petera jautājumu atbildēt nespēja. 

Bībeles studiju grupa turpināja savus pētījumus un nonāca līdz ceturtajam Dieva bauslim. Un viņi sāka ievērot sabatu. 

Kādu dienu Peters savu neizpratni par svētdienu līdzdalīja kādam svešiniekam, kurš bija ieradies ciemā, lai apciemotu savu radinieku. Šis vīrs, Josifs, bija septītās dienas adventists, un viņš Peteram sacīja, ka ir draudze, kura ievēro bībelisko sabatu.

Peters Josifu uzaicināja uz Bībeles izpētes grupu. Pēc tam Josifs paņēma Peteru un viņa draugus uz adventistu dievnamu, kurš atradās šajā rajonā. Peteru īpaši aizkustināja dziļā godbijība, kādā notika adventistu dievkalpojums. 

Petera dzīvojamā istaba kļuva par adventistu dievnamu, kurā notika sabata dievkalpojumi un citi pasākumi.

Peters, viņa brālis un 24 citi Bībeles grupas locekļi 2015. gadā tika kristīti adventistu draudzē. Nākamo divu gadu laikā ar kristību draudzei pievienojās vēl 10 cilvēki. 2018. gadā ciema nomalē tika uzbūvēts adventistu dievnams, un tajā katru sabatu pulcējas aptuveni 100 cilvēki. 

Šis ir dievnams, kura pirmsākums meklējams Petera dzīvojamā istabā. 

Daļa no šī ceturkšņa Trīspadsmitā sabata ziedojumiem palīdzēs sagatavot programmas nelabvēlīgos apstākļos dzīvojošo bērnu atbalstam pilsētā Rakusy, Slovākijā. Paldies jums par jūsu dāsnajiem ziedojumiem, kuri šajā ceturksnī tiks izlietoti dažādu projektu realizācijā Bulgārijā, Vācijā un Spānijā.   