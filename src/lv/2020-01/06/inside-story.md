---
title:  Misijas ziņas
date:   07/02/2020
---

#### No ciema uz pili

_Vincenzo Maza (70)_

Kad 16 gadus vecais Vincenzo Maza atgriezās mājās savā ciematā Sicīlijā, Itālijā, un paziņoja, ka ir kristīts Septītās dienas adventistu draudzē, tēvs dusmās eksplodēja. 

Tēva dusmas vēl pieauga, kad pusaudzis sacīja, ka vēlas kļūt mācītājs. 

„Ja tu ej, tad nenāc vairs atpakaļ,” sacīja viņa tēvs, nabadzīgs Otrā pasaules kara veterāns, kurš bija stingrībā audzinājis savus piecus bērnus. 

Droši vien ne viens tad pat iedomāties nevarēja, ka kādu dienu Vincenzo vadīs Itālijas Septītās dienas adventistu draudzi un Bībeli studēs kopā ar valsts prezidentu.

Tēva draudi zēnu neizbiedēja. Viņš bija kristīts citā pilsētā ilgas tikšanās laikā ar savu vecāko brāli, kurš pats nesen bija stājies adventistu draudzes rindās. Vincenzo devās uz Adventistu semināru Villa Aurora, kurš atradās Florencē.

Kad viņš tur ieradās, izrādījās, ka mācībām bija nepieciešama nauda. Un iekārtoties darbā nebija nekādu iespēju. 

Vincenzo apbēdināts gāja apkārt nelielajam semināra dārzam. Atgriezties Sicīlijā viņš nevēlējās, jo mājās tēvs pieprasīja, lai viņš no savas ticības atsacītos. Un Vincenzo dedzīgi lūdza Dievu.

Pēkšņi viņš izdzirdēja kādu balss čukstam. „Ieskaties savā kabatā,” tā sacīja.

Kabatā Vincenzo atrada papīra gabalu ar kādas Vācijas ģimenes adresi. Viņš šo ģimeni bija saticis braucienā uz Florenci. Ģimene aicināja viņu ciemos uz Karlsruhi, Vāciju.

Viņš atcerējās, ka Septītās dienas adventistu draudzei ir seminārs Vācijā, Darmštatē. Vincenzo saskaitīja savas monētas un secināja, ka viņam pietika viena virziena biļetei uz Karlsruhi, aptuveni 100 kilometrus uz dienvidiem no Darmštates.

Vincenzo ar vilcienu devās uz Karlsruhi un apciemoja šo ģimeni. Viņš pastāstīja par savu vēlēšanos mācīties seminārā, un ģimene viņam nopirka biļeti uz Darmštati. 

Pusaudzis tur ieradās bez naudas un bez vācu valodas zināšanām. Viņš arī nezināja, kur atrodas seminārs. Viņš sāka to meklēt un nogāja vairākas stundas. Vincenzo sasniedza mežu un drīz vien apmaldījās. Norietēja saule, sāka palikt auksti.  Vincenzo sāka uzmākties bailes. Nezinādams, ko darīt, viņš raudāja un lūdza Dievu. 

„Ei, jaunais cilvēk!” kāda balss sacīja. „Ko tu šeit dari?” 

Vincenzo nevienu nebija dzirdējis tuvojamies, un viņš pārsteigts raudzījās uz nelielu, vecu vīru ar baltiem matiem. Vēl vairāk Vincenzo pārsteidza tas, ka, lai arī šis cilvēks runāja vāciski, tomēr viņš sacīto saprata. 

„Es meklēju adventistu semināru,” Vincenzo atbildēja itāļu valodā. 

„Es tev pateikšu, kā tu vari tur nokļūt,” sacīja vecais vīrs, joprojām runājot vāciski.

Vīrs detalizēti aprakstīja ceļu uz semināru, un Vincenzo devās ceļā. Paspēris vairākus soļus, viņš pagriezās, lai pateiktos laipnajam svešiniekam, taču viņš jau bija nozudis.

Vincenzo ieradās seminārā un pasniedzējiem izstāstīja savu situāciju. Viņi uzņēma Vincenzo un sagādāja viņam arī darbu. Vincenzo kļuva par mācītāju un ilglaicīgi strādāja gan Vācijas, gan Itālijas draudzēs. No 1995. gada līdz 2000. gadam, kad viņš devās pensijā, Vincenzo bija Itālijas Septītās dienas adventistu draudzes vadītājs.

Vincenzo regulāri uzturēja attiecības ar savu tēvu. Pēc ievērojama laika posma tēvs lūdza dēlam piedošanu. 

„Es biju valdonīgs tēvs,” viņš sacīja, kad reiz vasarā Vincenzo viņu Sicīlijā apciemoja kopā ar savu sievu un diviem dēliem. „Es to atzīstu, un man ir ļoti žēl, ka esmu tā izturējies pret saviem bērniem.” 

Būdams Itālijas adventistu vadītājs, viņš 1997. gadā Itālijas prezidentam Oskaram Luigi Skalfaro uzrakstīja pateicības vēstuli par izteikto atbalstu protestantu draudzēm. Dažas dienas vēlāk prezidents Vincenzo uzaicināja uz prezidenta pili.

Pēc pirmā apciemojuma abi kļuva labi draugi. Prezidents Skalfaro viņu uzaicināja vairākas reizes un vienmēr sacīja: „Mācītāj Maza, lūdzu, palasīsim Bībeli. Kopā pielūgsim Dievu.” 

Šī draudzība visu uzmanības centrā nonāca 1998. gadā, kad prezidents pieņēma Vincenzo ielūgumu uz adventistu pansionāta atklāšanu Forlē. Prezidenta klātbūtne šo visai ikdienišķo pasākumu pārvērta par nacionāla mēroga notikumu. Itālijas iedzīvotāji, kuri nekad nebija dzirdējuši par adventistu draudzi, tagad ar to tika iepazīstināti, un viņi arī uzzināja par sabatu. 

Šobrīd Vincenzo ir 70 gadus vecs, un viņš slimo ar progresējošu Parkinsona slimību. Tomēr savā sirdī viņš joprojām paliek mācītājs un savā Facebook lapā publicē īsas svētrunas. 

Daļa no šī ceturkšņa Trīspadsmitā sabata ziedojumiem palīdzēs atjaunot Marienhohes Akadēmijas galveno ēku, kura atrodas Darmštatē, Vācijā. Paldies jums par to, ka plānojat pienest dāsnus ziedojumus.

**Daži fakti**

- Sicīlijas Etna ir augstākais aktīvais vulkāns Eiropā, un tas joprojām ir aktīvs. Iespaidīgi izvirdumi ir bieži vērojami daudzu kilometru attālumā.