---
title:  Svērts un atrasts par vieglu
date:   05/02/2020
---

`Izlasi Dan 5:13–28. Kādu iemeslu Daniēls nosauc ķēniņa drīzajai krišanai?`

Apstākļu spiests, ķēniņš nolemj prasīt padomu Daniēlam, bet šķiet, ka viņš to dara negribīgi. Tas varbūt vairāk stāsta par ķēniņa attieksmi pret Daniēla Dievu, nevis pašu Daniēlu.

Toties Daniēla atbilde uz ķēniņa piedāvāto atalgojumu daudz pasaka par Daniēla prioritātēm un raksturu. Visdrīzāk arī Daniēls, zinot noslēpumaino vārdu nozīmi, saprot, cik nevērtīgs patiesībā ir atalgojums.

Tad Daniēls izvirza ķēniņam apsūdzības trīs punktos.

Pirmkārt, Belzacars pilnībā ignorē Nebukadnēcara pieredzi. Citādi viņš būtu nožēlojis un pazemojies līdzīgi savam priekštecim.

Otrkārt, Belzacars izmanto tempļa traukus, lai dzertu vīnu un slavētu savus elkus. Šeit Daniēls min sešus materiālus, kas izmantoti elku taisīšanai tādā pašā secībā, kā atzīmēts iepriekš.

Treškārt, ķēniņš ir atstājis novārtā Dieva pagodināšanu-tā Dieva, “kura rokā ir tava dvaša un visas tavas gaitas” (Dan 5:23).

Nosaucis ķēniņa pārkāpumus, Daniēls turpina ar skaidrojumu. Tagad mēs uzzinām, ka dievišķais grafiti sastāv no trim aramiešu darbības vārdiem (kur pirmais atkārtojas). Kēninam un viņa gudrajiem vajadzēja zināt to nozīmi: MENE (“skaitīts”), TEKEL (“svērts”) un PERES (“sadalīts”).

Medopersiešu armijai stāvot pie Babilonijas vārtiem, kēniņš un gudrie droši vien nojauta, ka vēsts būs draudoša, bet gudrie neuzdrošinājās teikt ķēniņam neko nepatīkamu. Tikai Daniēls izrādās spējīgs atkodēt īsto vēsti sakarīgā secībā, lai atklātu Belzacaram tās īsto nozīmi: “Skaitīt-Dievs ir skaitījis tavu valsti un vedis to pie gala! Svērt - tu esi svērts svaru kausā un esi izrādījies par vieglu! Sadalīt, tava valsts ir sadalīta un atdota mēdiešiem un persiešiem” (Dan 5:26–28).

Tie nav gluži mierinājuma un iepriecinājuma vārdi.

`Spriedums nāk pārķēniņu ātri. Kā mēs varam mācīties uzticēties Dievam gadījumos, kur taisnība un tiesa vēl tagad nav notikusi? (Sk. Māc 3:17, 8:11, Mt 12:36, Rm 14:12.)`