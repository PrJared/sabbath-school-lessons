---
title:  Neaicināts viesis
date:   03/02/2020
---

`Izlasi Dan 5:5–8. Kas šeit notiek, un kāpēc ķēniņš tā atbild? Kādā ziņā šis ziņojums ir paralēls Dan 2. nodaļas ziņojumam, un kāpēc šī paralēle ir tik svarīga? (Sk. Ps 96:5, Kol 1:15–17.)`

Tāpat kā Nebukadnēcars iepriekš (Dan 2:2, Dan 4:7), Belzacars sasauc astrologus, kaldiešus un pareģus, lai noskaidrotu noslēpumaino rakstu. Un, lai pārliecinātos, ka viņi dara labāko, ko spēj, ķēniņš apsola viņiem dāsnu atalgojumu: (1) purpura drēbes (šajā krāsā senatnē ģērbās ķēniņi, Est 8:15); (2) zelta ķēdi, kas bija augsta sabiedriskā statusa zīme (1Moz 41:42), un (3) trešā ķēniņvalsts valdnieka pozīciju. Šis pēdējais atalgojums precīzi atspoguļo tā laika vēsturiskos apstākļus Babilonijā. Tā kā Belzacars bija otrais valdnieks, valdot kopā ar savu tēvu Nabonidu, viņš piedāvāja trešā valdnieka pozīciju. Bet, neskatoties uz kārdinošajiem atalgojumiem, gudrajiem atkal neizdodas sniegt skaidrojumu.

Kā augstākais no visiem ķēniņa grēkiem ir tas, ka viņš mēģina atrast gudrību nepareizā vietā. Babilonijas eksperti nevarēja atklāt vēsts nozīmi. Tā bija rakstīta viņu pašu-aramiešu - valodā, kā mēs redzēsim rīt, bet viņi šos vārdus nesaprot. Tas atgādina, ko Kungs saka ar Jesajas starpniecību: “Tādēļ, redzi, es šai tautā vēl darīšu brīnumu brīnumus, ies gudro gudrība postā, un prāts no saprātīgajiem slēpsies!" (Jes 29:14). Pēc šī panta citēšanas apustulis Pāvils apliecina: “Kur tad ir gudrais? Kur Rakstu skaidrotājs? Kur šī laikmeta vārdu meistars? Vai Dievs nav vērtis šīs pasaules gudrību muļķībā? Tā kā pasaule ar savu gudrību nav atzinusi Dievu viņa gudrībā, Dievs nolēma tos, kas tic, glābt ar muļķīgu sludināšanu” (1kor 1:20, 21).

Dažas patiesības ir pārāk svarīgas, lai tiktu atstātas cilvēku pašu gudrībai. Tieši tāpēc Dievs atklāj šīs patiesības mums.

`Padomā par to, kāds bija atalgojums, un, ņemot vērā to, kas drīz sekos, cik nevērtīgs tas patiesībā bija. Ko tam vajadzētu mums stāstīt par to, cik pārejošas var būt šīs pasaules lietas un kāpēc mums vienmēr ir jāpatur prātā mūžības skatījums visā, ko mēs darām?`