---
title:  Ķēniņienes uznāciens
date:   04/02/2020
---

`Izlasi Dan 5:9–12. Ko ķēniņiene saka par Daniēlu, ko ķēniņam jau vajadzēja zināt? Ko tas mums stāsta par to, ka viņš, šķiet, pat nezināja par Daniēla eksistenci?`

Banketa viesiem nonākot apjukumā uz sienas rakstītās noslēpumainās vēsts dēļ, iznāk ķēniņiene un norāda samulsušajam ķēniņam virzienu. Viņa atgādina ķēniņam par Daniēlu, kura spējas skaidrot sapņus un atrisināt noslēpumus tika atklātas Nebukadnēcara laikā. Ja Belzacars būtu tik gudrs, cik bija viņa priekštecis, viņš būtu zinājis, kur vērsties, lai uzzinātu noslēpumainā raksta nozīmi. Ķēniņam, kurš tajā brīdī izskatās pilnīgi pazudis un nezina, ko darīt tālāk, ķēniņienes iejaukšanās izrādās noderīga. Viņas vārdi Belzacaram izklausās kā rājiens par to, ka viņš nav ievērojis vienīgo cilvēku valstī, kas var izskaidrot noslēpumaino rakstu. Un viņa arī dod ķēniņam mutisku Daniēla raksturojumu: pravietim ir Dieva Svētais Gars, gaisma, izpratne un dievišķa gudrība, izcils gars, zināšanas. Viņš spēj saprast, izskaidrot sapņus, atrisināt mīklas un paskaidrot noslēpumus, Nebukadnēcara laikā viņš bija māgu, astrologu, kaldiešu un pareģu priekšnieks (Dan 5:11, 12).

Šajā brīdī mēs atkal brīnāmies, kāpēc Belzacars bija ignorējis Daniēlu. Pantā nav dota tieša atbilde uz šo jautājumu, bet mēs pieņemam, ka šajā laikā Daniēls- pēc tam, kad bija kalpojis ķēniņam vismaz līdz trešajam savas valdīšanas gadam (Dan 8:1, 27), – vairs nav aktīvā dienestā. Viens faktors varētu būt Daniēla vecums. Viņš varētu būt ap 80 gadu vecs, un ķēniņš varbūt gribēja aizvietot vecos vadītājus ar jaunāko paaudzi. Ķēniņš varbūt bija nolēmis ignorēt Daniēlu, jo negribēja nodot sevi Daniēla Dievam. Bet, lai arī kāds būtu iemesls vai iemeslu kopums, vienalga, ir pārsteidzoši, ka cilvēks ar tādiem sasniegumiem kā Daniēls varēja jau tik drīz nonākt aizmirstībā.

`Izlasi Rm 1:16–32. Kā šajos pantos izteikto principu mēs redzam atklājamies ne tikai šajā stāstā, bet pasaulē mūsdienās?`