---
title:  Apokaliptiskie pravietojumi
date:   31/12/2019
---

Pravietiskās vīzijas, par kurām ziņots Daniēla grāmatā, ir atšķirīga rakstura nekā lielākā daļa pravietisko ziņojumu, ko snieguši citi Vecās Derības pravieši. Daniēla pravietojumi pieder pie “apokaliptisko pravietojumu” kategorijas, turpretī lielākā daļa Vecās Derības pravietojumu pieder pie “klasiskajiem pravietojumiem”. Izpratne par galvenajām atšķirībām starp šiem pravietiskajiem žanriem ir izšķiroša pareizai Bībeles pravietojumu izpratnei.

Apokaliptiskajiem pravietojumiem ir dažas īpašas iezīmes, kas atšķir tos no tā saucamajiem klasiskajiem pravietojumiem:

- Atklāsmes un sapņi. Apokaliptiskajos pravietojumos Dievs galvenokārt izmanto sapņus un līdzības, lai izteiktu pravietim Savu vēsti. Klasiskajos pravietojumos pravietis saņem“Kunga Vārdu” (kas var ietvert vīzijas) – izpausmi, kas ar nelielām variācijām klasiskajos praviešu rakstos sastopama aptuveni 1600 reižu.
- Jaukts simbolisms. Klasiskajos pravietojumos simbolu skaits ir neliels un galvenokārt ietver simbolus, kas atbilst dzīves īstenībai. Apokaliptiskajos pravietojumos Dievs rāda simbolus un līdzības, kas neatbilst cilvēku reālajai pasaulei, tādus kā dīvainus dzīvniekus vai monstrus ar spārniem un ragiem.
- Dievišķā virsvaldība un nosacījumu neesamība. Salīdzinot ar klasiskajiem pravietojumiem, kuru piepildīšanās bieži vien ir atkarīga no cilvēka reakcijas Dieva derības ar Israēlu kontekstā, apokaliptiskajiem pravietojumiem nosacījumu nav. Apokaliptiskajos pravietojumos Dievs atklāj pasaules impēriju celšanos un krišanu no Daniēla dienām līdz pat gala laikam. Šāda veida pravietojumi balstās uz Dieva zināšanām par nākotni un virsvaldību, un tie notiks neatkarīgi no cilvēku izvēles.

`Izlasi Jon 3:3—10. Vai šis ir klasisks vai apokaliptisks pravietojums? Pamato savu atbildi. Un kā ar Dan 7:6?`

Zināšanas par tādiem pravietiskiem žanriem kā klasiskie un apokaliptiskie pravietojumi var būt ļoti noderīgas. Pirmkārt, šie žanri parāda, ka Dievs izmanto dažādas pieejas, lai izteiktu pravietisko patiesību (Ebr1:1). Otrkārt, šādas zināšanas palīdz mums labāk novērtēt Bībeles skaistumu un sarežģītību. Treškārt, šīs zināšanas palīdz mums arī izskaidrot Bībeles pravietojumus tādā veidā, kas saskan ar visas Bībeles liecību un pareizi izskaidro “patiesības vārdu” (2Tim 2:15).

`Balstoties uz tādiem pantiem kā Hoz 3:4, 5; Am 8:11 un Cak 9:1, daži kristieši mūsdienās domā, ka pēdējie šīs pasaules vēstures notikumi norisināsies Vidējos Austrumos. Kas nepareizs ir šajos skaidrojumos? Kā zināšanas par atšķirībām starp apokaliptiskajiem un klasiskajiem pravietojumiem palīdz mums šo jautājumu saprast?`
