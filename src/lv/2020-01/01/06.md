---
title:  Daniēla grāmatas aktualitāte mūsdienās
date:   02/01/2020
---

Lai gan rakstīta pirms 2500 gadiem, Daniēla grāmata arī 21. gadsimtā joprojām ir ļoti aktuāla Dieva ļaudīm. Mums visiem vajadzētu pievērst uzmanību trīs jomām, kurās Daniēls var būt mums aktuāls.

– Dievs ir mūsu dzīves augstākais Valdnieks. Pat tad, ja kaut kas iet greizi, Dievs ir visvarens un izved mūs cauri cilvēku rīcības dīvainībām, lai nodrošinātu saviem bērniem vislabāko. Daniēla pieredze Babilonijā līdzinās Jāzepa piedzīvotajam Ēģiptē un Esterei Persijā. Šie trīs jaunie cilvēki bija gūstekņi svešā zemē un atradās nomācošā pagānu tautu varā. Paviršam novērotājam viņi var likties vāji un Dieva pamesti. Tomēr Kungs viņus stiprināja un izmantoja spēcīgos veidos. Piedzīvojot pārbaudījumus, ciešanas un pretestību, mēs varam atskatīties uz to, ko Dievs darīja Daniēla, Jāzepa un Esteres labā. Mēs varam būt pārliecināti, ka Kungs paliek mūsu Kungs, un Viņš nav atstājis mūs pat mūsu pārbaudījumu un kārdinājumu vidū.
– Dievs virza vēstures gaitu. Reizēm mēs jūtamies nemiera pilni sajukušā un bezmērķīgā pasaulē, kas ir grēka un vardarbības pilna. Bet Daniēla vēsts ir, ka Dievs visu kontrolē. Katrā Daniēla grāmatas nodaļā tiek nostiprināta vēsts, ka Dievs virza vēstures gaitu. Elena Vaita saka: “Cilvēces vēstures hronikās tautu rašanās, impēriju izcelšanās un sabrukums izskatās atkarīgs no cilvēku gribas un veiksmes. Notikumu veidošanos lielā mērā, šķiet, nosaka viņu vara, ambīcijas un kaprīzes. Bet Dieva pasaulē aizkars ir pavilkts nost, un mēs redzam aiz, pāri un cauri visām cilvēku interešu, varas un kaislību spēlēm visžēlīgā Dieva aģentus, kas klusi un pacietīgi īsteno Viņa gribu.” (“Audzināšana', 173. Ipp.)
– Dievs nodrošina paraugu Saviem gala laika ļaudīm. Daniēls un viņa draugi kalpo kā paraugs dzīvei tādā sabiedrībā, kuras pasaules uzskati bieži vien nesaskan ar Bībeli. Kad viņi tiek spiesti pakļaut kompromisiem savu ticību un piekāpties Bābeles sistēmai, ar to noliedzot nodošanos Kungam, viņi paliek uzticīgi Dieva Vārdam. Viņu uzticības pieredze un absolūtā nodošanās Kungam ir iedrošinājums mums, kad piedzīvojam pretestību un pat vajāšanas evanģēlija dēl. Vienlaikus Daniēls parāda, ka ir iespējams dot ieguldījumu valsts un sabiedrības dzīvē un palikt uzticīgam Kungam.

`Izlasi Dan 9:23, Dan 10:11, 12 un Mt 10:29–31. Ko šie panti stāsta par to, kā Dievs interesējas par mūsu personīgajām cīņām?`