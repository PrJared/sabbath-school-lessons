---
title:  Daniēla grāmatas uzbūve
date:   30/12/2019
---

Daniēla grāmatas aramiešu valodas daļai jeb 2.-7. nodaļai (daļa no grāmatas ir sarakstīta ebreju, daļa aramiešu valodā) ir sekojoša uzbūve, kas palīdz pastiprināt šīs sadaļas un visas grāmatas centrālo vēsti:

- A. Nebukadnēcara vīzija par četrām valstībām (Dan 2. nod.)
    - B. Dievs atbrīvo Daniēla draugus no uguns cepļa (Dan 3. nod.)
        - C. Spriedums par Nebukadnēcaru (Dan 4. nod.)
        - C. Spriedums par Belzacaru (Dan 5. nod.)
    - B. Dievs izglābj Daniēlu no lauvu bedres (Dan 6. nod.)
- A. Daniēla atklāsme par četrām valstībām (Dan 7. nod.)

Šāda veida literārais izkārtojums palīdz izcelt galveno domu, noliekot to centrā, kas šajā gadījumā ir C un C' (Dan 4. un 5. nod.): Dievs atņem valstību Nebukadnēcaram (uz laiku) un Belzacaram (neatgriezeniski). Līdz ar to 2.-7. nodaļu uzsvars ir uz Dieva visvarenību pār zemes ķēniņiem, Viņam tos ieceļot un atlaižot.

Viens no visefektīvākajiem veidiem, kā nodot vēsti un izteikt skaidri domu, ir atkārtojums. Piemēram, Dievs dod faraonam divus sapņus par Ēģiptes tuvāko nākotni (1Moz 41:1-7). Pirmajā sapnī septiņas treknas govis aprij septiņas kārnas govis. Otrajā sapnī septiņas veselīgas labības vārpas aprij septiņas tievas un slimīgas vārpas. Abi sapņi izsaka vienu un to pašu domu: septiņiem labklājības gadiem sekos septiņi bada gadi.

Daniēla grāmatā Dievs arī izmanto atkārtojumus. Ir četri pravietiskie cikli, kas ir vispārējās pamatstruktūras atkārtojums. Šī uzbūve mums parāda Dieva virsvaldību. Lai gan katrs lielais pravietiskais izklāsts izsaka atšķirīgu perspektīvu, kopā tie aptver vienu un to pašu vēsturisko periodu, kas sniedzas no pravieša laika līdz pat galam, kā to parāda tabula:

|Dan 2|Dan 7|Dan 8,9|Dan 10–12|
|---|---|---|---|
|Babilonija|Babilonija|||
|Medopersija|Medopersija|Medopersija|Medopersija|
|Grieķija|Grieķija|Grieķija|Grieķija|
|Roma|Roma|Roma|Roma|
|Dieva valstība tiek nostiprināta|Debesu tiesa, kas vada uz jauno Zemi|Svētnīcas šķīstīšana|Ceļas Mihaēls|

`Kādu lielu cerību šie panti atklāj par mūsu ilgtermiņa izredzēm? Dan 2:44, Ps 9:7–12, 2Pēt 3:11–13.`