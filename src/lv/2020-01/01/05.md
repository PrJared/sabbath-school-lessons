---
title:  Dieva laika skala
date:   01/01/2020
---

Vēl viens svarīgs princips, ko mums vajadzētu atcerēties, pētot Daniēla grāmatu, ir vēsturiskā pieeja apokaliptiskajiem pravietojumiem. Šī pieeja, kas zināma arī kā historisms, ir labāk saprotama, ja to salīdzina ar tādiem pretējiem skatījumiem kā pretērisms, futūrisms un ideālisms.

Pretērisms uz pravietiskajiem notikumiem, kas pasludināti Daniēla grāmatā, raugās kā uz pagātnes notikumiem. Futūrisms apgalvo, ka šie pravietojumi vēl gaida savu piepildījumu nākotnē. Ideālisms turpretī apliecina, ka apokaliptiskie pravietojumi ir vispārējas garīgas realitātes simboli bez kādas specifiskas vēsturiskas saiknes. Historisms turpretī uzskata, ka apokaliptiskajos pravietojumos Dievs atklāj nepārrautu vēstures secību no pravieša dienām līdz pat beigu laikam. Pētot Daniēla grāmatu, mēs redzēsim, ka katra lielā atklāsme grāmatā (Dan 2, 7, 8, 11) atkārto šo vēsturisko izklāstu no dažādām perspektīvām un ar jaunām detaļām. Adventistu celmlauži, tai skaitā Elena Vaita, izprata Daniēla un Atklāsmes grāmatas pravietojumus no vēsturiskās perspektīvas.

`Izlasi 4Moz 14:34 un Ec 4:5, 6. Ko parasti aino “diena” pravietiskajā valodā?`

Pētot Daniēla grāmatu, mums vajadzētu arī paturēt prātā, ka pravietiskais laiks tiek mērīts pēc gada/dienas principa. Tas ir, diena pravietojumā parasti atbilst vienam gadam reālajā vēsturiskajā laikā. Tādējādi, piemēram, 2300 vakaru un rītu pravietojumu vajadzētu saprast kā atsauci uz 2300 gadiem (Dan 8:14). Tieši tāpat 70 nedēļu pravietojums ir jāsaprot kā 490 gadu periods (Dan 9:24–27).

Šī laika skala, šķiet, ir pareiza dažu nenoliedzamu iemeslu dēļ: (1) tā kā atklāsme ir simboliska, arī laikiem, kas tajā ir norādīti, ir jābūt simboliskiem; (2) tā kā atklāsmē attēlotie notikumi notiek ilgākā laika periodā, pat līdz“gala laikam” dažos gadījumos, laika periods, kas ir saistīts ar šiem pravietojumiem, arī ir attiecīgi skaidrojams; (3) gada/dienas princips ir apstiprināts Daniēla grāmatā. Skaidrs piemērs ir redzams 70 nedēļu pravietojumā, kas sniedzas no kēnina Artakserksa dienām līdz pat Jēzus kā Mesijas nākšanai. Tāpēc visnepārprotamākais un pareizākais veids, kā saprast Daniēla grāmatā dotos pravietiskā laika periodus, ir izskaidrot tos saskaņā ar gada/dienas principu.

`Daži no šiem laika pravietojumiem attiecas uz simt, pat uz tūkstoš gadiem. Ko tam vajadzētu mums mācīt par pacietību?`