---
title:  Misijas ziņas
date:   03/01/2020
---

#### Jaungada brīnums

_Marija Bačvarova (73)_

Trīs vecāka gadagājuma sievietes nolēma lūgt par saviem neticīgajiem radiniekiem Bulgārijas lielākajos svētkos – Vecgada vakarā. 

Bija 31.decembris. Visas trīs Sofijas Rietumu Septītās dienas adventistu draudzes locekles savās mājās lūdza Dievu pulksten 23.30 un tad 0.15 no rīta. Kad bija pienācis norunātais laiks, Marija Bačvarova atstāja savu vīru un pieaugušo dēlu, kuri bija nodevušies Jaungada svinībām, un iegāja blakus istabā. Marija lūdza, lai viņi pieņemtu Jēzu. Tad viņa atcerējās savu jaunāko brāli Nikolaju. Viņa uz Jaungada svinībām savās mājās bija uzaicinājusi arī 66 gadus veco Nikolaju, taču viņš nebija ieradies. 

Nikolajs bija laipns, čakls un godīgs cilvēks, taču viņu vajāja dažādas nelaimes. Reiz viņš bija sekmīgs biznesmenis, tomēr tad bankrotēja un Nikolaja sieva viņu pameta. Nikolajs palika bez iztikas līdzekļiem un bija spiests strādāt būvlaukumā par sargu. 

Marija par Nikolaju lūdza kādas 25 minūtes, tad uz 20 minūtēm atgriezās pie svinētājiem un tad atkal lūdza par brāli. Tajā vakarā brālis tā arī  neatnāca. 

Tomēr Nikolajs ieradās nākošajā dienā, un viņam bija ko pastāstīt. 

Iepriekšējā vakarā viņš bija devies uz darbu. Sargs, kuru Nikolajam vajadzēja nomainīt, sacīja ka viņš var doties mājās, jo vēlējās Jauno gadu sagaidīt darba vietā kopā ar savu sievu. 

Nikolajs nolēma iet pie savas māsas un devās uz tuvāko tramvaja pieturu. Bija pulksten 22.30. Divas stundas viņš gaidīja tramvaju, taču tā arī to nesagaidīja. 

Te pēkšņi atvērās logs jaunzbūvētajā mājā blakus tramvaja pieturai, tajā parādījās kāds vīrietis un sieviete, un viņi aicināja Nikolaju pie sevis. 

Nikolajs ienāca viņu labi iekārtotā dzīvoklī, un viņš tika uzaicināts apsēsties ērtā krēlā. Nikolajs baudīja izsmalcinātus ēdienus. Saimnieki atskaņoja maķedoniešu mūziku un izrādījās, ka tie bija Nikolaja iemīļotie skaņdarbi. Būdams biznesa vadītājs, Nikolajs bija iepazinis un prata novērtēt smalkas lietas, un tagad viņš varēja atsaukt atmiņā savu kādreizējo dzīvesveidu. No rīta saimnieki Nikolaju pamodināja un sacīja, ka ārā viņu gaida taksometrs, par kuru viņi bija jau samaksājuši. Saimnieki atvadījās un Nikolajam iedeva 50 Bulgārijas levas - aptuveni 30 ASV dolārus. Nikolajs devās pie māsas. 

Kad Nikolajs savu stāstījumu pabeidza, Marija ieraudājās. „Pagājušā naktī Dievs par tevi īpaši parūpējās,” viņa sacīja. 

Marija devās blakus istabā un atgriezās ar Bībeli un adventistu grāmatu, lai tās varētu uzdāvināt šim pārim. „Nodod viņiem šīs grāmatas no manis kā pateicību,” viņa sacīja. 

Pēc pāris dienām Nikolajs Marijai atdeva Bībeli un grāmatu. Viņš sacīja: „Es devos uz šo māju un ieraudzīju, ka tā vēl nav pabeigta. Tur neviens vēl nedzīvo.” 

Marija saprata, ka Dievs bija sūtījis eņģeļus, lai viņi Vecgada vakarā parūpētos par vientuļo brāli. Dievs bija uzklausījis viņas lūgšanas par Nikolaju.

Pēc šī brīnuma, kurš bija noticis 2012. gadā, Nikolajs sāka sabatos kopā ar savu māsu apmeklēt dievnamu. Kad mēs lūdzam par saviem neticīgajiem tuviniekiem, Dievs uzklausa mūs. Tāpat kā gadījumā ar Mariju un Nikolaju, Viņš spēj atbildēt visneiedomajākos veidos.  

Daļa no šī ceturkšņa Trīspadsmitā sabata ziedojumiem tiks novirzīti Marijas draudzei, Sofijas Rietumu Septītās dienas adventistu draudzei, un dos tai iespēju pārcelties no īrētām telpām uz savu namu. 

---

### Revolveri  un grāmatas

Marija Bačvarova ar draudzeni nolēma doties pārdot adventistu grāmatas un nonāca pie jaunas daudzstāvu dzīvojamās mājas. 

Abas sievietes sāka no pirmā stāva un, neizlaižot nevienu dzīvokli, devās augstāk. Daudzas durvis neviens neatvēra. Dažas tika atvērtas un tad aizcirstas.

Marija ar draudzeni izkāpa no lifta un redzēja, ka kāpņu laukumā ir sešas durvis. Sievietes mirkli apstājās, lai izvēlētos pirmās durvis. Pēkšņi visas sešas durvis strauji atvērās, un tajās parādījās seši milzīga auguma vīri. Viņi bija tērpušies melnos uzvalkos, baltos kreklos un melnās kaklasaitēs. Rokās viņiem bija revolveri, tie bija pavērsti pret sievietēm. 

“Mēs piedāvājam grāmatas,” Marija apjukusi stomījās. 

Vīri rupji iegrūda sievietes atpakaļ liftā. “Ejiet prom!” viens no vīriem sacīja. 

Marija satraukumā nospieda nepareizo pogu. Tā vietā, lai dotos lejup, viņa lifta kabīnei deva komandu pacelties augstāk. Kad  kabīnes durvis atvērās, sievietes redzēja, ka tur bija tikai vienas dzīvokļa durvis. Lai arī sievietes bija nobijušās, tomēr viņas juta nepārvaramu vēlēšanos doties pie šīm durvīm. Viņas pielūdza Dievu un tad nospieda zvana pogu. 

Durvis atvēra eleganta izskata sieviete. “Ko jūs vēlaties?” viņa jautāja.   “Mēs vēlamies jums parādīt vairākas interesantas grāmatas,” Marija sacīja. 

Sieviete aplūkoja E.Vaitas grāmatas no sērijas “Laikmetu konflikts”, kā arī citas un sacīja: “Es pirkšu visas.”

Vēlāk Marija uzzināja, ka mājas stāvs, kurā viņas tika sagaidītas ar ieročiem, pieder mafijas bosam. Lielie vīri bija viņa miesassargi. Neilgi pēc tam viņš tika nogalināts. Un Marijai vairs nebija iespēju iekļūt šajā namā. 

“Esmu pateicīga Dievam par to, ka varēju nogādāt šīs grāmatas sievietei augšējā stāvā,” viņa sacīja.  