---
title:  Kristus Daniēla grāmatas centrā
date:   29/12/2019
---

`Izlasi Lk 24:25–27; Jņ 5:39 un 2kor 1:19, 20. Kādos veidos Kristus ir Rakstu centrs?`

Nav šaubu, ka Jēzus ir Rakstu centrā, tai skaitā arī Daniēla grāmatas centrā. Piemēram, 1. nodaļa, kaut arī ierobežotā un nepilnīgā veidā, parāda, ka Daniēla piedzīvojums ir analogs Kristus piedzīvotajam, kas atstāja Debesis, lai dzīvotu šajā grēcīgajā pasaulē un stātos pretī tumsas spēkiem. Pie tam Daniēls un vina biedri ir apveltīti no augšienes ar Kristum līdzīgu gudrību, lai stātos pretī Babilonijas kultūras izaicinājumiem. 2. nodaļa apraksta gala laika ilustrāciju ar akmeni, lai norādītu, ka Kristus valstība galu galā aizstās visas pasaules valstības. 3. nodaļa atklāj Kristu, kas atrodas kopā ar Saviem uzticamajiem kalpiem uguns ceplī. 4. nodaļa parāda, ka Dievs atņem Nebukadnēcaram viņa valstību uz kādu laiku, lai ķēniņš varētu saprast “Debesu likumus” (Dan 4:26, NKJV). Izteiciens “Debesu likumi” mums atgādina, ka Kristus kā “Cilvēka Dēls” (Dan 7:13) saņem valdīšanu un valstību, kā tas ir attēlots Dan 7. nodaļā. 5. nodaļa parāda ķēniņa Belzacara valdīšanu un Bābeles krišanu persiešu rokās uzdzīves un izvirtības naktī. Tas ir priekšvēstnesis sātana sakāvei un gala laika Bābeles krišanai Kristus un Viņa eņģeļu priekšā. 6. nodaļa parāda sazvērestību pret Daniēlu, kas atgādina viltus apsūdzības balsis pret Jēzu no augsto priesteru puses. Tieši tāpat kā ķēniņš Dārijs neveiksmīgi cenšas pasargāt Daniēlu, tā arī Pilāts neveiksmīgi cenšas pasargāt Jēzu (Mt 27:17–24). 7. nodaļa attēlo Kristu kā cilvēka Dēlu, kas saņem valstību un valda pār Saviem ļaudīm. 8. nodaļa parāda Kristu kā Debesu svētnīcas priesteri. 9. nodaļa attēlo Kristu kā upuri, kura nāve no jauna apstiprina derību starp Dievu un Viņa ļaudīm. 10.-12. nodaļa atklāj Kristu kā Mihaēlu, galveno pavēlnieku, kas sakauj ļaunā spēkus un uzvaroši izglābj Dieva ļaudis — pat no nāves varas.

Tāpēc paturēsim prātā, ka Kristus ir Daniēla grāmatas centrā. Katrā grāmatas nodaļā ir norādīts uz kādu pieredzi vai ideju, kas norāda uz Kristu.

`Kā mēs varam iemācīties turēt Kristu savas dzīves centrā gan cīņu un pārbaudījumu, gan arī liela prieka un labklājības laikos? Kāpēc ir tik svarīgi tā darīt?`