---
title:  Palīgmateriāls Bībeles studiju skolotājiem
date:   03/01/2020
---

### Pirmā daļa — Pārskats

**Pamatdoma**: Ap. d. 8:30

**Pētījumu centrs**: Lūk. 24:25–27; 2. Pēt. 3:11–13; Jāņa. 3:3–10; 4. Moz. 14:34; Dan. 9:23; Dan. 10:11, 12.

**Ievads**: Lai Daniēla grāmatu labāk izprastu un no tās saņemtu lielāku ieguvumu, izskatīsim trīs izšķirošus un savstarpēji saistītus jēdzienus. Tie ir: Kristus, historicisms un apokaliptiskā literatūra.

**Stundas tēmas**: 

1.	Kristus. Tas, ko Jēzus sacījis par Vecās Derības Svētajiem Rakstiem kā veselumu (Lūk. 24:44, Jāņa 5:39), jo īpaši attiecas uz Daniēla grāmatu. Kristus ir atspoguļots gan plašajās tēmās, gan atsevišķajos Daniēla stāstījumos un pravietojumos.
2.	Apokaliptiskā literatūra. Apokaliptiskās literatūras mērķis ir iedrošināt Dieva ļaudis krīzes un vajāšanu laikā, atklājot Dieva visaptverošo plānu vēstures gaitā. Šie plāni sasniedz kulmināciju ar Dieva cilvēku atbrīvošanu, ļaunuma iznīcināšanu un Dieva mūžīgās valstības nodibināšanu.
3.	Historicisms. Adventistu izpratne par Daniēla pravietojumiem balstās uz historicisko principu, kas paredz apokaliptisko pravietojumu piepildīšanos visā vēstures gaitā. Šis princips vislabāk izskaidro Daniēla (un Atklāsmes grāmatas) pravietojumus.

**Prakse**: Neskatoties uz acīmredzami bezcerīgo stāvokli mūsdienu pasaulē, Dievs visu kontrolē. No Daniēla grāmatas lappusēm staro cerība. Kristus ir iecelts par mūsu Virspavēlnieku un Augsto Priesteri Debesu svētnīcā. Visā cilvēces vēstures gaitā Dievs darbojas, lai uzveiktu ļaunumu un nodibinātu Savu mūžīgo valstību. Kā teikusi Elena G. Vaita: “Mums nākotnē nav no kā baidīties, izņemot, ka mēs varētu aizmirst ceļus, pa kuriem Kungs mūs ir vadījis, kā arī Viņa dotās pamācības pagātnē.” – Liecības kalpotājiem, 31. lpp. Tāpēc pētīsim Daniēla grāmatu ar ticību un izpratni!

### Otrā daļa — Komentāri

1. Kristus. Viens no svarīgākajiem Bībeles studiju mērķiem ir uzzināt vairāk par Jēzu. Galu galā, Svētie Raksti no 1. Mozus grāmatas līdz Atklāsmes grāmatai liecina par Jēzu. Jaunajā Derībā ir apmēram 200 atsauču uz Daniēla grāmatu. Proporcionāli Daniēls tiek citēts tikpat daudz, cik Jesaja un Psalmi – divas citas grāmatas, kas visvairāk citētas vai uz kurām atsaucas Jaunā Derība. Daniēlam ir daudz ko teikt par Jēzu. 
Izpētīsim sešus Bībeles principus, kuri palīdzēs, mācoties par Kristu Daniēla grāmatā.
Pirmkārt, Jēzus Daniēla grāmatā tiek atklāts pestījoši vēsturiskā progresijā. Jēzus ir mērķis, uz kuru virzās Daniēla pravietojumos atklātā pestīšanas vēsture. Tātad Jēzus tiek atklāts Daniēla grāmatā, jo vēsturiskā trajektorija Dieva attiecībām ar Viņa tautu un pasauli kulmināciju sasniedz Jēzū.
Otrkārt, Jēzus parādās kā to apsolījumu piepildījums, kas izteikti Daniēla pravietojumos. Piemēram, Jēzus ir Cilvēka Dēls un nākamais Mesija, par kuru paziņots attiecīgi Daniēla 7. un 9. nodaļā.
Treškārt, izpētot tipoloģiju, mēs uzzinām, ka Dievs dažus notikumus un institūcijas bija iepriekš paredzējis, lai iezīmētu svarīgus pestīšanas plāna aspektus. Tādējādi Jēzus tiek atklāts Daniēla grāmatā minētajā svētnīcā / priesterībā / upurēšanā.
Ceturtkārt, Jēzu pēc analoģijas iespējams pamanīt arī dažās skaidrās Daniēla grāmatas teksta mācībās, kas līdzinās Jēzus paša pieredzei. Piemēram, spiediens uz Daniēla draugiem “krist pie zemes un pielūgt zelta attēlu” (Dan. 3:5, NKJV) atkārto velna kārdināšanu Jēzum: “To visu es Tev gribu dot, ja Tu, zemē mezdamies, mani pielūgsi.” (Mat. 4:9). Daniēla draugu uzticība sniedz nelielu ieskatu Jēzus pilnīgajā paklausībā Tēvam.
Piektkārt, Jēzus parādās arī vertikālajās tēmās, kas ved pie Jēzus Jaunajā Derībā. Piemēram, plašā pestīšanas tēma norāda uz Jēzu kā Savas tautas galīgo Pestītāju.
Sestkārt, Jaunās Derības atsauces uz Daniēla grāmatu ir vēl viena perspektīva, caur kuru varam atrast Jēzu. Piemēram, Atkl. 13:1–8 ir norāde uz Dan. 7; Mat. 26:64 un Marka 14:62 Jēzus atsaucas uz Dan. 7:13, uz Sevi attiecinot apzīmējumu “Cilvēka Dēls” (skat. Sidney Greidanus, Preaching Christ from Daniel. Grand Rapids, MI: Eerdmans, 2012).

2. Apokaliptiskā literatūra. Bībelē ir atrodami divi galvenie pravietiskās literatūras veidi (žanri). Klasiskie pravietojumi attēlo Dievu, kas darbojas vēstures laikā, lai atjaunotu pasauli atbilstoši ar Izraēlu noslēgtās derības ģeogrāfiskajam un etniskajam ietvaram (sk., piemēram, Jesajas, Jeremijas un Āmosa grāmatas). Apokaliptisks pravietojums parāda, ka Dievs iznīcina veco kārtību pirms pasaules atjaunošanas. Tā ir vispiemērotākā pieeja krīzes laikiem, kad Dieva cilvēkiem ir vajadzīga cerība un pārliecība, ka Dievs pilnībā kontrolē vēstures gaitu un panāk visu lietu piepildījumu. Bībelē apokaliptiskie pravietojumi parādās galvenokārt Daniēla un Atklāsmes grāmatās. Apokaliptiskajiem pravietojumiem ir dažas atšķirīgas iezīmes, kas mums jāņem vērā, lai tos pareizi saprastu:
Vienreizējs piepildījums. Apokaliptisks pravietojums ir beznosacījuma, un tam ir tikai viens piepildījums. Tam var būt daudz garīgu vai homilētisku pielietojumu, bet tas norāda uz vienu pravietisku piepildījumu. Šis piepildījums ir vēsturiskās pieejas loģiskas sekas, sa-skaņā ar kuru apokaliptiskais pravietojums attēlo vēsturi no pravieša laika līdz laika beigām (vairāk par historicismu zemāk).
Rezumējums/kopsavilkums. Daniēla (arī Atklāsmes) grāmatā izmantots rezumējuma vai atkārtošanas princips. Dan. 2 sniedz pasaules vēstures standarta izklāstu no pravieša laika līdz laiku beigām. Pēc tam 7., 8., 10.–12. nodaļā ir apkopots Daniēla 2. nodaļas izklāsts, pievienojot citas detaļas un perspektīvas. Kā sacījis kāds autors, Daniēla 2. nodaļa attēlo valstības atjaunošanu, Daniēla 7. nodaļa – ķēniņa atjaunošanu, Daniēla 8. nodaļa – svētnīcas atjaunošanu un Daniēla 10.–12. nodaļa – tautas atjaunošanu. Skaidra izpratne par atkārtotas apkopošanas principu nodrošina interpretācijas pareizību dažādu Daniēla pravietisko notikumu virkņu izpētei, ieskaitot izaicinošo pravietojumu Daniēla 11. nodaļā.
Gada–dienas princips. Apokaliptiskajos pravietojumos tiek izmantota simbolika, kas ietver noteiktus, šajos pravietojumos minētus laika periodus. Ņemot vērā iesaistīto notikumu lielumu un apokaliptisko pravietojumu simbolisko kontekstu, laika posmu burtiskai izpratnei nav jēgas. Šādi laika periodi jāsaprot pēc principa, ka viena pravietojuma diena ir viens gads faktiskajā vēsturē. 4. Moz. 14:34 un Ec. 4:5, 6 atrodami klasiski piemēri, kuri atbalsta gads–diena principu. Tomēr ir vēl vairāki citi Bībeles fragmenti, kas norāda uz gads–diena atbilstību (1. Moz. 5, 1. Moz. 6:3, 1. Sam. 1:21, Īj. 10:5 utt.). Visbeidzot, tā kā apokaliptisko pravietojumu simbolikā mazās vienības tiek izmantotas, lai pārstāvētu plašākas vienības, no tā izriet, ka laika periodi ir “miniatūri simboli” lielākiem laika posmiem, proti, dienai par gadu (sk. Alberto Timm, "Miniature Symbolization and the Year–Day Principle of Prophetic Interpretation,” Andrews University Seminary Studies 42, no. 1 [2004] 149–167).

3. Historicisms. Pretstatā pretērismam un futūrismam, kas paredz Daniēla pravietojumu piepildīšanos attiecīgi pagātnē un nākotnē, historicisms redz Daniēla pravietojumu pravietisko piepildījumu no pravieša laika līdz Dieva valstības nodibināšanai uz zemes. Historicisms nav tikai viena pravietiskās interpretācijas skola citu starpā; patiesībā historicisms ir pieeja, kura vislabāk atbilst Bībeles tekstam. Tālāk minētie argumenti parāda historicisma pamatotību.
Pirmkārt, historicisms ir metode, kuru piedāvā pati Bībele. Piemēram, Dan. 2., 7., 8.–9. pravietiskās notikumu virknes ir izskaidrotas no historicisma viedokļa. Pasaules impēriju secība, kuru kulminācija ir Dieva valstības nodibināšanās, aptver laika posmu no Babilonijas/Persijas laikiem līdz pasaules galam.
Otrkārt, lielos laika periodus un apokaliptisko pravietojumu vispārējos laika posmus (1260, 2300, 490 gadi), kas aptver ķēniņvalstis un galu galā rezultējas Dieva valstībā, var labāk izskaidrot saskaņā ar historicistu (jeb vēsturisko) pieeju.
Treškārt, Jēzus turpmāko Jeruzālemes iznīcināšanu mūsu ēras 70. gadā (Mat. 24:15–20, Lūk. 21:20–22) saprata kā Dan. 9:26, 27 piepildījumu. Pāvils atsaucas uz vairākiem secīgiem pravietiskiem notikumiem, kam vēsturē jāpiepildās pirms Kristus Otrās atnākšanas (2. Tes. 2:1–12).
Ceturtkārt, historicisko (jeb vēsturisko) pieeju izmantoja agrīnie baznīcas tēvi un reformatori. Perspektīvu sāka mainīt Augustīns, pielīdzinot Dieva valstību kristīgajai baznīcai, bet tūkstošgadi – kristīgajam laikmetam.
Piektkārt, historiciskā (jeb vēsturiskā) pieeja ir balstīta uz pieņēmumu, ka Dievs visos cilvēces vēstures gadsimtos strādā, lai īstenotu pestīšanas plānu. Apokaliptiskajos pravietojumos attēlotajā scenārijā Dieva atpestīšanas darbā nav plaisu jeb pārtraukumu.
Noslēgumā: “Septītās dienas adventisti uzskata, ka historicisms ir pareiza pravietojumu interpretācijas metode, kas izmantojama Daniēla un Atklāsmes grāmatu interpretācijā. Metodi atbalsta paši Raksti, un tā tika izmantota agrīnajā draudzes periodā. Turklāt viņi uzskata, ka, izmantojot šo metodi, tie saglabā arī reformatoru atjaunošanas darba svarīgu aspektu.” — Don F. Neufeld, ed., Seventh–day Adventist Encyclopedia (Hagerstown, MD: Review and Herald, 1995), raksts ar virsrakstu “Historicism,” 2. lpp.

### Trešā daļa — Prakse

“Ir nepieciešams daudz tuvāk pētīt Dieva Vārdu; it īpaši Daniēla un Atklāsmes grāmatai būtu jāpievērš tāda uzmanība, kā vēl nekad. [..] Gaisma, ko Daniēls saņēma no Dieva, tika dota īpaši šīm pēdējām dienām. ” — Ellen G. White, Testimonies to Ministers and Gospel Workers, 112., 113. lpp.

1.	Kāds ir jūsu pirmais iespaids par Daniēla grāmatu? Vai tā ir grāmata par pravietisku hronoloģiju, stāsti ar garīgu pielietojumu vai grāmata par Kristu? Paskaidrojiet!
2.	Kā jūs savā izpratnē par grāmatu varat apvienot šos trīs aspektus – pravietisko hronoloģiju, stāstus ar garīgu pielietojumu un Kristus centrālo lomu, ņemot vērā Elenas Vaitas vārdus: “Bībeles galvenā tēma [..] ir izpirkšanas plāns, Dieva tēla atjaunošana cilvēka dvēselē.” — Audzināšana, 125. lpp.?
3.	Kādu ieskatu par Dievu varat gūt no iepriekš piedāvātās apokaliptisko pravietojumu definīcijas? Ko šī uztvere maina jūsu attiecībās ar Viņu? 