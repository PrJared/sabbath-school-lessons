---
title:  Cilvēka Dēla nākšana
date:   19/02/2020
---

`Izlasi Dan 7:13. Kas šeit ir Cilvēka Dēls, un kā mēs to varam pateikt? (Sk. arī Mk 13:26, Mt 8:20, Mt 9:6, Lk 9:26, Lk 12:8.)`

Tiesai turpinoties, ainā ienāk vissvarīgākais tēls – Cilvēka Dēls. Kas viņš ir? Pirmkārt, Cilvēka Dēls parādās kā patstāvīga Debesu būtne. Bet, kā norāda apzīmējums, Viņam ir arī cilvēka īpašības. Citiem vārdiem, Viņš ir dievišķi cilvēciska būtne, kam ir aktīva loma tiesā. Otrkārt, Cilvēka Dēls nāk ar debesu padebešiem, kas ir bieži sastopams ainojums Kristus otrajai nākšanai Jaunajā Derībā. Tomēr Dan 7:13 Cilvēka Dēls nav attēlots kā tāds, kas nāk no Debesīm uz zemi, bet gan kā tāds, kas pārvietojas horizontāli no vienas vietas Debesīs uz citu, lai nāktu cienīgā sirmgalvja priekšā. Treškārt, Cilvēka Dēla attēlojums ar debesu padebešiem norāda uz redzamu Kunga parādīšanos. Bet šis salīdzinājums arī atgādina augsto priesteri, kas, vīraka mākoņa apņemts, ieiet Vissvētākajā vietā Salīdzināšanas dienā, lai veiktu svētnīcas šķīstīšanu.

Cilvēka Dēls ir arī ķēnišķīgs tēls. Viņam tiek piešķirta “vara, godība un valdīšana”, un Viņam pakļaujas “visas tautas, tautības un valodas” (Dan 7:14). Darbības vārdu “pakļaujas” varētu tulkot arī kā “pielūdz”. No 1. līdz 7. nodaļai tas parādās deviņas reizes (Dan 3:12, 14, 17,18,28; Dan 6:16, 20; Dan 7:14–27) un ietver domu par goda parādīšanu dievībai. Mēģinot izmainīt Dieva likumu, reliģiskā sistēma, ko aino mazais rags, sabojā pielūgsmi, kas pienākas tikai Dievam. Tiesa, kas šeit attēlota, parāda, ka patiesā pielūgsme beigās tiek atjaunota. Pielūgsmes sistēma, ko ieceļ pāvesta sistēma, kopā ar citiem elementiem noliek cilvēku kā starpnieku starp Dievu un cilvēci. Daniēls parāda, ka vienīgais starpnieks, kas var pārstāvēt cilvēci Dieva priekšā, ir Cilvēka Dēls. Kā saka Bībele: “Jo ir viens Dievs, kā arī viens starpnieks starp Dievu un cilvēkiem - cilvēks Kristus Jēzus” (1 Tim 2:5).

`No visa tā, ko mēs esam lasījuši Bībelē par Jēzus dzīvi un raksturu, kāpēc ir tik mierinoši zināt, ka Viņš šeit attēlotajā tiesā ir galvenā persona?`