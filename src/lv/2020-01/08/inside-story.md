---
title:  Misijas ziņas
date:   21/02/2020
---

#### Ateists - misionārs

_Jans Haugs (30)_

Nekas vairāk Janu Haugu neuztrauca, kā vien apkārtējās vides aizsardzība. Būdams 18 gadus vecs vidusskolas audzēknis, viņš pievienojās Vācijas politiskajai partijai, kura piedalījās globālo vides problēmu risināšanā. 

Universitātē viņš aicināja draugus skatīties filmas par vides aizsardzību. Savu dzīvesveidu viņš centās darīt videi draudzīgāku. Jans izvēlējās attiecīgu pārtiku, pārvietošanās līdzekļus, sadzīves ķīmiju. Viņš pat raudzījās, lai dzīvoklī, kuru viņš dalīja ar studiju biedriem, tiktu izslēgts nevajadzīgs apgaismojums un tā viņus nokaitināja. 

Jans bija misionārs, taču bez Jēzus. Viņa reliģija bija vides aizsardzība. 

Jans bija starptautiskā biznesa students, un viņam interna vieta bija nodrošināta videi draudzīgā bankā. Viņš izlēma nosūtīt pieteikumu uz Norvēģijas galvaspilsētu Oslo. Tomēr Janam neizdevās atrast tādu dzīvesvietu Oslo, kuru viņš varētu atļauties. Tad Jans atcerējās kādu ģimeni, ar kuru bija iepazinies pirms diviem gadiem, kad bija mācījies būt patstāvīgs un mēnesi bija pavadījis Norvēģijas fermā. Viņš šai ģimenei nosūtīja e pasta ziņu, kurā lūdza atrast kādu viņam piemērotu dzīvesvietu Oslo. 

Drīz pēc tam, kad Jans bija ieradies Oslo, viņš saprata, ka ir nokļuvis Septītās dienas adventistu ielenkumā. Viņa jaunais istabas biedrs Dāvids Mikelsens bija adventists, kurš dzīvoja mazā adventistiem piederošā namā, kurš bija paredzēts studentiem. Jans bija parliecināts ateists. Viņš nāca no bijušās Austrumvācijas, kurā bija vērojams lielākais ateistu īpatsvars pasaulē. Par ateistiem sevi uzskatīja vairāk nekā 60% šīs valsts iedzīvotāju.  

Lai arī Jans bija pateicīgs, ka viņam nu bija dzīvesvieta, viņš nodomāja: „Viņi centīsies mani pievērst savai ticībai, taču viņiem tas neizdosies. Es zinu, kam es ticu.” 

Trīs mēnešus nenotika nekas īpašs. Janam adventistu studenti patika, viņi pret Janu izturējās draudzīgi. Arī tad, kad viņš neievēroja noteikumus par alkohola lietošanu. Jana uzticēšanos viņi ieguva ar to, ka rūpējās par viņa vajadzībām. 

Kādu dienu Jans tika uzaicināts pievienoties 50 jauniem adventistiem, kuri devās izbraucienā ar kuģi uz Norvēģijas dienvidiem. Šī ekskursija Janam patika. Viņš bija iepriecināts arī par jauniešu interesi viņa vides aizsardzības centienos. 

Tad viens no jauniešu vadītājiem Joakims Hjortlands uzlūdza Janu uz Bībeles studijām. Janu tas neinteresēja, tomēr viņš Joakimu aizvainot nevēlējās. Un viņš centās rast kādu attaisnojumu. „Man šodien nav laika,” viņš sacīja. „Varbūt rīt.” 

Nākošajā rītā Joakims sacīja: „Klau, vai atceries, par ko mēs runājām vakar? Kā būs ar Bībeles studijām?” 

Jans, lai varētu izvairīties no Joakima piedāvājuma, mēģināja izdomāt kādu citu ieganstu. Viņš sacīja: „Man nav Bībeles.” Vēlāk viņš to nosauca par muļķīgāko attaisnojumu, kādu vien bija iespējams izdomāt. Viņam taču visapkārt atradās ļaudis ar Bībelēm. Un pēc dažiem mirkļiem Bībele jau bija viņa rokās.

Lai ticētu Bībelei, cilvēkam vispirms ir jānotic, ka tā ir Dieva Vārds. Jans Dievam neticēja. Joakims atvēra Daniēla grāmatas 2.nodaļu. Kad Joakims klausījās Daniēla pravietojumus par lielvaru - Bābeles, Medo – Persijas, Grieķijas un Romas - izcelšanos un krišanu, viņš bija šokēts. Viņš redzēja, ka mūsdienu Eiropa patiesi sastāvēja no atsevišķām daļām, kā to atklāja statujas kāju pirksti, kuri bija veidoti no dzelzs un māla. 

Jans secināja, ka Bībele satur pārdabisku informāciju un nopirka to, jo vēlējās to pētīt. Adventistu draugi viņam palīdzēja rast atbildes uz jautājumiem par grēka izcelšanos, par to, kādēļ Dievs neiznīcināja sātanu un kādēļ Bībeles stāsts par Radīšanu ir ticamāks par evolūcijas teoriju. Drīz vien pienāca diena, kad Jans vēlējās savu sirdi nodot Dievam. 

„Es nekad nebiju vēlējies kļūt kristietis, tomēr pierādījumi bija pārāk pārliecinoši,” viņš sacīja. „Dievam ir jābūt. Un, ja Dievs ir un Viņš ir Tas, kas Viņš ir, tad Viņam sekot ir pilnīgi loģiska izvēle. Kurš tad vēlētos pievienoties komandai, kura jau ir zaudējusi cīņu? Tas būtu muļķīgi. Es vēlos būt uzvarētāju komandā.” 

Pašlaik Jans ir sasniedzis 30 gadu vecumu. Viņš mācās Bogenhofenas seminārā Austrijā un vēlas kļūt mācītājs. Pēc mācību pabeigšanas viņš cer līdzdalīt evaņģēliju Austrumvācijas ateistiem un arī vides aizsardzības aktīvistiem. 

„Es īpaši vēlos kalpot zaļās kustības ļaudīm, kuri vēlas pasauli izglābt ar saviem spēkiem,” viņš sacīja. „Ja viņi ieraudzītu Jēzu, viņi savus centienus vērstu pareizā virzienā. Viņi ir misionāri, taču bez Jēzus. Viņu darbs ļaudīm mūžīgo dzīvību nenesīs.” 

Daļa no šī ceturkšņa Trīspadsmitā sabata ziedojumiem palīdzēs atjaunot Marienhohes akadēmijas galveno ēku, kura atrodas Darmštatē, Vācijā. Paldies jums par to, ka plānojat pienest bagātīgus ziedojumus.

**Daži fakti**

- Vācija ir pazīstama kā dzejnieku, komponistu un domātāju zeme. Komponisti Bahs, Bēthovens, Hendelis, Šūmans, Mendelsons, Brāmss, Vāgners un Štrauss visi bija vācieši. Vācu filozofi Kants, Hēgelis, Šopenhauers, Nīče un Heidegers ir vieni no ievērojamākiem visā pasaulē. Jāatzīmē arī vācu rakstnieki Gēte, Šillers, Hofmans un Remarks, kā arī plaši pazīstamie mākslinieki Holbeins, Dīrers, Fredrihs un Klī.