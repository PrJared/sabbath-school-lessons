---
title:  Četri dzīvnieki
date:   16/02/2020
---

`Izlasi Dan 7. nodaļu. Kas ir galvenais tajā, kas Daniēlam tiek parādīts, un par ko ir šī atklāsme?`

Katrs dzīvnieks, kas parādīts Daniēlam, atbilst kādai no Nebukadnēcaram parādītā tēla daļām, bet tagad tiek sniegtas sīkākas detaļas par katru valsti. Cik interesanti, ka radījumi, kas simbolizē pagānu tautas, visi ir nešķīsti zvēri. Izņemot ceturto dzīvnieku, Daniēls apraksta tos kā tādus, kas atgādina zināmus radījumus. Tāpēc dzīvnieki nav patvaļīgi simboli, jo katram ir kāds raksturojums, vai arī tas norāda uz kādu valstības aspektu, ko tas aino.

Lauva: Lauva ir visatbilstošākais simbols Babilonijai. Spārnoti lauvas rotāja sienas un citus Babilonijas mākslas darbus. Lauvam, kas attēlots atklāsmē, beigās izrauj spārnus, un tas var nostāties kā cilvēks un saņem cilvēka sirdi. Šis process simbolizē Babilonijas impēriju tās ķēniņu varā.

Lācis: Lācis aino Medopersijas impēriju. Fakts, ka tas ir piecēlies uz vienu pusi, norāda persiešu pārākumu pār mēdiešiem. Trīs ribas zobos nozīmē trīs galvenos Medopersijas impērijas iekarojumus: Līdija, Babilonija un Ēģipte.

Leopards: Straujais leopards aino Grieķijas impēriju, ko nodibināja Aleksandrs Lielais. Četri spārni padara šo zvēru vēl ātrāku, kas ir atbilstošs tēls Aleksandram, kas dažos gados pakļāva sev visu zināmo pasauli.

Baisais un šaušalīgais zvērs: Ja iepriekšējie zvēri atgādināja pieminētos dzīvniekus, tad šis ir pats par sevi unikāls. Tas ir, pirmie ir apzīmēti kā “līdzīgi” lauvam vai “līdzīgi” lācim, bet šis viens nav attēlots kā līdzīgs kaut kam. Šis zvērs ar daudziem ragiem izrādās arī daudz nežēlīgāks un plēsīgāks nekā iepriekšējie. Kā tāds tas ir atbilstošs simbols pagānu Romai, kas iekaroja, valdīja un samina pasauli ar savām kājām.

`Visi šie cilvēces vēstures tūkstošgadi ir gājuši un nākuši tieši tā, kā bija paredzēts. Cik lielu mierinājumu jūs varat gūt, zinot, ka pāri visiem trokšņiem, nemieriem un reizēm galējam haosam, valda Dievs? Ko tas mums māca par Rakstu uzticamību?`