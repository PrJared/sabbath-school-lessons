---
title:  Augšāmceltā Kristus Pasludināšana
date:  06/07/2020
---

Bija agrs svētdienas rīts, un divas Marijas steigšus devās uz Kristus kapu. Viņas negāja Viņam kaut ko prasīt. Ko gan miris cilvēks varētu viņām dot? Pēdējo reizi, kad sievas Viņu redzēja, Viņa ķermenis bija asiņains, sasists un salauzts. Krusta ainas bija dziļi iegravētas viņu prātos. Tagad viņas vienkārši veica savu pienākumu. Sāpju pārņemtas, viņas devās uz kapu, lai iebalzamētu Viņa miesu. Drūmas bezcerības ēnas aprija viņu dzīves izmisuma tumsā. Nākotne bija neskaidra un nesolīja nekādu cerību.

Kad viņas ieradās pie kapa, viņas izbijās, ka tas bija tukšs. Matejs ziņo par augšāmcelšanās rīta notikumiem ar šādiem vārdiem: “Bet eņģelis uzrunāja sievas, sacīdams: ‘Nebīstieties, jo es zinu, ka jūs meklējat Jēzu, krustā sisto. Viņš nav šeitan, jo Viņš ir augšāmcēlies, kā Viņš sacījis. Nāciet šurp un raugait to vietu, kur Viņš gulēja.’” (Mt 28:5, 6).

Sievas nu bija prieka pārņemtas. Viņu tumšie skumju mākoņi izgaisa augšāmcelšanās rīta saules gaismā. Viņu bēdu nakts bija pagājusi. Prieks parādījās viņu sejās, un prieka dziesmas aizstāja žēlabu asaras.

`Izlasi Mk 16:1–11. Kāda bija Marija atbilde, kad viņa atklāja, ka Kristus ir uzcēlies no mirušajiem?`

Pēc tam, kad Marija satika augšāmcelto Kristu, viņa skrēja, lai pastāstītu par notikušo. Labā vēsts ir domāta līdzdalīšanai, un viņa nevarēja klusēt. Kristus bija dzīvs! Viņa kaps ir tukšs, un pasaulei tas ir jāuzzina. Kad mēs satiekam augšāmcelto Kristu uz sava dzīves ceļa, mums arī jāskrien pastāstīt par šo notikumu, jo labā vēsts ir domāta līdzdalīšanai. Cik fascinējoši arī, ka, neskatoties uz visiem gadījumiem, kad Jēzus bija stāstījis, ka Viņš tiks nogalināts un tad augšāmcelts, mācekļi – tie, kurus Jēzus bija īpaši izvēlējies, – atteicās ticēt Marijas liecībai. “Un tie, dzirdēdami, ka Viņš esot dzīvs un tā Viņu redzējusi, neticēja” (Mk 16:11). Tāpēc, pat ja Jēzus paša mācekļi uzreiz neticēja, mums nevajadzētu būt pārsteigtiem, ja arī citi uzreiz nepieņem mūsu vārdus.

`Kad tu pēdējo reizi piedzīvoji atraidījumu liecinot? Kā tu atbildēji, un ko tu mācījies no šīs pieredzes?`