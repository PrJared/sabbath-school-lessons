---
title:  Neparasts Liecinieks
date:  05/07/2020
---

`Izlasi Mk 5:15–20. Kā tu domā, kāpēc Jēzus sūtīja vīru uz Dekapoli liecināt savai ģimenei undraugiem, nevis palīdzēja pieaugt viņam jaunatrastajā ticībā, paturot viņu pie sevis?`

Vārds “dekapole” ir saliktenis no diviem vārdiem: “deka” nozīmē “desmit” un “polis” nozīmē “pilsēta”. Dekapoles reģions 1. gadsimtā bija desmit pilsētu rajons Galilejas jūras krastā. Šīs pilsētas kopā saistīja viena valoda un kultūra. Dēmonu apsēsto pazina daudzi cilvēki tajā reģionā. Viņš ar savu neparedzamo, vardarbīgo uzvedību bija iedvesis bailes viņu sirdīs. Jēzus viņā redzēja cilvēku, kas ilgojas pēc kaut kā labāka, un tādēļ Viņš brīnumainā veidā atbrīvoja cilvēku no dēmoniem, kas viņu bija mocījuši.

Kad pilsētas iedzīvotāji izdzirdēja, ka Jēzus bija ļāvis ieiet dēmoniem viņu cūkās un ka cūkas bija metušās zemē no klints un iekritušas jūrā, viņi nāca skatīties, kas noticis. Marka evaņģēlijā teikts: “Un tie nāk pie Jēzus un ierauga ļauna gara apsēsto tur sēžam apģērbtu un pilnā prātā, to pašu, kam tas leģions bijis; un tie izbijās” (Mk 5:15). Cilvēks bija atkal vesels – fiziski, garīgi un emocionāli. Evaņģēlija būtība ir atjaunot cilvēkus tajā pilnībā, ko Kristus viņiem bija radījis.

Kurš gan varētu labāk aizsniegt šo desmit Dekapoles pilsētu iedzīvotājus, ja ne pārveidotais dēmonu apsēstais cilvēks, kas varēja līdzdalīt savu liecību visam reģionam? Elena Vaita to apliecina: “Kā Kristus lieciniekiem mums jāstāsta par to, ko zinām, ko paši esam redzējuši un sajutuši. Ja soli pa soli sekosim Jēzum, tad mums vienmēr būs kaut kas konkrēts, ko teikt par to, kā Viņš mūs ir vadījis. Mēs varēsim pastāstīt, ka esam pārbaudījuši Viņa apsolījumus un pārliecinājušies, ka tie ir patiesi. Mēs varēsim runāt par saviem piedzīvojumiem Kristus žēlastībā. Tieši tā ir liecināšana, uz kādu Kungs mūs aicina un kuras trūkuma dēļ iet bojā pasaule.” (“Laikmetu ilgas”, 340. lpp.) Dievs bieži izmanto neparastus lieciniekus, kas ir izmainīti Viņa žēlastībā, lai ienestu pārmaiņas mūsu pasaulē.

`Kāds ir tavs personīgais stāsts, tas ir, tavs atgriešanās stāsts? Ko tu stāsti citiem par to, kā esi nonācis pie ticības? Ko tu vari piedāvāt kādam neatgrieztajam, lai viņš gūtu labumu no tavas līdzdalītās pieredzes?`