---
title:  Izmainītas Dzīves Rada Pārmaiņas
date:  07/07/2020
---

“Kad viņi redzēja Pētera un Jāņa drošsirdību un noprata,ka tie ir nemācīti un vienkārši cilvēki, viņi brīnījās; viņi arī uzzināja,ka tie bijuši kopā ar Jēzu”(Apd 4:13).

Jaunās Derības draudze strauji auga. Vasarsvētku dienā tika kristīti 3000 cilvēku (Apd 2:41). Tūkstoši tika pievienoti draudzei dažas nedēļas vēlāk (Apd 4:4). Drīz varas iestādes saprata, kas noticis. Šie Jaunās Derības ticīgie bija bijuši ar Kristu. Viņu dzīves bija izmainītas. Viņi bija Viņa žēlastības pārveidoti, un viņi nevarēja klusēt.

`Izlasi Apd 4:1–20. Kas tur notika? Kas notika, kad autoritātes centās apklusināt Pēteri un Jāni? Kāda bija viņu atbilde?`

Viņi bija jauni ticīgie, un viņiem bija jāizstāsta savs stāsts. Pēteris, zvejnieks ar skaļo balsi, bija Dieva žēlastības pārveidots. Jēkabs un Jānis, pērkona dēli, kam bija grūti sevi kontrolēt, tika pārveidoti Dieva žēlastībā. Arī skeptiķis Toms tika pārveidots Dieva žēlastībā. Mācekļiem un agrīnās draudzes locekļiem katram bija savs stāsts, un viņi nespēja klusēt. Ievērojiet šo spēcīgo Elenas Vaitas apgalvojumu grāmatā “Ceļš pie Kristus”: “Tiklīdz cilvēks nāk pie Kristus, viņa sirdī dzimst ilgas darīt citiem zināmu, kādu dārgu draugu viņš ir atradis Jēzū; glābjošā un svētdarošā patiesība nevar palikt ieslēgta viņa sirdī.” (78. lpp.) Ievērojiet arī, ko reliģiskie vadītāji teica Apd 4:16. Viņi atklāti atzina brīnumu realitāti, kas bija veikti, – dziedinātais vīrs stāvēja tieši viņu priekšā. Pat ar visu to viņi atteicās mainīt savu attieksmi. Un tomēr, neskatoties uz šo atklāto izaicinājumu, Pēteris un Jānis negatavojās atkāpties no savas liecības.

`Kāda saistība šeit ir starp Kristus pazīšanu un stāstīšanu par Viņu? Kāpēc pazīt Kristu personīgi ir tik svarīgi, lai spētu liecināt par Viņu?`