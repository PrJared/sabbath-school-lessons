---
title:  Dieva Doto Iespēju Izmantošana
date:  16/07/2020
---

Apustuļu darbu grāmata ir pilna ar stāstiem par to, kā mācekļi izmantoja Dieva dotās iespējas Viņa valstības paplašināšanai. No viena grāmatas gala līdz otram mēs lasām aizraujošus ziņojumus par agrīno draudzi un kā tā auga, pat neskatoties uz izaicinājumiem, ko tā piedzīvoja gan iekšēji, gan ārēji.

2kor 2:12, 13, piemēram, apustulis Pāvils stāsta piedzīvoto Troadā: “Bet, kad es nonācu Troadā sludināt Kristus evaņģēliju un durvis man atvērās Tā Kunga darbā, man sirdī nebija miera, tamdēļ ka brāli Titu neatradu; bet, no tiem atvadījies, aizgāju uz Maķedoniju.” Dievs bija brīnumainā veidā atvēris Pāvilam durvis sludināt evaņģēliju Eiropā, un viņš zināja, ka durvis, ko Dievs šodien atver, rīt var būt aizvērtas. Izmantojot izdevību un ieraugot iespējas, viņš nekavējoties devās uz Maķedoniju.

Jaunās Derības Dievs ir atvērto durvju Dievs – Dievs, kas nodrošina mums iespējas līdzdalīt savu ticību. Dievs darbojas visā Apustuļu darbu grāmatā. Pilsētās, provincēs un valstīs un, pāri visam, cilvēku sirdīs ir atvērtas durvis.

`Izlasi Apd 8:26–38. Ko šie panti stāsta par Filipa atvērtību Dieva vadībai un viņa gatavību izmantot dievišķās iespējas?`

“Eņģelis vadīja Filipu pie kāda, kas meklēja gaismu un kas bija gatavs pieņemt evaņģēliju, un šodien eņģeļi vadīs to darbinieku soļus, kas ļaus Svētajam Garam darīt svētas viņu mēles un attīrīt un darīt cēlas viņu sirdis. Eņģelis, kas tika sūtīts pie Filipa, varēja arī pats izdarīt darbu pie etiopieša, bet tas nav veids, kā strādā Dievs. Viņa plāns ir, ka cilvēkiem ir jāstrādā savu līdzcilvēku labā.” (Elena Vaita “Apustuļu darbi”, 109. lpp.)

Ja mums ir ausis, lai dzirdētu, un acis, lai redzētu, arī mūs vadīs neredzami eņģeļi, lai mēs aizsniegtu patiesības sekotājus ar valstības patiesībām.

`Ievēro, cik centrāla loma šajā stāstā ir Rakstiem. Ievēro arī, cik šajā notikumā bija ļoti svarīgi, ka kāds, kas zināja Rakstus, tos izskaidroja. Kādas mācības mēs šeit varam gūt?`