---
title:  Attiecības Ar Grūtiem Cilvēkiem
date:  15/07/2020
---

Jēzus bija meistars, veidojot attiecības ar grūtiem cilvēkiem. Gan ar vārdiem, gan ar darbiem Viņš parādīja pieņemšanu. Viņš iejūtīgi klausījās viņu bažās, uzdeva jautājumus un pakāpeniski atklāja dievišķas patiesības. Viņš ieraudzīja iekšējās ilgas visnocietinātākajās sirdīs un redzēja potenciālu visļaunākajos grēciniekos. Jēzum neviens nebija ārpus evaņģēlija sniedzamības robežas. Jēzus pārliecinoši ticēja, ka“neviens nav nokritis tik zemu, neviens nav tik samaitāts, ka nevarētu atrast atbrīvošanu Kristū” (Elena Vaita “Laikmetu ilgas”, 258. lpp.). Jēzus skatījās uz cilvēkiem ar citādām acīm, pretēji tam, kā to dara lielākā daļa no mums. Viņš katru cilvēku redzēja kā sākotnējās radīšanas godības atspulgu. Viņš pacēla viņu domas, lai tās aptvertu iespēju, par ko viņi varētu kļūt, un daudzi arī pacēlās līdz tam, lai viņu dzīve kļūtu tāda, kā Viņš vēlējās.

`Izlasi Mt 4:18, 19; Mk 12:28–34 un Lk 23:39–43. Ko līdzīgu tu ieraugi Kristus aicinājumā Sīmanim Pēterim un Andrejam, vārdā nenosauktam rakstu mācītājam un zaglim pie krusta? Rūpīgi izpēti Kristus pieeju katram no viņiem. Ko tu tur saskati?`

Visur, kur Jēzus gāja, Viņš saskatīja garīgas iespējas. Viņš redzēja potenciālus kandidātus Dieva valstībai visneticamākajos apstākļos. Mēs šo spēju saucam par “draudzes augšanas acīm”. “Draudzes augšanas acis” ir izkopts jūtīgums redzēt cilvēkus tā, kā viņus redzēja Jēzus, kā mantojamus Dieva valstībai. Tas ietver arī “draudzes augšanas ausis”, kas spēj sadzirdēt ap mums esošo cilvēku neizteiktās vajadzības. Tas ietver arī ieklausīšanos viņu sirds ilgās pēc kaut kā, kā viņiem nav, pat ja viņi to nav atklāti izteikuši.

Lūdz Kungu, lai viņš padara tevi jūtīgu pret Svētā Gara kalpošanu citu cilvēku dzīvē. Lūdz, lai Dievs pieskaras tev otro reizi un atver tavas acis ieraudzīt garīgās iespējas, ko Viņš katru dienu noliek tavā priekšā, lai tu varētu līdzdalīt citiem savu ticību. Lūdz Dievu pēc redzīgām acīm, klausīties spējīgu sirdi un labprātību līdzdalīt citiem Kristu, ko tu pazīsti un mīli, un tu atradīsies ceļā uz aizraujošu dzīves piedzīvojumu. Dzīve iegūs pavisam citu, jaunu nozīmi. Tu piedzīvosi nepieredzētu gandarījumu un prieku. Tikai tie, kas strādā dvēseļu labā, var uzzināt, kādu apmierinājumu tas var sniegt.