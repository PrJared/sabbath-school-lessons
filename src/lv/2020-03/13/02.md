---
title:  Jēzus Pašuzupurīgā Mīlestība
date:  20/09/2020
---

Apustulis Pāvils iedrošina mūs “ļaut” Kristus prātam mājot mūsos. Tas vada mūs pie dažiem pārsteidzošiem jautājumiem. Kāds bija Kristus prāts? Kas vadīja Viņa domas? Kāda bija Viņa domāšanas būtība?

`Izlasi Fil 2:5–11. Kā šie panti atklāj Kristus domāšanas būtību un modeli, kas vadīja visu Viņa dzīvi?`

Kopš mūžības Jēzus ir bijis vienlīdzīgs ar Dievu. Pāvils pasludina šo mūžīgo patiesību ar vārdiem: “.. kas, Dieva veidā būdams, neturēja par laupījumu līdzināties Dievam” (Fil 2:6). Vārds, kas tulkots kā “veids”, ir grieķu vārds “morfē”. Tas nozīmē pašu lietas būtību. SDA Bībeles komentāri to skaidro šādi: “Tas noliek Kristu vienlīdzīgu Tēvam un augstāku par jebkuru citu varu. Pāvils uzsver to, lai attēlotu dzīvāk Kristus brīvprātīgās pazemošanās dziļumu.” (7. sēj. 154. lpp.) Runājot par Viņa mūžīgo dabu, Elena Vaita piebilst: “Kristū ir dzīvība, oriģināla, neaizgūta, neatvasināta.” (“Laikmetu ilgas”, 530. lpp.)

Jēzus, kas bija vienlīdzīgs Dievam visā mūžībā, “nedomāja par Savu reputāciju” (Fil 2:7, NKJV). Šis arī ir interesants grieķu izteiciens. To burtiski var tulkot kā “iztukšots”. Jēzus brīvprātīgi “iztukšoja Sevi” no Savām kā Dievam līdzīgas būtnes priekštiesībām un privilēģijām un kļuva par pazemīgu cilvēces kalpu. Kā kalps Viņš atklāja Debesu mīlestības likumu visam universam un beigās parādīja augstāko mīlestību pie krusta. Viņš atdeva Savu dzīvību, lai uz mūžīgiem laikiem izglābtu mūsējo.

Jēzus domāšanas būtība bija pašuzupurīga mīlestība. Sekot Jēzum nozīmē mīlēt, kā Viņš ir mīlējis, kalpot, kā Viņš ir kalpojis, un strādāt, kā Viņš ir strādājis. Ļaut Jēzum ar Sava Svētā Gara starpniecību iztukšot mūs no savtīgas iedomības mums kaut ko maksā. Jēzum tas maksāja visu. Bet Raksti par Jēzu saka: “Tāpēc arī Dievs Viņu ļoti paaugstinājis un dāvinājis Viņam Vārdu pāri visiem vārdiem” (Fil 2:9).

Debesīs vērtīgi būs visi upuri, ko mēs upurējam uz zemes. Upuri būs visa ceļa garumā, bet kalpošanas prieki būs lielāki par tiem jau tagad, un mūžīgs prieks par dzīvi ar Kristu visā mūžībā liks visiem upuriem izskatīties nenozīmīgiem.

`Kad bija pēdējā reize, kad tev bija jānomirst sev Kristus dēļ? Ko tava atbilde stāsta par tavu kā kristieša dzīvi?`