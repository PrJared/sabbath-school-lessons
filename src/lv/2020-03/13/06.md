---
title:  Mīlestības Nodošanās
date:  24/09/2020
---

Jēzu un Pētera sarunas beigās mēs redzam divus vīrus staigājam pa jūras krastu. Viļņiem atsitoties pret krastu, Jēzus pastāsta Pēterim par māceklības maksu. Viņš grib, lai Pēteris skaidri zina, ko viņš piedzīvos, ja pieņems Jēzus aicinājumu “ganīt Manas aitas”.

`Izlasi Jņ 21:18, 19. Ko Jēzus pastāstīja Pēterim par māceklības maksu? Kā tu domā, kāpēc Jēzus atklāja Pēterim kaut ko tik biedējošu šajā dzīves brīdī?`

Šajos vārdos Kristus paredzēja mocekļa nāvi, ko Pēteris kādu dienu piedzīvos. Viņa rokas tiks izstieptas pie krusta. Šajā atklāsmē Kristus piedāvāja Pēterim izvēli. Viņš tam piedāvāja dzīves vislielāko prieku –redzēt dvēseles, kas mantotas Dieva valstībai. Vasarsvētku dienā viņš redzēs tūkstošus nākam pie Kristus. Viņš veiks brīnumus Jēzus vārdā un pagodinās Viņu daudzu tūkstošu priekšā. Viņam būs mūžīgs sadraudzības prieks ar Kristu Viņa misijā. Bet šīs priekštiesības cena būs augsta. Tā prasīs upuri, augstāko upuri. Šis aicinājums Pēterim noteikti lika ieplest acis. Nu viņš zināja, ka neviens upuris nav pārāk liels, lai pievie- notos Jēzum Viņa misijā pasaulei.

`Izlasi 1Jņ 3:16–18. Jānim mīlestība ir kaut kas daudz vairāk nekā tikai neskaidra abstrakcija. Kā Jānis definē mīlestības augstāko upuri?`

Mūžībā nekas, ko mēs jebkad esam darījuši, neliksies kā upuris. Mūsu laika un pūļu ieguldījums, mūsu dzīves ieguldījums liksies bagātīgi atalgots. Kāds prieks ir pārvērst mīlestību darbībā, nodomiem pārtopot par nodošanos. Kad mēs atsaucamies dievišķajai mīlestībai, atdodot sevi kalpošanai, lai liecinātu citiem kā Kristus vēstnieki, mēs piepildām savu dzīves nodomu un piedzīvojam vislielāko prieku. Kā Jēzus atbilstoši teica: “Ja jūs to zināt, svētīgi jūs esat, ja jūs tā darāt” (Jņ 13:17). Dzīves vislielākie prieki un ilgstoša laime nāk tad, kad mēs piepildām savas eksistences jēgu, pagodinot Dievu ar savu dzīvesveidu un līdzdalot Viņa mīlestību un patiesību pasaulei.

`Ir grūti aptvert mūžības ideju, ja viss, ko mēs zinām, ir tikai niecīgs laika sprīdis. Bet mēģiniet iedomāties mūžīgu dzīvi, cik vien to spējat, mūžīgi labu dzīvi – labāku par jebko, kas mums šeit var būt. Kāpēc nekas, kas mums šeit, šajā īsajā laika sprīdī, ir dots, nav tik vērtīgs, lai tā dēļ zaudētu mūžīgās dzīves apsolījumu, kas mums ir dots Jēzū?`