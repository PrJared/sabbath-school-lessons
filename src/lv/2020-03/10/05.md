---
title:  Jaunās Derības Mazās Grupas
date:  02/09/2020
---

Jaunās derības draudze strauji auga. Dažos gados tā izauga no mazas grupiņas līdz desmit tūkstošiem ticīgo. Bija daudz faktoru, kas ietekmēja šo fenomenu – draudzes straujo izaugsmi. Jēzus kalpošana sēja evaņģēlija sēklu un sagatavoja ļaužu masas pieņemt mācekļu sludināšanu.Pēc Kristus debesbraukšanas Svētais Gars Vasarsvētku dienā nolaidās ar varenu spēku pār lūdzošajiem mācekļiem. Viens no Jaunās Derības draudzes straujās augšanas faktoriem bija organizatoriskā struktūra. Atslēga bija mazās grupas.

`Izlasi Apd 18:1–5 un Apd 20:1–4. Kā tu domā, kāpēc Lūka nosauca vārdā dažus cilvēkus, ar kuriem Pāvils strādāja cieši kopā?`

Pārsteidzoši, ka Lūka nosauc vārdā vairākus cilvēkus, ar kuriem kopā strādāja Pāvils. Viņam ikviens bija svarīgs. Viņš tos pazina pēc vārda. Viņi savstarpēji atbalstīja cits citu savā misijas kalpošanā. Lai gan viņš nosauca nedaudzus vārdus, tas pierāda, cik svarīgi ir strādāt cieši kopā citam ar citu, pat nelielā skaitā.

Katram no šiem cilvēkiem noteikti bija dāvanas, kas atšķīrās no tām, kas bija citiem. Viņi nāca no dažādām ģimenēm un kultūrām. Tas, kā viņi skatījās uz lietām, nebija vienmēr vienādi, bet katrs varēja ko vērtīgu ienest Kristus darbā. Viņu dāvanu, izcelsmes un pieredzes dažādība deva savu pienesumu draudzes izaugsmē. Viņi katrs ieguldīja Kristus misijā kaut ko no savas bagātības, kuras avots ir katra izcelsme un pieredze ar Jēzu.

`Salīdzini Apd 16:11–15, 40 un Apd 12:11, 12. Kādu aicinājumu Lidija izteica Pāvilam uzreiz pēc viņas atgriešanās? Uz kurieni Pāvils un Pēteris devās pēc tam, kad viņi tika atbrīvoti no cietuma?`

Jaunās Derības ticīgie regulāri satikās savās mājās. Kristiešu mājvietas kļuva par ietekmes centriem un mazo grupu kalpošanas sirdi.

`Vai jūs esat domājuši par mazās grupas kalpošanu savās mājās vai pie kāda drauga? Ja tu jau esi daļa no mazās grupas kalpošanas, padomā, kā jūsu grupas locekļi var pastāstīt par tās ieguvumiem savā Bībeles izpētes grupā šajā nedēļā.`