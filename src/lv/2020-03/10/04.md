---
title:  Veidotas Kalpošanai
date:  01/09/2020
---

`Izlasi 1kor 12:12–25. Kā cilvēka ķermenis nodrošina izcilu ilustrāciju tam, kā strādāt harmoniski kopā mazajās grupās?`

Pāvils ne tikai atklāj garīgo dāvanu svarīgumu draudzes dzīvē, bet viņš arī ierosina modeli, kā tās var organizēt. Viņš pārrunā garīgās dāvanas Kristus miesas kontekstā un kā šāds modelis var darboties.

Anatomijas un fizioloģijas pētījumi atklāj, ka ķermeņa orgāni ir organizēti dažādās savstarpēji saistītās sistēmās. Piemēram, gremošanas, sirds un asinsvadu, elpošanas, kustību un balsta sistēma ir tikai dažas no ķermeņa sarežģītajām orgānu sistēmām. Garīgās dāvanas ir līdzīgas dažādām ķermeņa daļām. Tās darbojas vislabāk, ja ir sakārtotas sistēmās jeb grupās. Īstenībā pārsvarā tās nevar darboties vienas. Mūsu ķermenis nav tikai atsevišķu orgānu gabals, kas darbojas pats no sevis, lai arī kāda būtu to funkcija. Katra ķermeņa funkcija ir organizēta savstarpēji cieši saistītā sistēmā, kas strādā kopā kopējam mērķim. Tas viss mums māca par vidi, kurā mēs varam vislabāk izmantot savas garīgās dāvanas. Ir tik viegli kļūt mazdūšīgam, kad mēs darbojamies vieni, bet, kad mēs esam daļa no nelielas grupas ar līdzīgām interesēm un mērķiem, mēs atklājam, ka mūsu pūles var būt daudz mērķtiecīgākas un lielā mērā vairoties.

Mazās grupas nodrošina vislabāko vidi, kur izkopt savas garīgās dāvanas un kļūt par vietējās draudzes misijas kalpošanas sirdi.

Elena Vaita uzsver mazo grupu svarīgumu ar šiem vārdiem: “Tas, kurš nekļūdās, rādīja man mazo grupu veidošanas svarīgumu kā pamatu kristiešu pūlēm. Ja draudzē ir daudz cilvēku, lai locekļi tiek sadalīti mazākās grupās, lai strādātu ne tikai draudzes locekļu labā, bet arī neticīgajiem. Ja vienā vietā ir tikai divi vai trīs, kas zina patiesību, lai viņi izveido mazu grupu. Lai viņi uztur savas savienības saites nesalauztas, spiežas kopā mīlestībā un vienotībā, iedrošina cits citu, lai izaugtu, katrs gūtu drosmi un spēku, cits citam palīdzot.” (“Liecības draudzei” 7. sēj., 21., 22. lpp.)

Dievs ir iedibinājis mazo grupu kalpošanu, lai darītu draudzes locekļus spējīgus augt garīgi, piedzīvot siltu sadraudzību un izmantot Dieva dotās dāvanas kalpošanā.

`Pārdomājiet augstāk minēto Elenas Vaitas apgalvojumu. Analizējiet to frāzi pēc frāzes. Kā šo dievišķo padomu var īstenot jūsu draudzē?`