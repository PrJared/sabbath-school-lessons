---
title:  Uzņēmība Pret Evaņģēliju
date:  23/08/2020
---

`Izlasi Jņ 4:27–30, 39–42. Kā Jēzus saruna ar samarieti parāda patiesību, ka evaņģēlijam ir atvērti dažādi cilvēki pat negaidītās vietās?`

Pēdējā vieta, kur mācekļi cerēja atrast evaņģēlijam atvērtas sirdis, bija Samarijā. Samarieši bija pastāvīgā konfliktā ar jūdiem par doktrīnām un dievkalpošanu. Šis naidīgums bija jau vairākus gadu desmitus sens. Samarieši bija gribējuši piedalīties Jeruzālemes tempļa būvniecībā, bet viņiem tika atteikta šī iespēja, jo viņi precējās ar pagānu kultūrām un viņu uzskati nebija vispāratzīti. Rezultātā samarieši uzcēla savu templi Garicima kalnā. Mācekļi bija labprātīgi izlaist Samariju kā neauglīgu zemi evaņģēlija sludināšanai.

Jēzus redzēja to, ko mācekļi neredzēja: uzņēmīgas sirdis. Jāņa ziņojums par sievieti pie akas sākas ar šiem vārdiem: “Tad Viņš atstāja Jūdeju un devās atkal uz Galileju. Bet Viņam bija jāiet caur Samariju” (Jņ 4:3, 4). Jēzum “vajadzēja” iet caur Samariju, jo Svētais Gars pārliecināja Viņu, ka šajā neiedomājamā vietā būs uzņēmīgas sirdis. Kad Svētais Gars ir dievišķi svaidījis mūsu acis, mēs ieraugām iespējas tur, kur citi saskata tikai grūtības. Mēs redzam bagātīgu dvēseļu ražu Dieva valstībai tur, kur citi tikai tukšus laukus.

`Izlasi Apd 8:4, 5, 14. Kāds bija galarezultāts Jēzus kalpošanai Samarijā?`

Mācekļi būtu pagājuši Samarijai garām, nedodot samariešiem iespēju dzirdēt Dieva Vārda patiesību. Jēzus saskatīja to, ko viņi neredzēja. Viņš redzēja, ka Svētais Gars ir radījis uzņēmību sievietes sirdī. Viņas dramatiskā atgriešanās ietekmēja daudzus cilvēkus pilsētā. Mēs ne vienmēr redzēsim tūlītējus rezultātus no savām liecināšanas aktivitātēm, bet, sējot sēklas uzņēmīgās sirdīs, kādu dienu tās nesīs ražu Dieva godam.

`Mēs nekad neuzzināsim, kāda ietekme uz citiem būs bijusi mūsu vārdiem un darbiem – vai nu laba, vai slikta. Tādā gadījumā kāpēc mums vajadzētu vienmēr būt uzmanīgiem ar to, ko mēs sakām un ko darām citu klātbūtnē?`