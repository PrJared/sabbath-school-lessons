---
title:  Pielāgošanās Attieksme
date:  24/08/2020
---

Mūsu attieksme bieži nosaka spēju ietekmēt citus. Asa, kritiska un nedraudzīga attieksme novērš cilvēkus no tevis, un, pat ja tu vari liecināt, ir mazāka iespēja, ka tavi vārdi tiks uzņemti.

Turpretī pozitīva attieksme un ticība citiem velk viņus pie mums. Tas rada draudzības saiti. Jēzus izsaka šo principu, sakot: “Es jūs vairs nesaucu par kalpiem, jo kalps nesaprot, ko viņa kungs dara; bet Es jūs esmu saucis par draugiem, tāpēc ka visu, ko Es esmu dzirdējis no Sava Tēva, Es jums esmu darījis zināmu” (Jņ 15:15). Draugi pieņem cits citu, neskatoties uz vājībām un kļūdām, un brīvi dalās priekos un bēdās.

`Izlasi Mt 15:21–28 un Mk14:6–9. Šie panti apraksta divas sievietes no atšķirīgām vidēm. Jēzus šķietami pret vienu bija skarbs, pret otru – maigs. Kādas norādes ir šajos pantos, ka Jēzus parādīja Savu glābjošo žēlastību katrai no tām un ieguva abu sieviešu uzticību?`

Sieviete Mt 15. nodaļā bija kānaāniete. Jēzus ar nodomu sākumā noraidīja viņu, lai, esot neatlaidīgai, viņas ticība augtu. Beigās Viņš piepildīja viņas ilgas un tad izteica pārsteidzošu apgalvojumu, ko neviens reliģiskais vadītājs Jūdejā tajā laikā nekad nebūtu izteicis nabaga kānaānietei. Viņš publiski paziņoja: “Ak, sieva, tava ticība ir liela!” (Mt 15:28). Tas bija viens no lielākajiem komplimentiem, kas varētu nākt no reliģiska skolotāja. Vai varat iedomāties, kā viņas sirds priecājās un kā tika izmainīta viņas dzīve?

Savukārt sieviete, kas svaidīja Jēzus kājas ar dārgām smaržām, bija jūdiete un ar sliktu reputāciju, sieviete, kas bija rīkojusies slikti un bieži grēkojusi, bet kurai tika piedots, viņa tika pārveidota un radīta no jauna. Kad citi viņu kritizēja, Jēzus izteica viņai komplimentu un uzslavēja viņas rīcību. Viņš apliecināja: “Patiesi Es jums saku: kur vien evaņģēliju sludinās pa visu pasauli, tur arī to teiks, ko šī darījusi, viņai par piemiņu” (Mk 14:9).

`Izlasot abus augstāk minētos stāstus, kas ir svarīgākais pozitīvā dvēseļu mantošanas attieksmē? Kāda veida attieksmes pielāgošana tev ir nepieciešama, ne tikai liecināšanai, bet dzīvei vispār?`