---
title:  Jēzus Un Svētā Gara Apsolījums
date:  26/07/2020
---

Ar Svētā Gara apsolījumu Jēzus atbildēja uz mācekļu bažām par Viņa došanos prom un atgriešanos Debesīs. “Tomēr Es jums saku patiesību: tas jums par labu, ka Es aizeimu. Jo, ja Es neaizietu, Aizstāvis nenāktu pie jums. Bet aizgājis Es to sūtīšu pie jums” (Jņ 16:7). Grieķu vārds “aizstāvis” ir “parakletos”. Tas attiecas uz kādu, kas “nāk līdzi” ar nolūku palīdzēt. Viena no galvenajām Svētā Gara funkcijām ir iet līdzi visiem ticīgajiem, dot viņiem iespējas un vadīt viņus liecināšanas aktivitātēs. Kad mēs liecinām par Jēzu, mēs neesam vieni. Svētais Gars ir ar mums, lai vadītu mūs pie šiem sirdī godīgajiem meklētājiem. Viņš sagatavo viņu sirdis, pirms mēs viņus satiekam. Viņš vada mūsu vārdus, dod pārliecību patiesības meklētāju prātā un stiprina tos atsaukties Viņa aicinājumiem.

`Izlasi Jņ 15:26, 27 un Jņ 16:8. Ko šie panti mums stāsta par Svētā Gara lomu liecināšanā?`

Svētais Gars apliecina jeb liecina par Jēzu. Viņa augstākais mērķis ir vadīt tik daudzus cilvēkus pie Jēzus, cik vien iespējams. Viņa misija ir pagodināt Jēzu. Šajā lomā Viņš pārliecina visus ticīgos par viņu atbildību liecināt. Viņš atver mūsu acis, lai redzētu iespējas cilvēkos, kas ir mums visapkārt, un strādā aizkulisēs, lai radītu uzņēmību pret evaņģēlija vēsti.

Jāņa evaņģēlijs skaidri apliecina, ka Viņš “pārliecinās pasauli par grēku” (Jņ 16:8, NKJV). Citiem vārdiem, Viņš mudina sirdis dziļāk izjust atsvešināšanos no Dieva un vajadzību nožēlot. Viņš arī pārliecina pasauli “par taisnību”. Svētais Gars ne tikai atklāj grēku, Viņš arī pamāca mūs visā taisnībā. Viņš atklāj Jēzus taisnības lielumu, salīdzinot ar mūsu grēcīgumu. Svētā Gara loma nav tikai norādīt uz to, cik mēs esam slikti. Viņa loma ir arī atklāt, cik labs, cik laipns, cik līdzjūtīgs un cik mīlošs ir Jēzus, kā arī veidot mūs pēc Viņa līdzības.

Liecināšana ir vienkārši sadarbošanās ar Svēto Garu, lai pagodinātu Jēzu. Gara spēkā un Viņa vadībā mēs liecinām par brīnišķīgo Kristu, kas ir pārveidojis mūsu katra dzīvi.

`Kāpēc mums vienmēr vajadzētu atcerēties, ka, ilgojoties strādāt dvēseļu labā, mēs neesam tie, kas var atgriezt cilvēkus, bet tikai Svētais Gars?`