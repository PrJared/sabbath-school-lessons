---
title:  Dzīvi Pārveidojošais Svētā Gara Spēks
date:  30/07/2020
---

Rūpīga Apustuļu darbu grāmatas izpēte atklāj Dievu, kas ar Sava Gara starpniecību dara brīnumus cilvēku dzīvē. Apustuļu darbi ir pētījums par to, kāevaņģēlijs uzvar kultūras aizspriedumus, pārveidojot dziļi iesakņojušos ieradumus, un māca visai cilvēcei Kristus žēlastību un patiesību. Svētais Gars satiek cilvēkus tur, kur tie atrodas, bet Viņš tur tos neatstāj. Viņa klātbūtnē ļaudis tiek izmainīti. Viņu dzīves tiek pārveidotas.

`Izlasi Apd 16:11–15, 23–34; Apd 17:33, 34 un Apd 18:8. Šie ir tikai daži atgriešanās stāsti Bībelē. Ko šie dažādie ziņojumi māca mums par Dieva spēku izmainīt dažādu cilvēku dzīvi ar tik atšķirīgiem dzīvesstāstiem?`

Cik pārsteidzoši dažādi cilvēki! Lidija bija veiksmīga jūdu uzņēmēja, un Filipu cietumsargs bija vidusšķiras Romas civildienesta ierēdnis. Svētais Gars var aizsniegt visas sabiedrības grupas. Viņa pārveidojošais spēks aizsniedz gan vīriešus un sievietes, gan bagātos un nabagos, gan izglītotos un nemācītos.

Pēdējie divi mūsu sarakstā ir vienlīdz pārsteidzoši.Apd 17:34 runā par Dionisiju, aeropaga locekļa atgriešanos. Atēnu aeropags bija daļa no likumīgās tiesas padomes, kas izskatīja tiesas gadījumus. Viņi bija ievērojami, cienījami grieķu sabiedrības locekļi.

Svētā Gara spēkā apustuļa Pāvila kalpošana aizsniedza pat augstākās sabiedrības slāni. Krisps (Apd 18:8) bija jūdu sinagogas priekšnieks. Viņš bija reliģiskais vadītājs, iegrimis jūdu Vecās Derības idejā, tomēr Svētais Gars izlauzās cauri un izmainīja viņa dzīvi. Šie gadījumi atklāj, ka tad, kad mēs liecinām par Kristu un līdzdalām Viņa Vārdu citiem, Svētais Gars darīs pārsteidzošas lietas dažādu cilvēku dzīvē – visos sabiedrības slāņos, kultūrās, izglītības līmeņos un ticībās. Mēs nevaram un mums nevajag izdarīt kādus pieņēmumus par to, kas var un kas nevar tikt paveikts. Mūsu darbs ir liecināt ikvienam un katram, kas ienāk mūsu dzīvē. Kungs izdarīs pārējo.

`Kristus nāve bija universāla, tas ir, tā attiecas uz ikvienu cilvēku visos laikos. Ko šai svarīgajai patiesībai vajadzētu mums mācīt par to, ka mums nevajadzētu nekad pieņemt, ka kāds ir ārpus glābšanas cerības?`