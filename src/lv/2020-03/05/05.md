---
title:  Svētais Gars,Vārds Un Liecināšana
date:  29/07/2020
---

Dieva Vārds bija Jaunās Derības draudzes liecināšanas pašā sirdī. Pētera svētruna Vasarsvētku dienā lielā mērā balstījās uz Veco Derību, lai pierādītu, ka Kristus ir Mesija. Stefana liecība pirms nāves bija Israēla vēstures pārskats Vecajā Derībā. Pēteris atsaucās uz “vārdu, ko Viņš Israēla bērniem sūtījis” (Apd 10:36) un tad līdzdalīja augšāmcelšanas stāstu Kornēlijam. Apustulis Pāvils atkal un atkal atsaucās uz lielajiem Vecās Derības pravietojumiem attiecībā uz Mesijas nākšanu, un Filips meklējošajam etiopietim rūpīgi izskaidroja Jes 53. nodaļas Mesijas pravietojuma nozīmi. Katrā šajā gadījumā mācekļi pasludināja Dieva Vārdu, nevis savējo. Gara inspirētais Vārds bija pamats viņu autoritātei.

`Izlasi Apd 4:4, 31; Apd 8:4; Apd 13:48, 49; Apd 17:2; Apd 18:24, 25. Ko šie panti māca mums par attiecībām starp Svēto Garu, Dieva Vārdu un liecināšanu Jaunās Derības draudzē?`

Tas pats Svētais Gars, kas inspirēja Dieva Vārdu, darbojas caur Vārdu, lai mainītu dzīves. Dieva Vārdā ir dzīvību dodošs spēks, jo, pateicoties Garam, tas ir Kristus dzīvais Vārds.

`Izlasi 2Pēt 1:21 un Ebr 4:12. Kāpēc Dieva Vārds ir tik spēcīgs, mainot cilvēku dzīvi?`

“Dieva Vārdā ir radošā enerģija,kas izsauca esamībā pasaules.Katra pavēle ir apsolījums. Pieņemta ar gribasspēku, uzņemta dvēselē tā atnes līdzi Bezgalīgā dzīvību. Tā pārveido dabu un rada dvēseli no jauna pēc Dieva līdzības.” (Elena Vaita “Audzināšana”, 126. lpp.)

Iemesls, kāpēc Bībelei ir tāds spēks pārveidot dzīvi, ir tas, ka tas pats Svētais Gars, kas vispirms iedvesmoja Bībeli, iedvesmo un maina arī mūs, kad mēs to lasām. Līdzdalot citiem Dieva Vārdu, Svētais Gars darbojas, lai izmainītu dzīves ar Vārda starpniecību, ko Viņš ir iedvesmojis. Dievs ir apsolījis svētīt Savu Vārdu, nevis mūsu vārdus. Spēks ir Dieva Vārdā, nevis cilvēku spekulācijās.