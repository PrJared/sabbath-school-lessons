---
title:  Garīgo Dāvanu Nolūks
date:  04/08/2020
---

`Izlasi 1kor 12:7 un Ef 4:11–16. Kāpēc Dievs piešķir garīgās dāvanas katram ticīgajam? Kāds ir šo dāvanu nolūks?`

Garīgās dāvanas kalpo vairākiem nolūkiem. Dievs tās dod, lai sagatavotu un stiprinātu Savu draudzi Viņa kalpošanas darbā. Tās ir domātas, lai attīstītu vienotu draudzi, kas ir gatava veikt Savu misiju pasaulē. Bībeles rakstnieki sniedz mums piemērus garīgajām dāvanām, ko Dievs piešķir Savai draudzei, tādām kā kalpošana, sludināšana, mācīšana, iedrošināšana un došana. Tā arī runā par viesmīlības, žēlastības, izpalīdzības un priecīga gara dāvanu, kā arī daudzām citām. Pilnīgāku sarakstu lasiet Rm 12. nodaļā un 1kor 12. nodaļā.

Jūs varbūt brīnāties par saistību starp garīgajām dāvanām un dabiskajiem talantiem. Garīgās dāvanas ir dievišķi piešķirtas spējas, ko Svētais Gars dod katram ticīgajam, lai sagatavotu viņus īpašajai kalpošanai draudzē un pasaulē. Tās var būt arī dabiskie talanti, ko Svētais Gars ir darījis svētus un izlieto kalpošanā Kristum. Visi dabiskie talanti ir Dieva doti, bet ne visi tiek izmantoti kalpošanā Kristum.

“Īpašās Gara dāvanas nav tikai talanti, kas aprakstīti līdzībā. Tās ietver arī visas dāvanas un spējas, iedzimtas vai iegūtas, dabiskas vai garīgas. Visiem ir jābūt iesaistītiem Kristus kalpošanā. Kļūstot par Viņa mācekļiem, mēs nododam sevi Viņam ar visu, kas mēs esam un kas mums ir. Šīs dāvanas Viņš mums atgriež šķīstītas un izkoptas, lai tās tiktu izmantotas Viņa godam kā svētība mūsu līdzcilvēkiem.” (Elena Vaita “Kristus līdzības”, 328. lpp.) Dievs ir arī ieviesis īpašas dāvanas, piemēram, praviešu dāvanu un īpašus amatus draudzē, ieskaitot mācītājus, draudzes vecākos un skolotājus, kas ir skolotāji Kristus miesā, lai audzinātu un sagatavotu katru locekli kalpošanai (sk. Ef 4:11, 12). Visas draudzes vadības funkcija ir palīdzēt katram loceklim atklātsavas garīgās dāvanas un mācīt viņus izmantot šīs dāvanas, lai celtu Kristus miesu.

`Kādi ir tavi dabiskie talanti, kas, būdami noderīgi un svētīgi laicīgā vidē, var būt par svētību arī draudzei?`