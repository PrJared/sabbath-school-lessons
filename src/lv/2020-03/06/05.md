---
title:  Atklājot Savas Dāvanas
date:  05/08/2020
---

Salīdzini 1kor 1:4–9 ar 2kor 1:20–22. Ko šie panti stāsta par Dieva apsolījumu un īpaši par garīgajām dāvanām pirms Kristus otrās nākšanas?

Dievs apsola, ka tieši pirms mūsu Kunga atgriešanās Viņa draudzē atklāsies visas Svētā Gara dāvanas. Viņa apsolījumi ir droši. Viņš mums ir devis Svētā Gara liecību sirdīs, lai vadītu katru no mums pie dāvanu izpratnes, ko Viņš mums ir devis. Dievs ir tas, kas dod mums dāvanas, un Dievs ir arī tas, kas ar Sava Gara starpniecību mums tās atklāj.

`Izlasi Lk 11:13, Jēk 1:5 un Mt 7:7. Ko Dievs aicina mūs darīt, ja mēs ilgojamies atklāt dāvanas, ko Viņš katram no mums ir devis?`

Mēs saņemam Gara dāvanas, nododot sevi Dievam un lūdzot Viņu mums tās atklāt. Kad mūsu sirdis ir iztukšotas no sevis pagodināšanas un mūsu prioritāte ir kalpošana Jēzum, Viņa Gars apveltīs mūs ar garīgajām dāvanām, ko Viņš mums ir sagatavojis. “Tikai tad, kad mācekļi ticībā un lūgšanās bija nodevuši sevi pilnībā Viņa darbam, tika saņemta Svētā Gara izliešanās. Tad īpašā veidā Debesu labumi tika uzticēti Kristus sekotājiem [..] Dāvanas jau ir mūsu Kristū, bet to reālā iegūšana ir atkarīga no tā, kā mēs uzņemam Dieva Garu.” (Elena Vaita “Kristus līdzības”, 327. lpp.)

Garīgās dāvanas ir spējas, ko Dievs piešķir, lai mēs varētu Viņam veiksmīgāk kalpot. Kalpošanas nodaļas ir vispārīgas jomas, kurās mēs varam izpaust savas dāvanas, un aktivitātes ir īpašie pasākumi, kas ļauj mums šīs dāvanas izmantot. Garīgās dāvanas netiek iedotas pilnībā attīstītas. Kad Svētais Gars uzrunā tevi kādā kalpošanas jomā, lūdz, lai Viņš vada tevi uz īpašu kalpošanu, lai vingrinātu savu dāvanu ar misijas aktivitāšu palīdzību.

`Kādas ir tavas īpašās dāvanas, un kā tu vari šīs dāvanas attīstīt kalpošanai Kungam?`