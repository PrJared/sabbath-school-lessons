---
title:  Dievs –visu Labo Dāvanu Devējs
date:  03/08/2020
---

Saskaņā ar 1kor 12:11, 18; Ef 4:7, 8 un Jēk 1:17 Dievs ir visu dāvanu sākums, un “ikviena pilnīga dāvana” nāk no Viņa. Tāpēc mēs varam būt mierīgi pārliecībā, ka Viņš piešķirs mums tieši tādas Svētā Gara dāvanas, kas ir vislabāk piemērotas mūsu personībai, un Viņš vislabākajā veidā izmantos mūsu spējas, lai kalpotu Viņa darbā un pagodinātu Viņa vārdu.

`Izlasi Mk 13:34 un 1kor 12:11. Kam Dievs dod garīgās dāvanas?`

Bībele ir skaidra. Dievam ir īpašs uzdevums katram no mums, līdzdalot evaņģēliju citiem. Jēzus līdzībā par saimnieku, kas atstāj savu māju kalpiem un lūdz viņiem rūpēties par to, saimnieks dod kalpiem arī katram savu darbu (Mk 13:34). Katram cilvēkam ir kāds uzdevums, un Dievs dod garīgās dāvanas katram, lai paveiktu dievišķo uzdevumu vai kalpošanu, kurai viņš ir aicināts. Kad mēs nododam savas dzīves Kristum un kristībās kļūstam par Viņa miesas locekļiem, Svētais Gars piešķir dāvanas, lai katrs varētu kalpot miesai un liecināt pasaulei. 1903. gadā Elena Vaita rakstīja vēstuli kādam vīram, lai iedrošinātu viņu izlietot kalpošanā dāvanas, ko Dievs viņam bija devis. “Mēs visi esam Dieva ģimenes locekļi, visiem lielākā vai mazākā mērā ir uzticēti Dieva dotie talanti, par kuru izmantošanu no mums prasīs atbildību. Vienalga, vai mūsu talants ir liels vai mazs, mums tas ir jāizlieto kalpošanā Dievam, un mums ir jāatzīst arī visu citu cilvēku tiesības izlietot dāvanas, kas viņiem ir uzticētas. Mums nekad nevajadzētu noniecināt pat ne vismazāko fizisko, intelektuālo vai garīgo kapitālu.” (Vēstule 260, 1903. gada 2. decembris)

`Izlasi Apd 10:36–38; Mt 3:16, 17 un Apd 2:38–42. Ko šie panti māca mums par Svētā Gara apsolījumu kristībās?`

Tieši tāpat, kā Jēzus bija Svētā Gara svaidīts Savās kristībās, lai Viņu pilnībā sagatavotu kalpošanai pasaulē, arī katram no mums kristībās ir apsolīts Svētais Gars. Dievs ilgojas, lai mums būtu pozitīva pārliecība, ka Viņš ir piepildījis Savu Vārdu un piešķīris mums garīgās dāvanas, lai svētītu Savu draudzi un pasauli.