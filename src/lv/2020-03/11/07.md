---
title:  Tālākiem Pētījumiem
date:  11/09/2020
---

Izlasi Mk 5:25–34.

“Ziņkārīgais pūlis, kas cieši spiedās ap Jēzu, nejuta dzīvības spēku pieplūdumu. Bet, kad slimā sieviete izstiepa roku, lai aizskartu Viņu, ticēdama, ka tiks dziedināta, viņa juta dziedinošo spēku. Tāpat ir arī garīgajās lietās. Tikai runāt par reliģiju gadījuma pēc vai lūgt Dievu bez dvēseles izsalkuma un dzīvas ticības ir veltīgi. Ticība, kas Kristu tikai teorētiski pieņem par pasaules Pestītāju, nekad nevar dziedināt dvēseli. Glābjoša ticība nav tikai patiesības atzīšana ar prātu. [. . ] Nepietiek, ja ticam tikai mācībai par Kristu, mums jātic Viņam. Vienīgā ticība, kas mums var palīdzēt, ir tā, kas Viņu satver kā personīgo Pestītāju, pieņemot Viņa nopelnu par savējo.

Mūsu liecība par Kristus uzticību ir Debesu izraudzītais veids, kā Kristu atklāt pasaulei. Mums jāapliecina Viņa žēlastība, kā to pasludināja seno laiku svētie vīri, bet visiespaidīgākā būs mūsu pašu personīgo piedzīvojumu liecība. Mēs esam Dieva liecinieki, ja parādām, ka mūsos darbojas dievišķais spēks. Katram cilvēkam ir dzīve un piedzīvojumi, kas būtiski atšķiras no citiem. Dievs grib, lai slavēšana uzkāpj pie Viņa, mūsu individualitātes iezīmēta. Ja šīs dārgās liecības par slavu Viņa žēlastības godībai pavada Kristum līdzīga dzīve, tām ir neatvairāms spēks, kas darbojas dvēseļu glābšanai.” (Elena Vaita “Laikmetu ilgas”, 347. lpp.)

**Jautājumi pārrunām**

`1.	Kādi ir neatvairāmas liecības elementi? Izlasi Pāvila liecību Agripas priekšā Apd 26:1–23. Kas bija viņa liecības pamatā?`

`2.	Kā jūs domājat, kāpēc personīgā liecība par to, ko Kristus ir izdarījis mūsu labā, ir tik spēcīga? Kā jūs tomēr atbildētu uz jautājumu: “Labi, tas ar tevi ir noticis, bet ko darīt, ja man nav šādas pieredzes? Kāpēc lai tava pieredze man kaut ko mācītu par to, kāpēc man vajadzētu sekot Jēzum?”`

`3.	No kā tu gribētu izvairīties, liecinot neticīgajam?`

`4.	Pakavējieties pie jautājuma par glābšanas pārliecību. Kāpēc šī ir tik svarīga daļa kristieša pieredzē? Kā mēs varam pārliecināties par savu glābšanu, vienlaikus nebūdami pašpaļāvīgi?`