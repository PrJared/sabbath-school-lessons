---
title:  Liecinot Ar Pārliecību
date:  09/09/2020
---

`Izlasi 1Jņ 5:11–13; Ebr 10:19–22 un 1kor 15:1, 2. Kādu pārliecību par mūžīgo dzīvi sniedz mums Raksti, kas ļauj mums ar noteiktību liecināt par glābšanu Kristū?`

Ja mums nav personīgas pārliecības par glābšanu Jēzū, tad nav iespējams līdzdalīt to kādam citam. Mēs nevaram dalīties ar to, kā mums pašiem nav. Ir apzinīgi kristieši, kas dzīvo pastāvīgas nedrošības stāvoklī, šaubīdamies, vai viņi jebkad būs pietiekami labi, lai tiktu glābti. Kā reiz teica kāds vecs sludinātājs: “Skatoties uz sevi, es neredzu nekādu iespēju tikt glābtam. Kad es skatos uz Jēzu, es neredzu, kā es varētu būt pazudis.” Kunga vārdi atbalso ar noteiktību visos laikmetos: “Griezieties pie Manis, tad jūs būsit glābti, visi zemes gali! Jo vienīgi Es esmu Dievs, un cita nav neviena!” (Jes 45:22). Mūsu Kungs grib, lai katrs no mums priecājas glābšanā, ko Viņš mums tik brīvi piedāvā. Viņš ilgojas, lai mēs piedzīvotu, ko nozīmē būt taisnotam Viņa žēlastībā un atbrīvotam no samaitātības, ko atnes grēka vaina. Kā Pāvils teica Rm 5. nodaļā: “Tad nu mums, ticībā taisnotiem, ir miers ar Dievu caur mūsu Kungu Jēzu Kristu” (Rm 5:1). Viņš piebilst, ka mums var būt pārliecība, ka “tiem, kas ir Kristū Jēzū, vairs nav nekādas pazudināšanas” (Rm 8:1). Apustulis Jānis apstiprina: “Kam Dēls ir, tam ir dzīvība, kam Dieva Dēla nav, tam nav dzīvības” (1Jņ 5:12). Ja mēs ticībā esam pieņēmuši Jēzu un Viņš dzīvo mūsu sirdīs ar Savu Svēto Garu, mums šodien pieder mūžīgās dzīvības dāvana. Tas nenozīmē, ka, ja mēs reiz esam piedzīvojuši Dieva žēlastību un glābšanu Kristū, mēs nekad to vairs nezaudēsim (2Pēt 2:18–22, Ebr 3:6, Atkl 3:5). Mums vienmēr ir brīva izvēle aiziet no Viņa, bet, ja mēs reiz esam piedzīvojuši Viņa mīlestību un saprotam Viņa upura dziļumu, mums nekad nevajadzētu izvēlēties iet prom no Tā, kas mūs tik ļoti mīl. Katru dienu mēs meklēsim iespējas līdzdalīt citiem žēlastību, kas mums ir dota Jēzū.

`Vai tev ir pārliecība par glābšanu Jēzū? Ja jā, uz ko tu to balsti? Kāpēc tev ir šāda pārliecība? Kur tā ir atrodama? No otras puses, ja tu neesi pārliecināts, kāpēc tu neesi? Kā tu vari atrast šādu pārliecību?`