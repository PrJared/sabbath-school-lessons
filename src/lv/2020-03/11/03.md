---
title:  Personīgās Liecības Pārveidojošais Spēks
date:  07/09/2020
---

Jānis un Jēkabs, Cebedeja dēli, ir zināmi kā “pērkona dēli” (Mk 5:17). Patiesībā Jēzus bija tas, kas viņiem iedeva šo iesauku. Jāņa ugunīgais raksturs atklājās, kad Jēzus un Viņa mācekļi ceļoja cauri Samarijai. Kad viņi centās atrast vietu, kur pārlaist nakti, viņi saskārās ar pretestību samariešu aizspriedumu pret jūdiem dēļ. Viņiem tika atteiktas pat visbēdīgākās naktsmājas.

Jēkabs un Jānis domāja, ka viņiem ir risinājums šai problēmai. “Kad Viņa mācekļi Jēkabs un Jānis to redzēja, tie sacīja: ‘Kungs, ja Tu gribi, mēs sacīsim, lai uguns nāk no debesīm un tos sadedzina’” (Lk 9:54). Jēzus norāja brāļus, un viņi visi mierīgi atstāja ciematu. Jēzus ceļš bija mīlestība, nevis kaujiniecisks spēks.

Jēzus mīlestības klātbūtnē Jāņa dedzība un dusmas tika pārveidotas par mīlošu laipnību un maigu līdzjūtības garu. Jāņa pirmajā vēstulē vārds “mīlestība” parādās gandrīz četrdesmit reižu. Dažādās formās tas parādās 50 reižu.

`Izlasi 1Jņ 1:1–4, 1Jņ 3:1; 1Jņ 4:7–11 un 1Jņ 5:1–5. Ko šie panti stāsta mums par Jāņa liecību un izmaiņu, kas notika viņa dzīvē, pateicoties saskarsmei ar Jēzu?`

Pastāv tā saucamais mūžīgais universa princips. Elena Vaita labi apraksta šo principu ar šiem vārdiem: “Spēka pielietošana ir pretstatā Dieva pārvaldes principiem; Dievs vēlas, lai Viņam kalpotu mīlestībā, bet mīlestībai nevar pavēlēt. Mīlestību nevar iegūt ar varu vai autoritāti – mīlestību spēj izraisīt vienīgi mīlestība. Pazīt Dievu nozīmē mīlēt Viņu. Dieva raksturam vajadzēja atklāties pretstatā sātana raksturam.” (“Laikmetu ilgas”, 22. lpp.) Ja mēs būsim nodevušies Kristum, Viņa mīlestība spīdēs caur mums uz citiem. Vislielākā kristietības liecība ir izmainīta dzīve. Tas nenozīmē, ka mēs nekad nepieļausim kļūdas un reizēm nebūsim mīlestības un žēlastības vēstneši, kam mums vajadzētu būt. Bet tas nozīmē, ideālajā variantā, ka no mūsu dzīves izplūdīs Kristus mīlestība un mēs būsim par svētību tiem, kas ir ap mums.

`Cik labi tu atspoguļo citiem Kristus mīlestību? Padomā, uz ko norāda tava atbilde. _`