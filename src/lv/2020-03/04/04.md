---
title:  Pāvila Aizlūgšanas
date:  21/07/2020
---

Aizlūgšanas ir bībeliskas. Ar šīs kalpošanas palīdzību Pāvils lūdza par jaunatgrieztajiem draudzēs, ko viņš bija nodibinājis savas evaņģēliskās kalpošanas laikā. Pāvils ticēja, ka tad, kad mēs lūdzam, notiek kaut kas tāds, kas nenotiktu, ja mēs nebūtu lūguši. Lai gan viņš tika nošķirts no saviem mīļajiem, viņš atzina, ka viņi var būt vienoti savās sirdīs, lūdzot citam par citu.

`Izlasi Ef 1:15–21. Uzraksti sarakstu ar dažādiem lūgumiem, ko Pāvils izteica Dievam par efeziešiem. Ko viņš īpaši lūdza Dievu viņiem dot?`

Pāvila lūgšana par Efezas ticīgajiem ir ievērojama. Viņš lūdza, lai Dievs dotu viņiem gudrību un garīgas izšķiršanas spējas, lai Viņš varētu apgaismot viņu prātus ar dievišķo patiesību un dot viņiem mūžīgās dzīvības cerību. Viņš arī lūdza, lai viņi varētu piedzīvot Dieva spēka vareno darbu savā dzīvē. Šis Dievs ir tik spēcīgs, tik varens, ka Viņš uzcēla Jēzu no mirušajiem – tas ir notikums, kas veido pamatu viņu cerībai uz mūžīgo dzīvību Viņā. Viņa lūgšana noslēdzas ar atgādinājumu par “Kristus godības bagātībām” un “Viņa mantojumu”. Efezas kristiešiem vajadzēja būt pildītiem ar drosmi, zinot, ka Pāvils lūdz par tiem un ko viņš par tiem lūdz.

`Izlasi Fil 1:3–11 un ievēro Pāvila lūgšanas toni. Ja tu būtu Filipu draudzes loceklis un saņemtu no Pāvila šādu vēstuli, kurā būtu teikts ne tikai tas, ka viņš lūdz par tevi, bet arī viņa lūgšanas saturs, kā tu justos un kāpēc? Kādi apsolījumi atrodami tās vārdos? Kādi vienlaikus ir brīdinājumi?`

Šie ir vieni no vispaceļošākajiem un iedrošinošākajiem vārdiem Bībelē, kas pilni ar apsolījumiem, kā arī aicina būt piepildītiem ar mīlestību, zināšanām un izšķiršanas spēju, kas nāk no Jēzus pazīšanas, lai mēs varētu būt viss, ko Dievs ir iecerējis.