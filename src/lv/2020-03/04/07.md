---
title:  Tālākiem Pētījumiem
date:  24/07/2020
---

Izlasi Elenas Vaitas grāmatā “Ceļš pie Kristus” nodaļu “Lūgšanas priekštiesība” (93.–104. lpp.) un grāmatā “Liecības draudzei” 7. sēj. “Darbs draudzes locekļu labā” (19.–24. lpp.).

Kad mēs lūdzam par citiem, Dievs augstu novērtē mūsu nodošanos Viņam un mūsu atkarību no Viņa spēka, iesaistot visus Debesu resursus, lai pārveidotu cilvēku dzīves. Kad mūsu lūgšanas uzkāpj pie Viņa troņa, eņģeļi pēc Viņa pavēles sāk darboties. “Kalpojošie eņģeļi pie troņa gaida, lai nekavējoties paklausītu Jēzus Kristus norādījumam atbildēt uz katru lūgšanu, kas pienesta nopietnā, dzīvā ticībā.” (Elena Vaita “Izmeklētas vēstis” 2. sēj. 377. lpp.) Mums ir drošība, ka neviena lūgšana nav pazudusi, neviens nav Dieva aizmirsts. Tās tiek noglabātas Debesīs, lai tiktu atbildētas laikā un vietā, ko Viņš zina vislabāk.“Ticības lūgšana nekad netiek pazaudēta. Bet uzstāt, lai tā vienmēr tiktu atbildēta tādā veidā, kā mēs to gaidījām, ir iedomība.” (Elena Vaita “Liecības draudzei” 1. sēj., 231. lpp.) Kādu iedrošinājumu sniedz mums šie vārdi, aizlūdzot par saviem dzīvesdraugiem, dēliem un meitām, radiniekiem, draugiem un darba biedriem, kas nepazīst Kristu! Neviena nopietna lūgšana nekad netiek pazaudēta. Mēs varam neredzēt tūlītēju atbildi, par ko lūdzam, bet Dievs strādā ar viņu sirdīm tā, kā mēs uzzināsim tikai mūžībā.

**Jautājumi pārrunām**

`1.	Izlasi Fil 1:19, Kol 4:2, 3 un 2tes 3:1, 2. Atrodoties apcietinājumā, kāda bija Pāvila drošība, pateicoties filipiešu lūgšanām? Par ko viņš kolosiešiem un tesaloniķiešiem prasīja lūgt viņa labā? Kāda ir šo aizlūgšanu saistība ar dvēseļu mantošanu?`

`2.	Pārdomā lielās cīņas realitāti un to, ka tā veido lielo stāstu par šo pasauli, kurā mēs dzīvojam. Kā tavas zināšanas par šo cīņu palīdz tev saprast lūgšanas svarīgumu? Jā, Jēzus šajā karā ir uzvarējis, un mēs zinām, ka beigās taisnība triumfēs. Bet kāpēc ir tik svarīgi, ka šobrīd mēs lūdzam un cenšamies darīt visu, ko varam, lai paliktu uzticīgi Viņam un strādātu citu glābšanas labā?`

`3.	Kādi ir šķēršļi efektīvākai aizlūgšanu dzīvei? Kādus aizbildinājumus tu izmanto (ja tu izmanto), lai nelūgtu vēl vairāk par citiem, kam tas ir nepieciešams?`