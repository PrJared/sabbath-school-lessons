---
title:  Lūgšanas Fokuss
date:  23/07/2020
---

Visā Bībelē ir uzsvars uz konkrētību lūgšanā. Lūgšana nav kādas neskaidras dvēseles ilgas. Tā atklāj Dievam specifiskus lūgumus. Jēzus lūdza konkrēti par Saviem mācekļiem. Apustulis Pāvils ļoti specifiski lūdza par Efezas, Filipu un Kolosas kristiešiem. Viņš lūdza par saviem jaunajiem kolēģiem, piemēram, par Timoteju, Titu un Jāni Marku.

`Izlasi 1Sam 12:22–24 un Īj 16:21. Kas šiem diviem pantiem ir kopīgs? Ko tie stāsta par aizlūgšanām?`

Gan Samuēls, gan Ījabs uzsver vajadzību pēc nopietnām, sirdī izjustām, specifiskām aizlūgšanām.Samuēla vārdi ir visai spēcīgi. Viņš izsaucas: “Arī es nekad tā neapgrēkošos pret To Kungu, ka mitētos par jums aizlūgt” (1Sam 12:23). Mēs gandrīz varam dzirdēt Samuēla lūgšanas atbalsi Ījaba vārdos: “Lai Viņš mirstīgajam piešķirtu taisnību nesaskaņās ar Dievu un lai Viņš izšķirtu nesaskaņas starp cilvēku un viņa draugu” (Īj 16:21). Lūgt Dievu par cilvēkiem, kas nepazīst Kristu, ir mūsu darbs.

`Izlasi 1Jņ 5:14–16. Kas notiek, kad mēs aizlūdzam par citiem?`

Kad mēs lūdzam par citiem, mēs kļūstam viņiem par Dieva svētību kanālu. Viņš liek caur mums plūst uz viņiem dzīvības ūdens upei no Debesu troņa. Visi sātana pulki dreb no nopietnu aizlūgšanu skaņas. Elena Vaita lūgšanas spēku apraksta ar šiem nozīmīgajiem vārdiem: “Sātans nevar izturēt, ka tiek uzrunāts viņa spēcīgais pretinieks, jo viņš baidās un dreb Viņa spēka un majestātiskuma priekšā. Visi sātana pulki dreb no dedzīgas lūgšanas skaņas.” (“Liecības draudzei” 1. sēj., 346. lpp.) Kaujā par pazudušo ļaužu dvēselēm lūgšana savieno mūs ar dievišķā spēka Avotu.

`Izlasi Mt 18:18,19. Kāda ir šo pantu saistība ar aizlūgšanām, un kā tie iedrošina lūgt kopā ar citiem par to cilvēku glābšanu, kas nepazīst Kungu?`