---
title:  Neredzamie Spēki Darbā
date:  22/07/2020
---

Aizlūgšana ir varens ierocis kaujā starp labo un ļauno, ko mēs saucam par “lielo cīņu”.

Viena no visskaidrākajām šīs kaujas atklāsmēm ir Dan 10. nodaļa.

Jūs atcerēsieties, ka pravietis Jeremija bija paredzējis jūdu atrašanos babiloniešu gūstā septiņdesmit gadus. Daniēla dzīves beigās šis pravietiskais jūdu gūstniecības periods tuvojās noslēgumam. Daniēls bija nobažījies. Viņš neredzēja pazīmes, ka Jeremijas vārdi varētu piepildīties. Viņa tauta joprojām atradās gūstā.

Babiloniju bija uzveikuši mēdieši un persieši, bet jūdi vēl joprojām bija gūstā. Daniēls gavēja un lūdza trīs nedēļas. Viņš nopietni aizlūdza par savu tautu. Trīs nedēļu beigās viņam parādījās varens eņģelis.

`Izlasi Dan 10:10–14. Kad Daniēla lūgšana tika uzklausīta, un kas uz laiku to kavēja?`

Šie ir fascinējoši panti. Lai tos pilnībā saprastu, mēģināsim noteikt dažus tēlus. Kas ir “Persijas valsts valdnieks” (NKJV)? Noteikti ne Kīrs. Viņš ir Persijas impērijas valdnieks. Frāze “Persijas valsts valdnieks” visdrīzāk aino sātanu. Jēzus viņu sauca par “šīs pasaules valdnieku” vai “pasaules valdnieku” (Jņ 12:31, Jņ 14:30). Pāvils nosauca viņu par “gaisa valsts valdnieku” (Ef 2:2). Ja Persijas valdnieks ir sātana simbols, tad kas ir Mihaēls? Jēdziens “Mihaēls” Bībelē ir lietots piecas reizes (Atkl 12:7; Jūdas 9; Dan 10:13, 21 un Dan 12:1). Rūpīgi šo pantu pētījumi atklāj, ka Mihaēls (kas nozīmē “līdzīgs Dievam”), ir vēl viens jēdziens, kas apraksta Jēzu kā visu eņģeļu Pavēlnieku tiešā kaujā ar sātanu. Kristus ir mūžīgs, pirms visa eksistējošs, visspēcīgs dievišķs Dieva Dēls. Viena no Viņa kā visu eņģeļu Pavēlnieka funkcijām ir sakaut un visbeidzot iznīcināt sātanu.

Daniēla 10. nodaļa atvelk priekškaru un atklāj šo cīņu starp labo un ļauno. Kad Daniēls lūdz, Mihaēls, visvarenais Jēzus, nonāk no Debesīm, lai atsistu elles spēkus. Lai gan mēs to neredzam, Jēzus darbojas, lai atbildētu arī uz mūsu aizlūgšanām. Viņš ir varens Glābējs. Neviena no mūsu lūgšanām nepaliek neievērota.

`Kā tu redzi lielās cīņas realitāti norisināmies tavā personīgajā dzīvē? Ko šai realitātei vajadzētu tev stāstīt par to, kādi lēmumi tev jāpieņem?`