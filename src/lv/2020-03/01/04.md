---
title:  Augt Dodot
date:  30/06/2020
---

Nāves jūra ir zemākā jūra pasaulē un zemākā vieta uz pasaules. Tā atrodas 418 metrus zem jūras līmeņa. Jordānas upe iztek no Galilejas jūras un plūst cauri Jordānas ielejai, līdz tā ietek Nāves jūrā.

Karstais, sausais klimats ar intensīvu saules gaismu un tuksneša klimatu liek ūdenim ātri iztvaikot. Tā kā Nāves jūras sāls un minerālvielu saturs ir 33,7 procenti, ūdenī gandrīz nav iespējams izdzīvot. Tur nav zivju, nav augu, tikai daži mikrobi un baktērijas pašā jūras dibenā.

Ja Dieva žēlastība, kas plūst mūsu dzīvē, mūsu kristīgajā pieredzē neplūst tālāk uz citiem, mēs kļūsim nekustīgi un bez dzīvības, līdzīgi kā Nāves jūra. Mums kā kristiešiem tā nevajadzētu dzīvot.

`Izlasi Jņ 7:37, 38 un Lk 6:38. Pretēji Nāves jūras gadījumam kādas ir dabiskās sekas, kad ticīgie kļūst par atspirdzinošām straumēm no Kristus dzīvības avota?`

“Dievs varētu sasniegt Savu mērķi, glābjot grēciniekus bez mūsu palīdzības, bet, lai mēs varētu attīstīt Kristum līdzīgu raksturu, mums ir jādalās Viņa darbā. Lai ieietu Viņa priekā – priekā redzēt dvēseles, ko atpestījis Viņa upuris, – mums ir jāpiedalās Viņa pūlēs tos glābt.” (Elena Vaita “Laikmetu ilgas”, 142. lpp.)

“Tiem, kas grib būt uzvarētāji, ir jānovēršas no sevis; vienīgais, kā šis lielais darbs var tikt izdarīts, ir kļūt ārkārtīgi ieinteresētiem citu glābšanā.” (Elena Vaita “Fundamentals of Christian Education”, 207. lpp.)

Mēs augam, līdzdalot citiem, ko Kristus ir izdarījis mūsu personīgajā dzīvē. Pārdomājot visu, kas mums ir dots Kristū, kas gan cits, ja ne viszemiskākā savtība varētu atturēt mūs līdzdalīt citiem to, kas mums pašiem ir dots? Ja mēs nedalāmies savā ticībā, mūsu garīgā dzīve kļūst tikpat nedzīva kā Nāves jūra.

`Kāda ir tava pieredze, liecinot citiem, lūdzot kopā ar citiem un kalpojot citu vajadzībām? Kā šie piedzīvojumi ir ietekmējuši tavu personīgo ticību un tavas gaitas ar Kungu? _`