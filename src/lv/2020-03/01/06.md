---
title:  Mīlestības Motivēti
date:  02/07/2020
---

Šajā nedēļā mēs pievēršamies atbildei uz jautājumu: “Kāpēc liecināt?” Mēs esam atklājuši, ka, stāstot par savu ticību, mēs varam gūt prieku no sadarbības ar Dievu Viņa misijā pasaulei. Mūsu liecība par Viņa mīlestību nodrošina cilvēkiem lielākas glābšanas iespējas, jo viņi var skaidrāk saskatīt Viņa žēlastību un patiesību.

Vienlaikus liecināšana ir arī viens no Dieva līdzekļiem mūsu garīgajai izaugsmei. Ja mēs nedalāmies ar to, ko Kristus ir darījis mūsu labā, un nekalpojam citiem, tad tas apslāpē patiesu garīgo dzīvi.

Liecināšana noliek mūs saskarsmē ar Tā sirdi, kas ilgojas, lai visa cilvēce tiktu glābta. Tā ir paklausība Viņa pavēlei. Šodienas pētījumā mēs izpētīsim vislielāko motivāciju liecināšanai.

`Izlasi 2kor 5:14, 15, 18–20. Kas motivēja Pāvilu piedzīvot tiesu, izmeklēšanu, grūtības un pārbaudījumus evaņģēlija dēļ? Kā tā pati motivācija var mudināt mūs kalpot Kristum?`

Apustuli Pāvilu motivēja mīlestība. Ir tādas lietas, ko mēs nedarītu citu iemeslu dēļ, kā vienīgi mīlestības vadīti. Kad apustulis paziņo, ka “Kristus mīlestība mūs spiež”, viņš izsaka mūžīgu patiesību. Vārds “spiež” nozīmē “mudina, skubina, pārvalda vai ļoti motivē”. Kristus mīlestība pārvaldīja Pāvila rīcību un motivēja viņa liecību. Ar drošsirdīgiem nolūkiem un vaļsirdīgu prātu viņš līdzdalīja glābšanas plānu visā Vidusjūras pasaulē.

“Mīlestībai ir jāmājo sirdī. Patiesa kristieša rīcību motivē dziļa mīlestība pret viņa Kungu. No viņa mīlestības pret Kristu rodas nesavtīga interese pret viņa brāļiem.” (Elena Vaita “Adventistu māja”, 425. lpp.)

Ja mēs patiešām atzīstam milzīgo upuri, ko Kristus ir pienesis mūsu labā, mēs būsim Viņa mīlestības pārņemti un gribēsim citiem līdzdalīt, ko Viņš ir izdarījis mūsu labā.

`Tas, kurš radīja visu radīto (galaktikas, zvaigznes, eņģeļu pulkus, visu kosmosu, citas pasaules), bija Tas, kurš arī nomira pie krusta mūsu labā. Kā gan šī pārsteidzošā patiesība nevarētu radīt mūsos mīlestību pret Dievu un ilgas līdzdalīt šo mīlestību?`