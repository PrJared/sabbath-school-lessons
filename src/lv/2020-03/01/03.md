---
title:  Iepriecinot Jēzu
date:  29/06/2020
---

Vai kāds tev kādreiz ir vaicājis: “Kā tev šodien iet?”, “Vai tev šodien viss kārtībā?”. Kā būtu, ja tu uzdotu šos jautājumus Dievam? “Dievs, kā Tev šodien iet?” Kā tu domā, kādu atbildi tu saņemtu? Iespējams, tā būtu šāda: “Man ir bijusi ārkārtīgi grūta diena. Manas acis ir bijušas asaru pilnas, redzot bēgļu nometnes pilnas ar nosalušiem, izsalkušiem, raudošiem bērniem. Es staigāju pa pasaules pārpildīto pilsētu ielām un raudāju par bezpajumtniekiem un trūcīgajiem. Mana sirds lūzt par sievietēm, kas cieš no vardarbības, un par bailēs drebošiem bērniem, kas ir pārdoti seksuālā verdzībā. Es redzēju kara postu, dabas katastrofu postošās sekas un novājinošu, nāvi nesošu slimību sāpju agoniju.” Vai tu atbildētu ar jautājumu: “Bet Dievs, vai ir arī kaut kas, kas Tev sagādā prieku? Vai ir kas tāds, kas iepriecina Tavu sirdi? Vai kaut kas liek Tev dziedāt?”

`Izlasi Lk 15:6, 7, 9, 10 un 22–24, 32. Kā beidzas šie stāsti, un ko tas mums stāsta par Dievu?`

Visas Debesis priecājas, kad pazudušie tiek atrasti. Pasaulē, kas ir pilna ar slimībām, katastrofām un nāvi, mēs varam iepriecināt Dieva sirdi, līdzdalot citiem labo vēsti par glābšanu. Viena no vislielākajām motivācijām līdzdalīt Kristus mīlestību ir atziņa par to, ka liecināšana atnes prieku Dieva sirdij. Vienmēr, kad mēs atklājam Viņa mīlestību, visas Debesis dzied.

`Izlasi Cef 3:17. Kāda ir mūsu Kunga atbilde, ja mēs pieņemam Viņa glābjošo žēlastību?`

`Iedomājies šādu ainu. Pateicoties tavai liecībai, kāds cilvēks pieņem Jēzu par savu personīgo Glābēju. Jēzus priecājas. Visas Debesis izplūst sajūsmas pilnā dziesmā, un mūsu Glābējs priecājas par šo cilvēku dziedot. Vai var būt vēl lielāks gandarījums, lielāks piepildījums, kā redzēt, ka mūsu liecība atnes prieku Dieva sirdij bēdu pārpilnajā pasaulē?`