---
title:  Uzticība Kristus Pavēlei
date:  01/07/2020
---

Uzticība Kristum prasa nodošanos Viņa gribai. Tā prasa paklausību Viņa pavēlēm. Uzticības rezultāts ir sirds, kas pukst saskaņā ar Viņa sirdi, glābjot pazudušos. Uzticība pirmajā vietā liek to, kas Viņam ir pirmajā vietā.

`Izlasi 1Tim 2:3, 4 un 2Pēt 3:9. Ko šie panti stāsta mums par Dieva sirdi? Kas ir Viņa prioritāte?`

Dievs ir iededzies, lai glābtu cilvēkus. Viņam nav nekā svarīgāka par to. Viņa visnopietnākās ilgas ir, lai “visi” tiktu glābti un “nāk pie patiesības atziņas” (1Tim 2:4). Viņš “ir pacietīgs ar jums, negribēdams, ka kādi pazustu, bet ka visi nāktu pie atgriešanās” (2Pēt 3:9). Komentējot šos pantus, adventistu Bībeles komentāros norādīts, ka grieķu valodas vārds “negribēdams” ir “boulomai”, kas izsaka “prāta noslieci, ‘gribēt’ vai ‘vēlēties’”. Tālāk komentāri izsaka vērā ņemamu domu par mazo vārdiņu “bet”. Grieķu vārds “bet” ir “alla”. Tas tiek šeit izmantots, lai “uzsvērtu atšķirību starp Dieva dabas nepareizu atklāšanu, proti, ka Viņš varētu būt labprātīgs, ka kāds iet bojā, un patiesību, ka Viņš vēlas, lai visi būtu glābti”. (“The SDA Bible Commentary” 7. sēj., 615. lpp.) Kristus pavēle mums katram piedalīties Viņa misijā kā Viņa mīlestības, žēlastības un patiesības lieciniekiem ir izaugusi no Viņa ilgām, lai visa cilvēce tiktu glābta.

`Izlasi Apd 13:47 un salīdzini to ar Jes 49:6. Uz ko sākotnēji attiecas šie panti? Kā tos izmanto apustulis Pāvils?`

Ir laiki, kad Vecās Derības pravietojumus var attiecināt vairāk nekā tikai vienā veidā. Šeit apustulis Pāvils izmanto pravietojumu, kas sākotnēji attiecās uz Israēlu un pravietiski uz Mesiju (sk. Jes 41:8, Jes 49:6 un Lk 2:32), attiecinot to uz Jaunās Derības draudzi. Draudzei atstāt novārtā vai nepietiekami novērtēt Kristus pavēli nozīmē nesaprast savas eksistences nolūku un neņemt vērā savu pravietisko aicinājumu pasaulē.

`Kādas briesmas ir draudzei, arī vietējā mērogā, ja tā kļūst tik ļoti vērsta uz sevi, ka aizmirst, kāds ir tās pastāvēšanas mērķis?`