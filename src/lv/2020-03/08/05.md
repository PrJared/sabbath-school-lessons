---
title:  Jēzus Dziedinošā Kalpošana 2. daļa
date:  19/08/2020
---

`Izlasi Mt 4:23–25 un Mt9:35. Kāda trīskārša pieeja veido pamatu Kristus kalpošanai? Kā Viņš apmierināja cilvēku vajadzības, un kā tas ietekmēja viņu dzīvi?`

Jēzus apvienoja trīs kalpošanas daļas – mācīšanu, sludināšanu un dziedināšanu. Viņš līdzdalīja mūžīgos principus, lai mēs visi varētu dzīvot nozīmīgu un mērķtiecīgu dzīvi. Viņš teica: “Es esmu nācis, lai tiem būtu dzīvība un pārpilnība” (Jņ 10:10). Viņa kalpošana atklāja žēlastības pārpilnību. Un Jēzus nāca, lai darītu mūs spējīgus dzīvot pārpilnu dzīvi jau tagad un visā mūžībā.

Izlasi Mk 1:32–39. Jēzus pavadīja visu dienu, dziedinot slimos un izdzenot dēmonus.

Pēc tam, kad Viņš nākamajā rītā bija pavadījis laiku lūgšanā un pūlis meklēja vēl dziedināšanu, Viņš devās prom uz citu pilsētu. Kāpēc Viņš tos nedziedināja? Ievēro, ko Viņš pats min kā iemeslu Mk 1:38, 39.

Šis stāsts ir dziļš. Pēc neskaitāmu ļaužu dziedināšanas iepriekšējā dienā Jēzus nākamajā dienā atstāja pūli, kas meklēja Viņu un kam vēl joprojām bija dziedināšanas vajadzība. Viņš paskaidroja, ka Viņš ir nācis pasaulē, lai sludinātu evaņģēliju. Jēzus nebija tikai iespaidīgs brīnumdaris. Viņš bija dievišķais Dieva Dēls, kas bija nācis glābšanas misijā. Viņš nevarēja samierināties tikai ar fizisku slimību dziedināšanu. Viņš ilgojās, lai cilvēki saņem mūžīgās dzīvības dāvanu, ko Viņš piedāvāja. Viņš skaidri apliecināja mērķi, kāpēc Viņš bija nācis uz šo zemi, ar šiem vārdiem: “Jo Cilvēka Dēls ir nācis meklēt un glābt pazudušo” (Lk 19:10). Katrs dziedināšanas darbs bija iespēja atklāt Dieva raksturu, atvieglot ciešanas un nodrošināt mūžīgās dzīvības iespēju.

`Vai ir iespējams dzīvot pārpilnu dzīvi, ko Jēzus piedāvā, ja esi trūcīgs un slims? Vai Jēzus piedāvāja cilvēkiem kaut ko dziļāku par fizisku dziedināšanu? Kādos praktiskos veidos mēs varam vadīt cilvēkus pie garīgām patiesībām, kalpojot viņu fiziskajām un emocionālajām vajadzībām?`