---
title:  Jēzus Dziedinošā Kalpošana 1. daļa
date:  18/08/2020
---



Mūsu Kunga evaņģelizācijas metode ir iet tālāk par iegaumētām uzrunām un sagatavotām prezentācijām. Tā ir tik bagāta un dinamiska kā pati dzīve. Katru dienu mēs stāvam plecu pie pleca ar cilvēkiem, kam ir visu veidu vajadzības: fiziskas, garīgas un emocionālas. Kristus ir iededzies apmierināt šīs vajadzības ar mūsu starpniecību, lai mēs izrādītu rūpes par cilvēku vientulību, ciešanām un sirds sāpēm, kā arī neslēptu interesi par viņu priekiem, cerībām un sapņiem.

Jēzus kalpoja cilvēku apzinātajām vajadzībām, lai Viņš varētu beigās apmierināt arī viņu visslēptākās vajadzības. Apzinātās vajadzības ir tās dzīves jomas, par kurām cilvēki jau saprot, ka nevarēs paši kaut ko atrisināt. Tā var būt vajadzība atmest smēķēšanu, samazināt svaru, sākt ēst labāku uzturu vai tikt galā ar stresu. Tā var būt vajadzība pēc ēdiena, mājokļa vai medicīniskās aprūpes. Tā var būt vajadzība pēc pāru vai ģimenes konsultācijas. Augstākā vajadzība tomēr ir tā, kas cilvēkiem ir vajadzīgs visvairāk – vajadzība pēc personiskām attiecībām ar Dievu un apziņa, ka viņu dzīvei ir mūžības vērtība. Izlīgums ar Dievu salauztā pasaulē ir mūsu visaugstākā vajadzība.

`Izlasi stāstus par paralizēto vīru Mt 9:1–7 un sievieti ar asiņošanu Mk 5:25–34. Kādas norādes mums ir abos šajos stāstos, ka Jēzus saistīja fizisko dziedināšanu ar augstāko vajadzību pēc izlīguma ar Dievu?`

Kristus dziedinošā kalpošana ietvēra daudz vairāk nekā tikai fizisko un emocionālo dziedināšanu. Jēzus ilgojās, lai cilvēki piedzīvotu pilnību, ko ir izjaukusi grēka ielaušanās. Kristum fiziskā dziedināšana bez garīgas dziedināšanas neskaitījās pilnīga. Ja Dieva mīlestība motivē mūs ilgoties pēc cilvēka fiziskās un emocionālās labklājības, tā motivēs mūs arī daudz vairāk ilgoties pēc šī cilvēka garīgās labklājības, lai viņš varētu dzīvot visā pilnībā šeit un arī visā mūžībā. Galu galā, ikviens cilvēks, ko Jēzus bija dziedinājis, beigās nomira. Tāpēc viņu patiesā vajadzība, pāri visām citām, bija garīga.

`Kādas iniciatīvas mūsu draudze var uzņemties vietējā kopienā, lai apmierinātu cilvēku vajadzības un parādītu, ka mēs par viņiem patiesi rūpējamies? Padomā par cilvēkiem savā kopienā. Ko tava draudze dara, lai ienestu pārmaiņas cilvēku dzīvē?`