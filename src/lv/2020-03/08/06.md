---
title:  Kas Jēzum Ir Svarīgi
date:  20/08/2020
---

Mt 24. nodaļā Viņa mācekļiem uzrakstītajai Jēzus vēstij, kas savieno notikumus starp Jeruzālemes iznīcināšanu un Viņa atgriešanos,seko trīs līdzības par gala laiku Mt 25. nodaļā. Šīs līdzības apraksta rakstura īpašības, ko Jēzum ir svarīgi redzēt cilvēkos, kas gaida Viņa otro atnākšanu. Līdzība par desmit jaunavām uzsver patiesas, autentiskas, Gara pildītas dzīves svarīgumu. Līdzība par desmit talantiem izceļ, cik svarīgi ir uzticīgi izmantot dāvanas, ko Dievs ir devis katram no mums. Līdzība par aitām un āžiem atklāj, ka patiesa kristietība kalpo to cilvēku vajadzībām, ar ko Dievs mums katru dienu liek sastapties.

`Izlasiet Mt 25:31–46. Kā Jēzus apraksta patiesu kristietību? Uzrakstiet tās kalpošanas jomas, par kurām runāts šajos pantos.`

Lai gan šī līdzība runā par cilvēku patieso fizisko vajadzību apmierināšanu – šo stāsta aspektu mums nevajadzētu atstāt novārtā – , vai ir iespējams, ka tur slēpjas kas vairāk? Cilvēku dvēselēs ir apslēpts izsalkums un slāpes pēc Jēzus, kas ilgojas tikt apmierinātas (Jņ 6:35, Jņ 4:13, 14). Mēs visi esam svešinieki, kas ilgojas pēc mājām, līdz mēs atklājam savu patieso identitāti Kristū (Ef 2:12, 13, 19). Mēs esam garīgi kaili, līdz tiksim ietērpti Viņa taisnībā (Atkl 3:18, Atkl 19:7, 8).

Vecās Derības pravieši bieži aprakstīja cilvēka stāvokli kā tādu, kas ir bezcerīgi slims (Jes 1:5, Jer 30:12–15). Grēka slimība ir fatāla, bet pravieši norāda mums uz dziedināšanas līdzekli. “Jo Es sasiešu tavas vātis un dziedēšu tavas brūces, saka Tas Kungs” (Jer 30:17). Jēzus ir dziedināšanas līdzeklis pret mūsu dvēseles dzīvību apdraudošo slimību.

Līdzība par aitām un āžiem pamāca mūs rūpēties par to cilvēku fiziskajām vajadzībām, kas ir ap mums, bet tajā ir vēl kas vairāk. Tas ir stāsts par Kristu, kas apmierina dvēseles visdziļākās vajadzības, un tas ir Viņa aicinājums sadarboties ar Viņu, kalpojot tiem, kas ir ap mums. Pavadīt egoistisku dzīvi un atstāt novārtā citu fiziskās, garīgās un emocionālās vajadzības nozīmē riskēt ar mūžīgu zaudējumu. Līdzībā tie, kas atdeva dzīvību par kaut ko vairāk nekā sevi, saņem Kunga uzslavu un tiek uzņemti mūžībā, bet tie, kas savtīgi sekoja paši savam ceļam un atstāja novārtā citu vajadzības, saņem Kunga nosodījumu.