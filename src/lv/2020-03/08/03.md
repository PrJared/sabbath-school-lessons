---
title:  Jēzus Izturēšanās Pret Cilvēkiem
date:  17/08/2020
---

Jēzus mērķis bija izcelt cilvēkos visu to labāko.Pat tad, ja apstākļi bija neparasti izaicinoši, Viņš atbildēja ar žēlastību. Lūkas evaņģēlijs ziņo, ka pūlis “brīnījās par žēlastības vārdiem, kas nāca pār Viņa lūpām” (Lk 4:22), un Jāņa evaņģēlijs piebilst, ka “žēlastība un patiesība nāca caur Jēzu Kristu” (Jņ 1:17). Viņa pieeja cilvēkiem bija atbruņojoša. Viņa žēlastības pilnie vārdi aizskāra viņu sirds stīgas.

`Izlasi Mt 8:5–10 un Mk 12:34. Kādus cerības pilnus vārdus Jēzus izteica diviem “bezcerīgiem” cilvēkiem – Romas centurionam un jūdu rakstu mācītājam?`

Jēzus teiktais Romas militārajam pavēlniekam bija revolucionārs. Padomājiet, kā šis armijas oficieris jutās, kad Jēzus paziņoja, ka Viņš pat Israēlā nav redzējis tāda līmeņa ticību. Padomājiet arī par jūdu rakstu mācītāja pārdomām, kad Jēzus viņam teica: “Tu neesi tālu no Dieva valstības.” Jēzus spēja cilvēkos izcelt vislabāko. Ir tikai dažas lietas, kas var aiziet tik tālu kā kompliments, lai atvērtu sirdis evaņģēlijam.

`Salīdziniet Jes 42:3, Kol 4:5, 6 un Ef 4:15. Kādus svarīgus principus šie panti māca mums par ticības līdzdalīšanu citiem un par attiecībām ar viņiem?`

Ja mūsu vārdi ir iedrošinoši un žēlastības pilni, tiem ir pozitīva ietekme uz citiem cilvēkiem. Jesajas pravietiskie vārdi atklāj, ka Jēzus “kvēlojošu degli neizdzēsīs” un “ielūzušu niedri nenolauzīs”. Citiem vārdiem, Jēzus bija tik līdzjūtīgs, ka Viņš bija uzmanīgs, lai nevajadzīgi nesalauztu kādu, kas tikko ir nācis pie ticības, un nenoslāpētu vismazāko ticības dzirksti viņā.

`Kāpēc tas, kā mēs kaut ko pasakām, ir tikpat svarīgi vai pat vēl svarīgāk par to, ko mēs sakām? Kā tu reaģētu uz šādu apgalvojumu: “Patiesība ir patiesība, un cilvēkiem tā ir vai nu jāpieņem, vai jāatmet”? Vai ir kas nepareizs šajā apgalvojumā?`