---
title:  Jēzus Attieksme Pret Cilvēkiem
date:  16/08/2020
---

Jēzus vienmēr meklēja labu citiem. Viņš tajos saskatīja labāko. Viena no tā laika reliģisko vadītāju kritikām pret Jēzu bija tā, ka Viņš “uzņem grēciniekus un ēd kopā ar tiem” (Lk 15:2). Viņi bija nobažījušies par to, ka Viņš draudzējās ar “bezdievīgajiem”. Viņu reliģiskie uzskati bija drīzāk atsvešinoši, nevis iesaistoši. Viņi bija pārsteigti, kad Jēzus par Sevi teica: “Jo Es neesmu nācis aicināt taisnos, bet grēciniekus” (Mt 9:13).

Rakstu mācītāju, farizeju, saduķeju reliģija bija tāda,kas izvairās. Viņi domāja: “Dari visu, kas iespējams, lai izvairītos no grēka piesārņojuma.” Lai gan Jēzus nebija grēka aptraipīts, Viņš atnāca uz šīs pasaules čūsku midzeni, lai to izglābtu, nevis lai no tā izvairītos. Viņš ir “pasaules gaisma” (Jņ 8:12).

`Izlasi Mt 5:13, 14. Kādas divas ilustrācijas Jēzus izmantoja, lai aprakstītu Savus sekotājus? Kā tu domā, kāpēc Viņš izmantoja šīs specifiskās ilustrācijas? Sk. arī Jņ1:9; Jņ 12:46, Fil 2:15.`

Sāls bija viens no vissvarīgākajiem resursiem senajā pasaulē. Tas bija ārkārtīgi vērtīgs, un reizēm Romas leģioni izmantoja to naudas vietā. Tas bija lielas bagātības simbols. Tas tika izmantots, lai saglabātu pārtiku un piešķirtu ēdienam garšu. Salīdzinot Savus sekotājus ar sāli, Viņš būtībā pateica, ka patiesā pasaules bagātība nav ietekmīgākie un bagātākie cilvēki. Patiesā pasaules bagātība ir nodevušies kristieši, kas rada pārmaiņas Dieva valstības labā. Viņu nesavtīgās kalpošanas mīlestības darbi saglabā pasaules labestību un piedod garšu tās gaisotnei.

Otrā ilustrācija, ko Jēzus izmantoja (Mt 5:14), bija “pasaules gaisma”. Gaisma neizvairās no tumsas. Tā spīd tumsā. Tā neatraujas no tumsas. Tā izspiežas cauri tumsai, padarot tumsu gaišu.Jēzus sekotājiem ir jāizlaužas cauri šīs pasaules tumsai savā tuvākajā apkārtnē, ciemos, mazās un lielās pilsētās, lai apgaismotu viņus ar Dieva godību.

`Pārdomājot Jēzus vārdus Jņ 17:15–18, kā mums jāsaprot doma par nošķiršanos no pasaules un izvairīšanos no visa pasaulīgā? Vai tas ir viens un tas pats? Ko Jēzus domāja, kad Viņš lūdza, lai Viņa sekotāji ir pasaulē, bet ne no pasaules? Kā to īstenot?`