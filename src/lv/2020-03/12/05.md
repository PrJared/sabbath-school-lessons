---
title:  Pilnīgāk Saprotot Dieva Vēsti
date:  16/09/2020
---

Atklāsmes grāmatas pēdējo dienu vēsts visā pilnībā aino Jēzu un Viņa glābjošo žēlastību pret visu cilvēci (Atkl 14:6). Tas ir nopietns aicinājums “bīties” jeb dot godu Dievam visā, ko mēs darām, godāt Viņa pavēles un paklausīt Viņa likumam Dieva tiesas gaismā (Atkl 14:7). Dieva bijāšana ir saistīta ar to, ko mēs domājam. Tas ir aicinājums dzīvot Dieva priekam un nolikt Viņu pirmajā vietā visās mūsu domās. Tā ir paklausības attieksme, kas vada mūs dzīvot dievbijīgu dzīvi (Sak 3:7; Apd 9:31, 1Pēt 2:17). Šī vēsts arī aicina mūs dot godu Dievam. Goda došana Dievam attiecas uz to, ko mēs darām katrā savas dzīves aspektā.

`Izlasi Māc 12:13, 14 un 1kor 6:19, 20. Kā šie panti palīdz mums saprast, ko nozīmē gan bīties Dievu, gan dot Viņam godu?`

Morālas bezatbildības laikmetā, kad miljoniem cilvēku domā, ka viņi neviena priekšā nav atbildīgi, šī tiesas stundas vēsts atgādina mums, ka mēs tomēr esam atbildīgi par savu rīcību. Pastāv saistība starp dievbijīgu attieksmi, paklausību Dievam un tiesu. Paklausība ir auglis glābjošām attiecībām ar Jēzu. Tikai Viņa taisnība ir pietiekami laba, lai iznestu spriedumu, un Viņa taisnībā mēs esam drošībā. Ar Viņa taisnības palīdzību mēs dzīvojam, lai pagodinātu Viņa vārdu visā, ko mēs darām.

`Izlasi Atkl 14:7, Atkl 4:11, 1Moz 2:1–3 un 2Moz 20:8–11. Kas ir ikvienas patiesas Dieva pielūgsmes pamats, un kā sabats atspoguļo šo izpratni?`

Sātans ir uzbrucis sabatam, jo viņš zina, ka tas ir pielūgsmes sirds. Tas paaugstina Kristu kā radītāju un aicina ikvienu visā pasaulē “pielūgt to, kas ir radījis debesis un zemi” (Atkl 14:7). Sabats ir aktuāls evolūcijas laikmetā. Tas aicina mūs atgriezties un pielūgt Jēzu, kas mūs radīja un kas dod mums patiesu savas vērtības apziņu Viņā.

`Padomā par to, cik svarīgs ir sabats kā atgādinājums par Dievu kā par mūsu Radītāju, kas vienīgais ir pielūgsmes cienīgs. Galu galā kura mācība vēl ir tik svarīga, ja reiz Dievs pavēl vienu septīto daļu no mūsu dzīves veltīt, lai pieminētu Viņu kā mūsu Radītāju?`