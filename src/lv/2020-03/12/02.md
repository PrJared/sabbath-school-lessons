---
title:  Pētera Vēsts “tagadējam Laikam”
date:  13/09/2020
---

Visā glābšanas vēsturē Dievs ir regulāri sūtījis īpašu vēsti ar pravietiskā Vārda palīdzību, lai sagatavotu ļaudis tam, kas nāks. Dievs nekad nav pametis sardzi (Jes 46:9, 10). Viņš sagatavo Savus ļaudis nākotnei, sūtot praviešus atklāt Viņa vēsti, pirms nāk sods (Am 3:7). Pirmsplūdu dienās Dievs sūtīja pasaulei vēsti ar Noa starpniecību, ka nāks plūdi. Ēģiptē Dievs lika Jāzepam sagatavoties bada laikam septiņu pārpilnības gadu laikā. Jūdu pravieši brīdināja Israēla vadītājus par gaidāmo Jeruzālemes iznīcināšanu, ko nesīs Babilonijas armija. Jāņa Kristītāja nožēlas vēsts sagatavoja tautu pirmajai Jēzus nākšanai.

`Izlasi 2Pēt 1:12. Kādu izteicienu izmanto Pēteris, lai aprakstītu Dieva vēsti savai paaudzei?`

`Izlasi 2Pēt 1:16–21. Kas bija šī “tagadējās patiesības” vēsts, ko Pēteris un mācekļi pasludināja?`

Pirmajā gadsimtā vēsts ar mūžības nozīmi bija tā, ka Kristus ir atnācis. Tēva mīlestība tika atklāta Kristus upurī pie krusta. Lai gan “grēka alga ir nāve”, Kristū visiem ir nodrošināta mūžīgā dzīvība. Tā ir mūsu izvēle, vai mēs ticībā to pieņemsim (Rm 3:23, Rm 6:23, Ef 2:8). Šī glābšanas vēsts Jēzū nekad nebūs novecojusi. Tā ir aktuāla patiesība visām paaudzēm. Bībeles pēdējā grāmata, Atklāsmes grāmata, atklāj Jēzu un Viņa mūžīgo glābšanu gala laika kontekstā, lai sagatavotu ļaudis drīzai Viņa atnākšanai. Tā atklāj cilvēku tradīciju un uz sevi vērstas reliģiozitātes maldīgumu. No sākuma līdz galam Atklāsmes grāmata atklāj Jēzu un Viņa darbu cilvēces labā.

Jēzus ir patiesais Sava Tēva rakstura liecinieks. Viņš ir “valdnieks pār zemes ķēniņiem”. Viņš ir Tas, “kas mūs mīlējis, kas mūs ar Savām asinīm atsvabinājis no mūsu grēkiem un kas mūs darījis par ķēniņiem, par priesteriem Dievam, Savam Tēvam” (sk. Atkl 1:1–6). Atklāsmes grāmata ir par Jēzu un Viņa gala laika vēsti, lai sagatavotu Viņa ļaudis drīzai Viņa atnākšanai.

`Kas tev nāk prātā, domājot par Atklāsmes grāmatu? Vai tavas domas vairāk ir par zvēriem un pravietiskajiem simboliem, nevis par Jēzu? Kā tu domā, kāpēc Jēzus mums ir devis Atklāsmes grāmatas pravietojumus? Kā tie atklāj Viņa mīlošos plānus cilvēcei?`