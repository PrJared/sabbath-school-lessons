---
title:  Dieva Vārda Radošais Spēks
date:  10/08/2020
---

`Salīdzini Ebr 1:1–3, Ebr 4:12 un Ps 33:6, 9. Ko šie panti stāsta mums par Dieva Vārda spēku?`

Dieva Vārds ir Dzīvais Vārds. Tas nes sev līdzi spēku izdarīt to, uz ko tas aicina. Cilvēku vārdi var runāt par to, kas ir, bet Dievs runā par lietām, kas vēl nav izdarītas, un tad rada tās Sava Vārda spēkā. Dieva Vārds ir radošs Vārds. Dzirdamajam Vārdam, kas iznāk no Viņa mutes, ir spēks radīt visu, ko tas pasludina.

Pirmās Mozus grāmatas radīšanas stāstā izteiciens “Dievs teica” ir izmantots atkārtoti (1Moz 1:3, 6, 11, 14, 20, 24, 26, 29). Dieva izteiktajiem vārdiem bija tāds spēks, ka tad, kad Viņš runāja, parādījās sauszeme, izdīga pumpuri, uzplauka puķes, ziedēja augļu koki un radās dzīvnieki.

1 Moz 1. nodaļā ir izmantots pārsteidzošs ebreju vārds, lai aprakstītu Dieva radošo aktivitāti. Šis vārds ir “bara”. Šajā īpašajā formā tas tiek izmantots, runājot par Dieva aktivitāti, radot kaut ko no nekā. Darbības vārds ir izmantots tikai tad, kad darītājs ir Dievs. Tas ir, tikai Dievs var “bara”, un Viņš to dara Sava runātā vārda spēkā.

Dievs ne tikai radīja šo pasauli Sava vārda spēkā, bet Viņš arī uztur un nodrošina to ar Savu vārdu. Tas pats spēks, kas ir Dieva runātajā Vārdā, ir Viņa rakstītajā vārdā. Tas pats Svētais Gars, kas bija aktīvs radīšanā, ir aktīvs arī Rakstu inspirēšanā. Viņš ir klātesošs, kad mēs lasām Bībeli vai līdzdalām to citiem. Dieva Vārdā ir dzīvību dodošs, dzīvi mainošs, radošs spēks. “Radošā enerģija, kas izsauca esamībā pasaules, ir Dieva Vārdā. Šis vārds piešķir spēku, tas rada dzīvību. Katra pavēle ir apsolījums. Pieņemts ar gribasspēku, uzņemts dvēselē, tas sev līdzi nes Bezgalīgā dzīvību. Tas pārveido raksturu un rada dvēseli no jauna pēc Dieva līdzības.” (Elena Vaita “Audzināšana”, 126. lpp.)

`Iedomājies: Dievs runāja, un tā notika. Kā mēs varam aptvert, ko tas nozīmē? Ko šī pārsteidzošā realitāte stāsta mums par Viņa spēku? Kāpēc šai patiesībai par Dieva radošo spēku vajadzētu būt mūsu mierinājumam?`