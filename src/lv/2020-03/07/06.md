---
title:  Vārda Līdzdalīšana
date:  13/08/2020
---

Labā vēsts ir domāta līdzdalīšanai. Padomā par tām reizēm savā dzīvē, kad labā vēsts tevi iepriecināja. Tā varbūt bija tava saderināšanās diena, bērna piedzimšana, jauns darbs vai jaunas mašīnas vai mājas iegāde. Tu biji tik sajūsmināts, ka nevarēji sagaidīt, lai to kādam pastāstītu.

Ir brīnišķīgi dalīties priekā ar citiem, bet vislabākā ziņa visā universā ir Jēzus stāsts. Kad mēs atklājam jaunas domas Viņa Vārdā par glābšanu, kas ir Kristū, mūsu sirdis ir prieka pārpilnas un mēs ilgojamies to pastāstīt vēl kādam. Kad reliģiskās autoritātes centās apstādināt apustuļu sludināšanu, Pēteris paziņoja: “Jo mēs nevaram nerunāt par to, ko esam redzējuši un dzirdējuši” (Apd 4:20).

“Neviens vēl nav nonācis pie Kristus, ja viņa sirdī nav dzimusi vēlēšanās stāstīt citiem, kādu dārgu Draugu viņš ir atradis Jēzū; glābjošā un svētdarošā patiesība nevar palikt ieslēgta viņa sirdī. Ja mēs esam ietērpti Kristus taisnībā un pildīti ar prieku, ko rada Viņa Gars mūsos, tad nespēsim klusēt.” (Elena Vaita “Ceļš pie Kristus”, 78. lpp.)

Rm 1:14–16 Pāvils rakstīja: “Jo es esmu parādnieks grieķiem un barbariem, gudriem un nezinošiem. Tādēļ arī es esmu gatavs sludināt evaņģēliju jums Romā, jo es nekaunos Kristus evaņģēlija dēļ: tas ir Dieva spēks par pestīšanu ikvienam, kas tic, jūdam visupirms un arī grieķim.”

Apustulis Pāvils nekad nenogura stāstīt savu atgriešanās stāstu. Viņa sirds plūda pāri no prieka Jēzū. Viņam labā vēsts bija domāta, lai ar to dalītos, un viņš nespēja klusēt.

`Kādi svarīgi principi par Dieva Vārda līdzdalīšanu atrodami Jes 50:4, Māc 3:1 un 2Tim 4:2?`

Nododot savu dzīvi Kristum un kalpošanai Viņam, Viņš atver mums iespēju durvis “runāt īstajā laikā” uz tiem, kuru sirdis Viņš ir atvēris. Visā savā liecināšanā mums ir jāpatur prātā trīs Bībeles principi: ko mēs sakām, kā mēs to sakām un kad mēs to sakām.

`Kas ir tie cilvēki, ar kuriem jūs kontaktējaties, un kā jūs varat viņiem labāk liecināt?`