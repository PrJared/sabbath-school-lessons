---
title:  Ieviešot Dzīvē Dieva Vārdu
date:  12/08/2020
---

Kāds ir izskaitījis Bībelē vairāk nekā trīs tūkstošu apsolījumu. Katrs no šiem apsolījumiem nāk no mīloša Dieva sirds, kas,“darbodamies mūsos ar Savu brīnišķo varu, spēj darīt daudz vairāk par visu, ko lūdzam vai saprotam” (Ef 3:20). Dieva apsolījumi ir solījumi, ko Viņš izsaka katram no mums. Pieprasot šos apsolījumus ticībā un mācot citiem pieprasīt tos sev, Debesu svētības ieplūdīs mūsu katra dzīvē. Apustulis Pāvils uzsver šo dievišķo realitāti Rm 8. nodaļā: “Viņš jau Savu paša Dēlu nav saudzējis, bet To par mums visiem nodevis nāvē. Kā tad Viņš līdz ar To mums nedāvinās visas lietas?” (Rm 8:32). Apustulis Pēteris izskaidro šo apsolījumu, paziņojot, ka “mums jau Viņa dievišķais spēks ir dāvinājis visu, kas vajadzīgs dzīvībai un dievbijībai Tā atziņā, kas mūs ir aicinājis ar Savu godību un spēku” (2Pēt 1:3). Pateicoties Kristus nāvei pie krusta un Viņa uzvarai pār sātanu un elles valdībām un varām, Viņš ir nodrošinājis mums visu nepieciešamo, lai dzīvotu dievbijīgu, garīgu dzīvi. Viņš arī apsola nodrošināt mūsu fiziskās pamatvajadzības.

`Salīdzini 1Jņ 1:7–9 un Fil 4:13, 19. Lai gan šie apsolījumi ir diezgan atšķirīgi, ko tie māca mums par Dieva raksturu? Kā šie apsolījumi ir ietekmējuši tavu dzīvi?`

Apsolījumi, ko mēs lasījām šajos pantos, katrs runā par kaut ko citu, bet tie ataino Dievu ļoti līdzīgi. Tie atklāj mīlošas piedošanas, bezgalīga spēka un gādības Dievu. Tie sniedz mums drošību, ka Dievs dziļi rūpējas par mums.

`Izlasi Ebr 3:19; 4:1–3 un Mt 13:58. Ko šie panti stāsta mums par vajadzību pēc ticības?`

Ir tik daudz brīnišķīgu Dieva apsolījumu Bībelē, un, kad mēs ticībā pieprasām šos Dieva apsolījumus un ticam tiem tāpēc, ka Kristus ir apsolījis, šo apsolījumu svētības kļūst par mūsu svētībām. Dieva apsolījumu piepildīšanos mūsu dzīvē ierobežo ticības trūkums tam, ka Dievs spēj darīt to, ko Viņš ir apsolījis. Lūdz, lai Dieva griba vada tevi šajā nedēļā pie kāda, kam nepieciešami cerības pilnie apsolījumi, kas atrodami Dieva Vārdā.