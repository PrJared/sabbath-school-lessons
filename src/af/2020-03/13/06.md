---
title:  Liefde se oorgawe
date:  24/09/2020
---

Aan die einde van die gesprek tussen Jesus en Petrus sien ’n mens twee mans wat saam oewerlangs loop. Terwyl die water aanhoudend uitspoel en terugtrek, praat Jesus met Petrus oor die prys van dissipelskap. Petrus moet weet watter soort uitdagings en teëstand hy te wagte kan wees, siende dat hy Jesus se opdrag “om sy lammers te laat wei,” wil uitvoer.

`Lees Johannes 21:18, 19. Wat het Jesus vir Petrus oor die prys van dissipelskap gesê? Waarom dink jy het Jesus sulke onrusbarende dinge aan Petrus bekend gemaak, en dit aan die begin van sy bediening as evangelis?`

Hier voorspel Jesus die martelaarsdood wat Petrus eendag te beurt sou val. Hy sou inderdaad “sy hande uitsteek” en “vasgemaak word” – die dag dat hulle hom kruisig. Met hierdie onaangename openbaring stel Jesus egter vir Petrus voor ’n keuse. Hy kon die grootste vreugde in die lewe smaak deur siele vir die koninkryk te wen. Op Pinksterdag sou Hy die bekering van duisende mense kon beleef. Hy sou wonderwerke in Jesus se Naam kon verrig en sou die Meester voor duisende meer kon verheerlik. Die ewige vreugde van God se teenwoordigheid tydens daardie evangelisasiewerk, dit is wat hy te wagte kon wees.  Tog sou hy ’n prys vir hierdie voorregte moes betaal. Dit sou opoffering van hom vereis, die grootste opoffering ooit – naamlik om sy lewe daarvoor te gee. Jesus vra dus hier dat Petrus hom nie blindelings tot dissipelskap moet verbind nie. Hy moet van die swaarkry en die pyn weet. Op daardie oomblik het dit tot Petrus deurgedring: die prys van deelname aan Christus se verlossingsending kan nooit ooit te hoog wees nie.

`Lees 1 Johannes 3:16-18. Wat is Johannes se alternatief vir die idee dat liefde bloot ’n vae abstraksie is? Wat beskou Johannes as die grootste opoffering wat ’n mens ter wille van die liefde kan maak?`

In die hiernamaals sal geen van die opofferings wat ons op aarde moes maak na veel lyk nie. Die tyd en moeite wat ons aan die werk van Christus bestee het, ganse lewens wat daaraan gewy is – ons sal agterkom dat ons uiteindelike beloning al hierdie dinge verreweg oortref. Wat ’n vreugde is dit net nie om die liefde uit te leef nie, om van goeie bedoelings tot oorgawe oor te gaan. Wanneer ’n mens op die liefde van Christus reageer deur absoluut alles aan Jesus en sy sending oor te gee – deur met naastediens en getuienis, as ’n werktuig van Christus, na ander uit te reik – bereik jy jou lewensdoel en smaak jy die hoogste lewensvreugde op hemel en aarde. Soos Jesus tereg gesê het: “‘Julle weet dit nou; gelukkig is julle as julle dit ook doen’” (Joh. 13:17, NAB). Die lewe se grootste vreugde en blywendste geluk kom wanneer ’n mens aktief die betekenis van jou lewe in sy volheid ontdek; en ’n mens ontdek dit deur die wyse waarop jy die liefde van Jesus asook die waarheid in sy Woord op aarde uitleef, en wanneer jy hierdie dinge tot eer van die Here doen.