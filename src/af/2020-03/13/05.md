---
title:  Wat Liefde van ons vra
date:  23/09/2020
---

Die liefde sit altyd om in ’n handeling – m.a.w. dit word altyd uitgeleef. Ons liefde vir Christus noop ons om iets vir die verloregaande mensdom te doen. Paulus stel dit duidelik in sy tweede Sendbrief aan die Korintiërs, waar hy sê: “Want die liefde van Christus dring ons” (2 Kor. 5:14, OAB). Christenskap gaan nie hoofsaaklik oor die opgee van verkeerde dinge sodat ons gered kan word nie. Jesus het nie verkeerde dinge prysgegee toe Hy die hemel verlaat het nie, en dit in ’n poging om gered te word nie. Nee, Hy het goeie dinge prysgegee sodat ander gered kan word. Jesus vra nie net dat ons ons tyd, talente en besittings vir die evangelie opoffer nie – maar ook ons lewens. Tydens ’n ontmoeting op die oewer van die See van Galilea in die vroegoggend-ure gee Jesus ’n briljante uiteensetting van die vereistes wat die liefde van Christus aan die gelowige stel.

`Lees Johannes 21:15-19. Watter vraag het Jesus driemaal aan Petrus gestel, en watwas Petrus se respons telkens? Waarom het Jesus nou juis hierdie spesifieke vraagdriemaal aan Petrus gestel?`

Neem in ag dat Petrus die Meester driemaal verloën het. Let ook op die feit dat Jesus hier driemaal ’n liefdesverklaring by Petrus ontlok. Reg voor die ander dissipels bou Jesus weer Petrus se geloofsekerheid op. Die Meester wys vir hom dat hy inderdaad deur God vergewe is en dat Jesus steeds ’n nut vir Petrus in sy verlossingsending het.

`Lees weer Johannes 21:15-19. Let dié keer veral op Jesus se respons op Petrus se hernieude liefdesverklarings. Wat het Jesus Hom aangesê om in respons op daardie liefde te doen?`

Die liefde van God is nie passief nie, dit is aktief. Ware liefde is meer as net ’n lekker gevoel wat oor ’n mens spoel of ’n aangename idee wat by jou opkom. Dit verg toewyding, dat jy jou aktief daartoe verbind. Die liefde noop ’n mens om iets te doen. Dit bring jou sover om uit te reik na ’n sondige wêreld waarin die mens as kinders van die Here in groot nood verkeer. Toe Jesus vir Petrus gesê het, “Laat my lammers wei,” was dit ’n opdrag; maar ook trooswoorde met die doel om verlossingsekerheid te bring. Op hierdie liefde vir Hom was die Meester wel ’n respons te wagte. Terselfdertyd het Jesus vir Petrus ook sodoende moed probeer inpraat. Petrus het steeds ’n bepaalde rol gehad om in Christus se verlossingstaak te speel, ten spyte van sy uiters skandelike gedrag tydens Jesus se inhegtenisname toe hy driemaal ontken het dat hy vir Jesus ken, en dit boonop met kragwoorde beklemtoon het, presies soos Christus dit voorspel het. Wat is die punt hier? Dalk het jy as Christen gefaal in jou sending. Miskien het jy die Meester deur jou dade ontken, en boonop telkemale. Die goeie nuus is dat genade steeds vir jou beskikbaar is en dat die Here nog nie moed opgegee het met jou nie. Jy het steeds ’n rol te speel in die werk van die Here, as jy natuurlik bereid is om jou opnuut daartoe te verbind.