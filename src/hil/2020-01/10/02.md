---
title: 'Ang Importansia Sang Polong Sang Dios'
date: 01/03/2020
---

`Basaha ang Daniel 9:1, 2.  Si Daniel nagsiling nga iya “nahangpan paage sa mga tolon-an” ang tagna nga iya naton-on sing maid-id.  Ano nga tolon-an ukon mga tolon-an sang Bibleya ang iya buot silingon?`

Samtang nagatolok kita sa sini nga pangamuyo, nangin maathag nga nagikan ini sa isa ka maid-id nga pagtoon sang nauna nga ginpahayag sang Dios kay Moises kag sa mga manalagna.  Bangud nga iya naton-an gikan sa tolon-an ni Jeremias nga ang ila pagkabihag mangin kutub lamang sa 70 ka tuig (tan-awa ang Jer. 25:11, 12;  Jer. 29:10), nahangpan ni Daniel ang importansia sang historikal nga tinion sang iya kapanahonan.

Dumdumon naton nga si Daniel nagdolot sini nga pangamuyo sang 539 B.C., amo ini ang tuig nga ang ginharian sang Persia nagbulos sa Babilonia.  Gane halos 70 na katuig ang naglabay halin sang ginsakop ni Nabocodonosor ang Jerusalem kag ginlaglag ang templo.  Gane, suno sa tagna ni Jeremias, ang katawhan sang Dios dale nalang makabalik sa ila dutang natawhan.  Bangud sa iya pagsalig sa Polong sang Dios, nakahibalo si Daniel nga may isa ka importante nga butang nga lapit nalang matabo sa iya katawhan kag, kaangay sa nasaad sang Dios sa Iya Polong, ang pagkabihag sa Babilonia dale nalang matapos kag ang mga Judio magabalik na sa ila puluy-an.

Gikan sa pagtoon sang mga Kasulatan nga yara sa iya, nahangpan ni Daniel kun daw ano ka seryoso ang sala sang iya katawhan.  Tungud nga ginlapas nila ang kasugtanan, naguba ang ila relasyon sa Dios; gane ang indi malikawan nga resulta amo ang pagkabihag (Lev. 26:14-45).  Gane, ang pagtoon sa ginpahayag sang Dios amo ang nakahatag kay Daniel sang paghangup bahin sa tion kag naghatag sa iya sang pagbatyag nga kinahanglan gilayon magpangamuyo sa Dios para sa katawhan.

Samtang nagaatubang kita sa katapusan nga mga inadlaw sang kasaysayan sang duta, nagakinhanglan gid kita nga magtoon kag magkabuhi suno sa Polong sang Dios.  Ang Kasulatan lamang ang sarang makahatag sa aton sang masaligan nga paathag bahin sa kalibutan nga aton ginapuy-an.  Kun aton talupangdon, ang Kasulatan nagasugid bahin sa estorya sang daku nga pagsumpunganay sa tunga sang maayo kag malaut, kag nagapahayag nga ang kasaysayan sang tawo magatakop sa kalaglagan sang kalautan kag pagtukod sang walay katubtuban nga ginharian sang Dios.  Samtang nagadugang ang aton pagtoon sa mga Kasulatan, mas mahangpan naton sing maayo ang presente nga sitwasyon sang kalibutan kag ang aton katungdanan sa sini, subong man ang aton rason para makaangkon sang paglaum sa tunga sang isa ka kalibutan nga wala sing gintanyag kaangay sini.

`Paano ang Bibleya makabulig sa aton nga mahangpan sa pipila ka bahin nga ang kalibutan daw wala gid sing kabilinggan?`