---
title: 'Ang Buluhaton Sang Mesias'
date: 04/03/2020
---

Ang nagapatunga nga pangamuyo ni Daniel nagpatuhoy sa duwa ka importante nga butang: ang sala sang katawhan kag ang kasub-anan sang Jerusalem.  Gane, ang sabat sang Dios nagatandug sa sining duwa ka pangabay.  Paage sa buluhaton sang Mesias ang katawhan pagatubson kag ang sanctuario pagahaplason.  Apang ang duwa ka napat-ud nga pangabay nasabat sa pamaage nga naglabaw pa sa historikal nga kahimtangan ni Daniel: ang buluhaton sang Mesias magabenepisyo sa bug-os nga rasa sang katawhan.

`Basaha ang Daniel 9:21-27.  Ano nga buluhaton ang dapat mahimo sa sulod sang 70 ka semana nga panahon?  Ngaa nga si Jesus lamang ang makatuman sini?`

1. “Sa pagtapos sang paglalis.”  Ang Hebreo nga polong sang “paglalis” (pesha’) nagatugda sang tinuyo nga paglapas sang mas manubo batok sa mas labaw sang sa iya (halimbawa, Hul. 28:24).  Ang ini nga polong makita man sa Bibleya nga nagapatuhoy sa hayag nga pagkadimatinumanon sang tawo sa Dios (Ezeq. 2:3).  Apang paage sa dugo ni Jesus, ang pagrebelde batok sa Dios ginwala kag ang tawo natanyagan sang merito nga nagikan sa kalbaryo.
2. “Sa pagpauntat sang mga sala.”  Ang tinaga nagadala sang kahulugan bahin sa “pagselyo,” kag nagakahulugan diri nga ang sala napatawad.  Halin sang pagkahulog sa pagpakasala, ang tawo wala nagkabuhi suno sa talaksan sang Dios, apang ang Mesias amo ang magapas-an sang aton mga kapakyasan.
3. “Sa pagpasag-uli tungud sang kalautan.”  Si Pablo nagpamolong sini: “Kay sa Iya ang tanan nga kabug-osan sang Dios nahamuut sa pagpuyo, kag paagi sa Iya sa pagpasag-uli sang tanan nga butang sa Iya kaugalingon, bisan sa langit ukon sa duta, nga nagapakighidait paagi sa dugo sang Iya cruz” (Col. 1:19, 20).  Sa sini man nga pinolongan, si Jesus gid lamang ang sarang makadala sang sini nga kamatuuran.
4. “Sa pagpasulod sang pagkamatarung nga dayon.”  Si Cristo ang nag-antus sang aton kuntane duug sa kruz kag gane nagdolot Sia sa aton sang isa ka bulahan nga kondisyon nga “mangin matarung” sa Dios.  Paage gid lamang sa pagtoo nga aton maangkon ang ini nga pagkamatarung nga nagikan sa Dios.
5. Sa pagpat-in sang palanan-awon kag sang tagna.”  Sang ginhalad ni Jesus ang Iya kaugalingon, ang mga tagna sa Daan nga Katipan nga nagpatuhoy sa Iya buluhaton sa pagtubos napat-inan sa rason nga ini natuman.  
6. “Kag sa paghaplas sang Labing Balaan.”  Ang Labing Balaan nga namitlang diri indi isa ka persona kundi isa ka duug.  Gane ang ini nga tinaga nagpatuhoy sa inagurasyon bahin sa pagsugod sang pagministeryo ni Jesus bilang manugpatunga sa langitnon nga sanctuario (Heb. 8:1).