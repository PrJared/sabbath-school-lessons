---
title: 'Katapusan Nga Eksaminasyon'
date: 09/01/2020
---

`Basaha ang Daniel 1:17-21.  Ano ang yabe sa kadalag-an sang sining apat ka lalaki? (tan-awa man ang Job 38:36,  Hul. 2:6,  Santiago 1:5)`

Pagkatapos sang tatlo ka tuig nga paghanas sa “Unibersidad sang Babilonia,” ang apat ka mga Hebreo gindala sa atubangan sang sang hari para sa katapusan nga eksaminasyon.  Indi lamang nga mas maayo ang ila lawas sang sa iban pa nga mga estudyante, nalabawan pagid nila sila sa ihibalo kag kaalam.  Ang apat nakuha gilayon agud mag-alagad sa hari.  Indi naton pagkalimtan nga ang ini nga “ihibalo kag kaalam” sa wala sing pagduhaduha nalakipan sang madamo nga paganismo.  Apang naton-an lamang nila ini, kag maathag nga ginton-an man nila ini sang maayo, bisan pa nga wala nila ini ginapatihan. 

Mahimo nga naghunahuna si Nabocodonosor nga ang ina nga naangkon nila may kaangtanan sa pagkaon sa palasyo kag sang programa sa paghanas nga naagyan sang apat ka estudyante.  Apang, si Daniel kag ang iya mga kaupdanan nakahibalo nga ang ila naglabaw nga kinaalam indi nagikan sa paghanas sang Babilonia.  Naghalin gid tanan sa Dios.  Daw ano ka gamhanan nga ehemplo sang kun ano nga sarang mahimo sang Dios para sa sadtong nagasalig sa Iya.  Indi kita dapat mahadluk sa impluwensia sang media, gobyerno kag iban pa nga mga institusyon nga posible makalaglag sang aton imahin bilang mga kaanakan sang Dios.  Samtang ginabutang ta ang aton pagsalig sa Dios, makasiguro kita nga magabulig Sia sa aton sa mabudlay nga mga sitwasyon kag tipigan Niya kita batok sa tanan nga mga kabudlayan.  Ang yabe amo nga maghimo kita sang nagakaigo nga desisyon kun makasugata sang pagpanghangkat sa aton pagtoo.

Sa pagtoon sang Daniel 1, maton-an naton ang pipila ka importante nga mga leksyon nahanungud sa Dios: (1) Ang Dios nagakontrolar sa kasaysayan.  (2) Ang Dios nagahatag sang kaalam agud sarang kita makapakig-angut sa magamo nga sistema sang aton kultura kag sosyodad.  (3) Ang Dios nagapasidungug sa sadtong nagasalig sa Iya paage sa balatyagon kag kinabatasan.

Ang kapitulo 1 nagtakop paage sa pagpatuhoy nga si “Daniel nagpadayon tubtub gid sa nahauna nga tuig ni Haring Ciro”  (Dan. 1:21).  Ang pagmitlang kay Ciro diri tama ka importante: Si Ciro ang isa nga napili sang Dios agud hilwayon ang Iya katawhan kag pahanugutan sila nga makabalik sa Jerusalem.  Bisan pa nga ang kapitulo 1 nagsugod sa pagpakita sang kaperdihan kag pagkabihag, nagtapos ini sa isa ka pagpasiplat sang paglaum kag isa ka pagbalik sa ila puluy-an.  Amo ini ang aton Dios: bisan pa sa tunga sang pinakamabudlay nga sitwasyon sang aton kabuhi, nagabukas Sia permi sang isa ka bintana sang paglaum agud makita naton ang himaya kag kalipay pagkatapos sang pag-antus kag kasakit.