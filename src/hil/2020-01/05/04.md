---
title: 'Ang Labing Mataas Nagagahum'
date: 28/01/2020
---

Walay sapayan nga nahambalan sia nga maghinulsul kag magpangayo sang patawad sa Dios, ang dalayon nga bugal ni Nabocodonosor nagdolot sa mando sang langit nga mapatuman (Dan. 4:28-33).  Samtang ang hari nagdayandyan sa iya palasyo kag nagadayaw sang iya kaugalingon bangud sang kun ano nga iya nalambot, nagkaproblema ang kondisyon sang iya paminsaron sa bagay nga nakapwersa ini nga mapagwa sia gikan sa palasyo.  Mahimo nga nakaeksperiensia sia sang isa ka malala nga kondisyon sa panghunahuna nga ginatawag clinical lycanthropy ukon zoanthropy.  Ang kaangay sina nga kondisyon nagadul-ong sa pasyente nga magbuhat sang kaangay sa ginahimo sang sapat.  Sa moderno nga panahon ang ini nga balatian ginatawag nga “species dysphoria,” isa ka pagbatyag nga ang iya lawas yara sa sayup nga nasudlan kag, tungud sini, yara ang paghandum nga mangin sapat.

`Basaha ang 2 Hari 20:2-5,  Jonas 3:10;  kag Jeremias 18:7, 8.  Ano ang masugid sa aton sang sini nga mga texto nahanungud sa kahigayunan sang hari nga malikawan pa niya kuntane ang silot?`

Ang makasusubo kay si Nabocodonosor dapat makatoon paage sa mabudlay nga pamaage.  Sang yara sa iya ang harianon nga gahum, wala sing kahigayunan si Nabocodonosor nga makapamalandong sang iya relasyon sa Dios.  Gane, paage sa pagkuha sa hari sang iya halangdon nga posisyon kag pagpadala sa iya nga magkabuhi upod sa mga kasapatan sang latagon, nahatagan sang Dios ang hari sang isa ka kahigayunan nga kilalahon ang iya bug-os nga pagdepende sa Iya.  Sa pagkamatuud, ang daku nga leksyon nga gusto etudlo sang Dios sa matinaastaason nga hari amo nga ang “Langit nagagahum” (Dan. 4:26).  Sa pagkamatuud, ang paghukom sa hari may yara mas masangkad nga katuyuan sa natangdo sang Dios, kaangay sa tuman kaathag nga napahayag sa mando sang langitnon nga persona: “ ‘sa katuyoan nga ang mga nagakabuhi makakilala nga ang Labing Mataas nagagahum sa ginharian sang mga tawo, kag nagahatag sini sa bisan kay sin-o nga buut niya, kag nagapahamtang sa ibabaw sini sang kubus gid nga mga tawo’ ” (Dan. 4:17).

Kun sayoron, ang desiplina nga nahimo kay Nabocodonosor dapat mangin isa ka leksyon para man sa aton tanan.  Tungud nga nalakip kita sa grupo sang mga “nagakabuhi,” dapat magahatag kita sang daku nga pagtamud sa importante nga leksyon nga dapat naton maton-an nga “ang Labing Matass naggagahum sa ginharian sang tawo mga.”

`Ngaa nga ang paghibalo nga ang Labing Mataas nagagahum tuman ka importante nga leksyon nga aton pagaton-an?  Paano ang ini nga paghibalo makaapekto kun mangin ano ang aton pagtratar sa mga ginadumalahan naton?`