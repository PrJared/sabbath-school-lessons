---
title: 'Pagtangla Sang Mga Mata Sa Langit'
date: 29/01/2020
---

`Basaha ang Daniel 4:34-37.  Paano, kag ngaa, nagbag-o ang hari?`

Ang Dios nagpahanungut nga si Nabocodonosor makaangkon sang isa ka tumalagsahon nga balatian, apang sang ulihi ginpasag-uli niya sia sa iya normal nga pamatyagan.  Ang makagalanyat kay nagbag-o ang tanan, sa katapusan sang pito ka tuig nga natagna sang propeta, ang nagmasakit nga hari nagtangla sang iya mga mata sa langit (Dan. 4:34).

“Sa sulod sang pito ka tuig si Nabocodosor nangin isa ka makatilingala sa iya ginsakpan; sa pito ka tuig ginpaubos sia sa atubangan sang bug-os nga kalibutan.  Pagkatapos sini ginbalik ang iya maayo nga panghunahuna kag sa pagtolok niya nga may pagpaubos sa Dios sang langit, ginkilala niya ang langitnon nga kamut sa iya naangkon nga silot.  Sa isa ka hayag sa publiko nga pagbantala ginkilala niya ang iya sala kag ang daku nga kaluoy sang Dios sa pagpasag-uli sa iya.”—Ellen G. White, Prophets and Kings, p. 520.

Sa wala sing pagduhaduha, isa ka daku nga pagbag-o ang sarang matabo kun etangla ta ang aton mga mata sa langit.  Sang nagbalik na ang iya normal nga panghunahuna, ang hari naghatag sang pamatuud nga naton-an niya ini nga leksyon.     

Apang ang ini nga estorya indi lang nahanungud kay Nabocodonosor bangud nahanungud man ini sa kaluoy sang Dios.  Ang hari napakyas sa tatlo ka nauna nga mga kahigayunan agud batonon ang Dios sang Israel bilang Ginoo sang iya kabuhi.  Ang kaangay sina nga kahigayunan yara na sa iya kun ginkilala niya ang pinasahe nga kaalam sang apat ka pamatan-on nga bihag gikan sa Juda (Daniel 1), sang ginpaathag ni Daniel ang iya damgo (Daniel2), kag sang ginluwas ang tatlo ka mga Hebreo gikan sa nagadabdab nga horno sang kalayo (Daniel 3).  Kun ang ina nga pagluwas wala nakapaubos sa iya, ano pa ang sarang makahimo sini? Sa pihak sang pagpatig-a sang hari, ang Dios naghatag sa iya sang ikaapat nga kahigayunan, kag nakadaug man gid ini sa tagiposoon sang hari, kag ginpasag-uli sia sa iya harianon nga katungdanan (Daniel 4).  Kaangay sang napahayag sa kasaysayan ni Nabocodonosor, ang Dios nagahatag sang isa pa ka kahigayunan pagkatapos sang isa agud mapasag-uli kita sa nagakaego nga pagpakigrelasyon sa Iya.  Kaangay man sang ginsulat ni Pablo pagkatapos sang madamo nga siglo, ang Ginoo “nagahandum nga ang tanan nga tawo maluwas kag makadangat sa pagkilala sang kamatooran” (1 Tim. 2:4).  Makita naton sa sini nga estorya ang isa ka malig-on nga ehemplo sang sina nga kamatuuran.

`Ano ang mga sitwasyon nga ginpapaubos ka sang Dios? Ano ang imo naton-an gikan sa sina nga eksperiensia? Ano nga pagbag-o ang kinahanglan mo nga himoon agud malikawan nga matudloan ka liwat sang sina nga leksyon?`