---
title:  NAPAANDAMAN SANG MANALAGNA
date:   27/01/2020
---

`Basaha ang Daniel 4:27.  Magluwas sa paandam nahanungud sa kun ano ang matabo, ano ang ginhambal ni Daniel nga himoon sang hari, kag ngaa? (Tan-awa man ang Hul. 14:31).`

Wala lamang nagpatpat sang damgo si Daniel, kundi ginlaygayan man niya si Nabocodonosor sa isa ka pamaage nga makagwa sia sa iya sitwasyon: “Busa, O hari, magmahamut-an mo ang akon laygay; bugto-a ang imo mga sala paagi sa pagkamatarung, kag ang imo mga kalautan paagi sa pagkalooy sa mga makalolooy, agud ayhan may pagpalawig sang imo kalinongan” (Dan. 4:27).  

Si Nabocodonosor nakahimo sang madamo nga mga tinukod sa Babilonia.  Ang harden, ang suba nga nagailig sa sulod sang suidad, ginatos nga mga templo kag iban pa nga mga proyekto nagpasikat sa siudad nga nangin isa ini sa mga pinakamatahum nga duug sang una nga panahaon.  Apang ang ina nga kadungganan kag katahum, nahimo paage sa pagpamentaha sa mga bihag kag pagpatumbaya sa mga imol.  Dugang pa, ang manggad sang ginharian ginagamit sa pagpahamuut sa kalipayan sang hari kag sang iya mga kaupdanan.  Gane, ang bugal ni Nabocodonosor wala lamang nagpalikaw sa iya gikan sa pagkilala sa Dios, kundi nga wala man sia nagatalupangod sa kabudlayan sang mga nagakinahanglan.  Bangud sa pinasahe nga kabalaka nga ginapakita sang Dios sa mga imol, indi katingalahan nga gikan sa iban pa nga posible mga sala nga pwede mapatalupangud ni Daniel sa hari, ginmitlang niya ang sala sa pagpatumbaya sa mga imol.

Ang mensahe kay Nabocodonosor indi na masiling nga isa ka bag-o nga butang.  Ang mga manalagna sa Daan nga Katipan masami nga nagapaandam sa katawhan sang Dios batok sa pagpigos sa mga imol.  Sa pagkamatuud, ang bantug sa mga sala nga nagadolot sa pagkabihag sang mga hari amo ang pagpatumbaya sa mga imol.  Kun aton talupangdon, ang kalooy para sa mga imol amo ang pinakamataas nga pagpabutyag sang kristohanon nga pagkamabinuligon: sa pihak nga bahin, ang pagpamentaha kag pagpatumbaya sa mga imol nagaunod sang pag-atake mismo sa Dios.  Sa aton pagkabalaka para sa mga nagakinahanglan, ginakilala naton nga ang Dios amo ang nagapanag-iya sang tanan nga butang, nagakahulugan nga indi kita ang tag-iya kundi mga tulugyanan lamang sang mga pagkabutang sang Dios. 

Sa pagserbisyo sa iban paage sa aton mga pagkabutang, ginapasidunggan naton ang Dios kag ginakilala ang Iya Pagkaginoo.  Ang pagpanag-iya sang Dios amo dapat ang nagadeterminar sang bili kag katuyuan sang materyal nga pagkabutang.  Sa sini nga bagay napakyas si Nabocodonosor, kag may risgo man kita nga mapakyas, magluwas kun kilalahon naton ang pagdumalahan sang Dios sa kun ano nga aton naangkon kag epahayag ang aton pagkilala sa sini nga kamatuuran paage sa pagbulig sa sadtong mga nagakinahanglan.