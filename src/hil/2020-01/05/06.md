---
title:  NAGPAUBOS KAG NAGPASALAMAT
date:   30/01/2020
---

`Ang naghinulsul nga hari nagpahayag nga: “ang tanan nga pumuluyo sang duta nabilang nga wala” (Dan. 4:35).  Sa nahatag nga kaundan sini, ano ang importante nga punto ang iya ginapabutyag?`

Paano naton mahibaloan nga si Nabocodonosor matuud gid nga nagbaton sa matuud nga Dios?  Makakita kita sang isa ka daku nga bahin sang pagpamatuud sa kamatuuran nga si Nabocodonosor mismo ang nagsulat sang Daniel 4.  Sa pagkamatuud, kalabanan sa sini nga kapitulo mahimo nga kopya sang sulat nga ginpanagtag sang hari sa bug-os niya nga ginharian.  Sa sin inga sulat, ang hari nagasugid nahanungud sang iya bugal kag pagkabuang, kag mapainubuson nga nagkilala sa pagpatunga sang Dios sa iya kabuhi.  Ang mga hari sang una nga panahon tumalagsahon nga magsulat sang bisan ano nga butang nga nagapakanubo sa ila kaugalingon.  Halos ang tanan nga dumaan nga mga harianon nga dokumento nga aton nahibaloan nagapasidungug sa hari.  Gane, ang dokumento nga kaangay sini, nga kun sa diin ang hari nag-aku sang iya bugal kag sang iya sapat-sapaton nga pamatasan nagapatuhoy sa isa ka matuud-tuud nga pagliso.  Dugang pa, paage sa pagsulat sang sinulatan nga nagasugid sang iya eksperiensia kag mapainubuson nga pagtuad sa pagkagamhanan sang Dios, ang hari nagpakita sang binuhatan bilang isa ka misyonero.  Indi na niya matago sa iya kaugalingon ang kun ano iya naeksperiensihan kag naton-an gikan sa matuud nga Dios.  Ang kun ano nga makita naton diri sa pangamuyo kag pagdayaw sang hari (Dan. 4:34-37), nagapahayag sa pagkamatuud sang Iya eksperiensia.

Ang hari karon may yara na lain nga sahe sang pamatasan kag nagakilala na sa limitasyon sang tawo.  Sa isa ka hapiit nga pangamuyo sang pagpasalamat, ginbayaw sang hari ang gahum sang Dios ni Daniel kag ginkilala nga “ang tanan nga pumuluyo sang duta nabilang nga wala” (Dan. 4:35).  Kun sayoron, ang tawo wala gid sing bisan ano sa ila kaugalingon nga sarang mapabugal.  Gane, ang ining katapusan nga bahin sang kabuhi ni Nabocodosor sa libro sang Daniel nagapakita nga ang hari nagpaubos kag nagpasalamat, nga nagaamba sang pagdayaw sa Dios kag nagpaandam sa aton batok sa bugal.  

Sa pagkamatuud, ang Dios nagapadayun sa pagbag-o sang mga kabuhi subong.  Bisan ano paman ka bugalon ukon makasasala ang tawo, sa Dios may yara kaluoy kag gahum agud maliso ang mga makasasala nga mangin kaanakan sang Dios sang langit.  

`Basaha ang Filipos 2:1-11.  Ano ang aton makita diri nga makakuha sang bugal sa aton kabuhi?`