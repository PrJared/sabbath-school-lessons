---
title: 'Gikan Sa Norte Kag Sur Padulong Sa Matahum Nga Duta'
date: 14/03/2020
---

### Basaha para sa Pagtoon sini nga Semana
Daniel 11;  Dan. 8:3-8, 20-22;  Isaias 46:9, 10; Daniel 8:9, 23;  Mateo 27:33-50.

> <p>Salauluhon nga Texto</p>
> “Kag ang iban sa ila nga mga maalam mapukan, sa pag-ulay sa ila 	kag sa pagputli sa ila kag sa pagpaputi sa ila, tubtub sa tion sang katapusan, bangud 	nga para pa ini gyapon sa natalana nga tion.”

Sa aton pagsugod toon sa sining makagalanyat nga kapitulo, dapat matalupangdan ang pipila ka mga punto.  Una, ang Daniel 11 kaanggid man sang nauna nga mga tagna sa Daniel.  Kaangay sa kapitulo 2, 7, 8 kag 9, ang tagnaanon nga mensahe naglawig gikan sa panahon sang manalagna tubtub sa katapusan nga tion.  Ikaduha, nagluntad ang pagsunodsunod sang mga pagginahum sa kalibutan, paggahum nga sa masami nagapigos sa katawhan sang Dios.  Ikatatlo, ang tagsa ka tagnaanon nga detalye nagtakop nga may malipayon nga katapusan.  Sa Daniel 2, ang bato naglaglag sang larawan; sa Daniel 7, ang Anak sang Tawo nagbaton sang ginharian; kag sa Daniel 8 kag 9, ang langitnon nga sanctuario natinloan paage sa binuhatan sang Mesias. 

Ang Daniel 11 nagpasunod sang tatlo ka sadsaran nga punto.  Una, nagsugod ini sa mga hari sang Persia kag nagsaysay sang ila nadangatan kag ang tion sang katapusan, sang ang hari sang naaminhan nag-atake sa balaan nga bukid sang Dios.  Ikaduha, nalaragway ang sunod-sunod nga inaway sa tunga sang hari sang naaminhan kag sang yara sa nabagatnan kag kun paano sila nakaapekto sa katawhan sang Dios.  Ikatatlo, nagtakop ini sa malipayon nga katapusan sang ang hari gikan sa naaminhan napukan paage sa “mahimayaon nga bukid nga balaan” (Dan. 11:45).  Ang kaangay sina ka positibo nga konklusion nagapahibalo sa katapusan sang yawa kag pagtukod sang walay katubtuban nga ginharian sang Dios.  

_*Ton-e ang leksyon sini nga semana sa paghanda para sa Inugpahuway, Marso 21._