---
title: 'Ang Pagtilaw Sang Kalayo'
date: 21/01/2020
---

Para sa tatlo ka mga Hebreo, ang pagsimba sa larawan nga ginpatuman sang hari isa ka hayag nga butig kag baliskad sa pagsimba sa templo sang Jerusalem, nga ila naeksperiensyahan sang una sa ila duug.  Bisan pa nga may mga katungdanan sila sa ginharian kag tampad sa hari, ang ila pagkamatutum sa Dios mas labaw sang sa ila tawhanon nga pagkatampad.  Handa gid sila nga magpadayun sa pag-alagad sa hari bilang matutum nga mga administrador; apang, indi sila makaintra sa seremonya.

`Basaha ang Exodo 20:3-6 kag Deuteronomio 6:4.  Ano ang ginapaalinton sang sini nga mga texto nga nakaimpluwensia gid sa tinindugan nga nahimo sang sini nga mga kalakin-an?`

Sa pagsunod sang mga pagtudlo nga ginmando sang hari, ang tanan nga katawhan magaluhud kag magasimba sa larawan nga bulawan pagtunog sang mga instrumento sa musika.  Ang tatlo gid lamang—si Sadrac, Mesac, kag Abednego—ang nangisog sa paglapas sa hari.  Insigeda, ang pipila ka Babiloniahanon nagsugid sa hari sang natabo.  Ang mga nag-akusa nagtinguha nga paakigon ang hari paage sa pagsiling nga: (1) ang hari mismo ang nagbutang sa sining tatlo ka pamatan-on nga lalaki sa probinsya sang Babilonia;  (2) Ang mga Judio nga ini wala nag-alagad sa mga dios-dios sang hari; kag (3) wala sila nagsimba sa larawan nga bulawan nga napatindog sang hari (Dan. 3:12).  Apang sa pihak sang iya kaakig sa ila, ang hari nagtanyag pa sa tatlo ka lalaki sang ikaduha nga tyansa.  Handa nga epasulit sang hari ang bug-os nga proseso agud nga ang ini nga mga lalaki makabag-o sang ila tinindugan kag simbahon ang larawan.  Kun magpangindi sila, etagbung sila sa nagadabdab nga horno sang kalayo.  Kag si Nabocodonosor nagtapos sang iya pangabay paage sa isa ka matinaastaason nga pinolongan: “kag sin-o bala ina nga dios nga makaluwas sa inyo sa akon mga kamut?” (Dan. 3:15). 

Napun-an sang gamhanan nga kaisog, nagsabat sila sa hari:  “Kon amo ini, ang amon Dios nga ginaalagad namon makasarang magluwas sa amon sa nagadabdab nga horno sang kalayo; kag sia magaluwas sa amon sa imo kamut, O hari.  Apang kon indi, makilala mo, O hari, nga indi kami mag-alagad sa imo dios ukon magsimba sang larawan nga bulawan nga imo napatindug” (Dan. 3:17, 18).

`Bisan pa nakahibalo sila nga ang ila Dios sarang makaluwas sa ila, wala sila sang garantiya nga himoon Niya ini.  Walay sapayan, nagpangindi sila nga tumanon ang mando sang hari, bisan pa nakahibalo sila nga posible sila sunogon nga buhi sa kalayo.  Sa diin kita makakuha sang sina nga sahe sang pagtoo?`