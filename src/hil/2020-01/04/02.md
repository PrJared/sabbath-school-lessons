---
title: 'Ang Larawan Nga Bulawan'
date: 19/01/2020
---

`Basaha ang Daniel 3:1-7.  Ano ang posible nga nagbuyok sa hari sa paghimo sang sini nga larawan?`

Mga 20 ka tuig ang nakaligad sa tunga sang damgo kag pagpatindog sang larawan.  Walay sapayan, daw kaangay nga ang hari indi malipat sa damgo kag sa kamatuuran nga ang Babilonia natalana nga pagabuslan sang iban nga pagdumalahan.  Ang hari indi pa kontento nga sia ang ulo nga bulawan, gusto pa niya nga marepresentahan sang imahin nga bulawan agud epahibalo sa iya mga nasakpan nga ang iya ginharian magapadayun sa bug-os nga kasaysayan.

Ang ini nga sahe sang bugal nagapadumdum bahin sa mga nagtukod sang Tore sang Babel, nga bangud sang ila pagkamatinaastaason, nagtinguha sa paghangkat mismo sa Dios.  Kapareho man sa sina ang bugal ni Nabocodonosor diri.  Tuman kadaku ang iya nalambot bilang manugdumala sang Babilonia, kag indi sia makapasugut sa panghunahuna nga sa ulihi mapukan ang iya ginharian.  Gane, sa pagtinguha nga mabayaw ang iya kaugalingon, nagpatindog sia sang larawan agud makapadumdum sang iya gahum kag niyan makakuha sa pagkatampad sang iya mga nasakupan.  Bisan pa nga indi maathag kun bala ang larawan natuyo sa pagrepresentar sa hari ukon sa isa ka dios, dapat naton hunahunaon nga sa dumaan nga panahon ang separasyon sa tunga sang politiko kag relihiyon masami nga indi maathag, kun may ara man gid.

Dapat man naton dumdumon nga si Nabocodonosor may yara duwa ka kahigayunan agud makilala ang matuud nga Dios.  Una, iya gintilawan ang mga pamatan-on nga Hebreo kag nakita nga pulo ka pilo sila nga mas maalam sang sa iban pa nga mainalamon sang Babilonia.  Sunod, pagkatapos nga napakyas ang tanan nga mainalamon sa pagpadumdum sa iya sang iya damgo, si Daniel nagpaalinton sa iya sang yara sa iya hunahuna, ang damgo, kag ang iya sini kahulugan.  Sang ulihi, ang hari nagkilala sa pagkalabaw sang Dios ni Daniel.  Apang ang katingalahan kay yadto nga mga leksyon wala nagpauntat kay Nabocodonosor sa pagbalik sa pagsimba sa mga diosdios.  Ngaa? mahimo gid nga tungud sa bugal.  Ang makasasala nga tawo nagapamatuk sa pagkilala sang kamatuuran nga ang ila materyal kag intelektwal nga naangkon walay kabilinggan kag natalana nga mawala.  Kun kis-a mahimo nga mangin kaangay kita sang gamay nga “Nabocodonosor” kun maghatag kita sang tuman nga pagtamud sa aton mga naangkon kag malipat nga wala ini sila sang pulos kun ekomparar sa walay katubtuban.

`Paano naton maton-an nga indi mangin kaangay sa nahimo ni Nabocodonosor?`