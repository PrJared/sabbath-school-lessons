---
title: 'Gikan Sa Mamadlos Nga Dagat Padulong Sa Panganod Sang Langit'
date: 15/02/2020
---

### Basaha para sa Pagtoon sini nga Semana
Daniel 7,  2 Tes. 2:1-12, Roma 8:1, Marcos 13:26, Lucas 9:26,  Lucas 12:8,  1 Timoteo 2:5.

> <p>Salauluhon nga Texto</p>
> “Kag ang ginharian kag ang pagbulut-an  kag ang pagkadaku 	sang mga ginharian sa idalum sang bug-os nga langit ihatag sa katawohan sang mga 	balaan sang Labing Mataas; ang iya ginharian dayon nga ginharian, kag ang tanan 	nga ginsakpan maga- alagad kag magatuman sa iya” (Daniel 7:27).

Ang palanan-awon sa Daniel 7 nga amo ang aton topiko sa sini nga semana, magkaanggid sa damgo nga makita sa Daniel 2.  Apang ang Daniel 7 nagpasangkad sang kun ano nga napahayag sa Daniel 2.  Una, ang palanan-awon natabo sa kagab-ihon kag naglaragway sa dagat nga ginahuyup sang apat ka hangin.  Ang kadulum kag tubig nagapadumdum sa pagpanuga, apang ang tinuga diri makita nga daw natublag kag ginaatake.  Ikaduha, ang mga kasapatan sa palanan-awon dimatinlo kag nagsalalakot sa isa lang ka lawas, nga nagarepresentar sang isa ka kinalain sa nahimo sang pagpanuga.  Ikatatlo, ang mga kasapatan nalaragway nga may yara pagbulut-an; gane, makita nga ang pagbulut-an nga nahatag sang Dios kay Adan sa harden naagaw sang sini nga mga gahum.  Ikaapat, sa pag-abot sang Anak sang Tawo, ang pagbulut-an sang Dios napasag-uli sa nagakaego nga may kinamatarung sa sini.  Ang kun ano nga nadula ni Adan sa harden, nabalik sang Anak sang Tawo sa langitnon nga hukmanan.

Ang paglaragway sa ibabaw naghatag sang isa ka masangkad nga talanan-awon bahin sa biblikanhon nga imahin nga yara sa likod sang sining makahulugan nga palanan-awon.  Maayo nalang kay ang pila ka importante nga mga detalye sa palanan-awon napaathag sang manugtunda, agud mahangpan naton ang ginapatuhuyan sang sining makatilingala nga tagna.

_*Ton-e ang leksyon sini nga semana sa paghanda para sa Inugpahuway, Pebrero 22._