---
title: 'Ang Napat Inan Nga Tolon An'
date: 25/03/2020
---

`Basaha ang Daniel 12:4 kag Juan 14:29.  Ngaa nga ang tolon-an sang Daniel pagapat-inan tubtub sa tion sang katapusan?`

Sa konklusyon sang katapusan nga bahin sang tolon-an (Dan. 10:1—12:4), ang manalagna nakabaton sang mando nga pat-inan ang linokot nga tolon-an tubtub sa tion sang katapusan.  Sa amo man nga bahin, ang manugtunda nagtagna nga “ ‘Madamu ang magadalagan pakadto-pakari, kag magadugang ang ihibalo’ ” (Dan. 12:4).  Bisan pa nga ang iban nga manugtoon sang Daniel nagkabig sini nga mga polong bilang isa ka tagna bahin sa pag-uswag sang sayantipiko, nga pwede man malakip sa kahulugan sini, apang ang kaundan daw nagapakita nga ang pagdalagan “pakadto pakari” nagapatuhoy sa pag-usisa sang tolon-an ni Daniel mismo.  Sa pagkamatuud, kun balikan naton ang kasaysayan, matalupangdan naton nga ang Daniel nagapabilin nga isa ka mabudlay hangpon nga sahe sang sinulatan sa malawig nga tinuig.  Mahimo nga nakilala kag naton-an ini sa iban nga mga duug, apang ang pipila ka importante nga mga pagtudlo kag mga tagna sini nagapabilin nga misteryoso.  Halimbawa, ang tagnaanon nga mga mensahe nga naangot sa pagtinlo sang langitnon nga sanctuario, upod ang kalawigon sang tinion nga naangot sa sini nga mga tagna mabudlay hangpon.  

Apang gikan sa panahon sang repormasyon nga nahimo sang mga Protestante pasaka, nagadugang nga nagadugang ang katawhan nga ngatoon sang libro ni Daniel.  Apang, sa tion lamang sang katapusan nga nabuksan ang tolon-an kag napahayag sing bug-os ang iya sini kaundan.  Si Ellen G. White nagsiling, “Halin sang 1798 ang libro ni Daniel nabuksan, nagdugang ang kaalam bahin sa mga tagna, kag madamo ang nagabantala sang sagrado nga mensahe nahanungud sa nagahilapit nga paghukom.”—The Great Controversy, p. 356.  “sa katapusan sang ika 18 nga siglo kag sa pagsugod sang ika 19 nga siglo nagtuhaw ang daku nga interes sa mga tagna sang Daniel kag Bugna sa nagkalainlain nga duug sang duta.  Ang pagtoon sang sini nga mga tagna nagdolot sang naglapnag nga pagtoo nga nagahilapit nalang ang ikaduha nga pagkari ni Cristo.  Ang mga mainalamon sa England kaangay ni Joseph Wolf sa sidlangan, Manuel Lacunza sa nabagatnan sang Amerika, kag William Miller sa Amerika nagpahayag nga malapit nalang ang ikaduha nga pagkari.  Karon, ang ini nga pagpati nangin inspirasyon sang pangkabilogan nga hublag.”—The Seventh-day Adventist Bible Commentary, vol. 4, p. 879.

`Hunahunaa ang nahanungud sa daku nga bentaha nga yara sa aton karon nga pwede makatolok sa nagligad nga hitabo kag makatan-aw kun paano natuman ang ining makasaysayan nga mga tagna sa Daniel.  Paano ini makabulig sa aton nga magsalig sa tanan nga mga saad sang Dios?`