---
title: 'Nasulat Sa Tolon An'
date: 23/03/2020
---

`Ang Daniel 12:1 nagsaysay nahanungud sadtong mga “makita nga nasulat sa tolon-an”?  Ano ang buot silingon sina?`

Ang tion sang pagpatunga ni Miguel nalaragway man bilang isa ka tion sang kagamo nga wala sing kapareho.  Naangut ini sa tion nga magbiya na ang Espiritu sang Dios gikan sa mga masinupakon nga katawhan.  Niyan ang pito ka katapusan nga mga kalalat-an egabobo sa Babilonia sa katapusan nga tion bilang pagpabutyag sang kasingkal sang Dios sa mga pungsud (Bugna 16; Bugna 18:20-24) kag ang gahum sang kadulum magalapnag sa kalibutan.  Si Ellen G. White nagsulat bahin sa sini nga tion nga “si Satanas magabuyok sa mga nagapuyo sa duta padulong sa isa ka daku kag katapusan nga kagamo.  Kun ang mga manugtunda sang Dios magauntat sa pagpugong sang mabaskog nga hangin nga nagadolot sa kailigbon sang tawo, ang tanan nga sahe sang kagamo matabo sa duta.  Ang bug-os nga kalibutan makaangkon sang kalaglagan nga sobra pa kalala sang sa natabo sa Jerusalem sang una nga panahon.”—The Greats Controversy, p. 614.

Apang ang katawhan sang Dios pagaluwason sa panahon sang sining makakulugmat nga tinion, sa naga-imbistigar nga paghukom nga ginahimo sa langitnon nga hukmanan, ginhilway ni sila ni Jesus gikan sa ila mga sala bangud Sia ang mataas nga sacerdote sa langit, kag ang ila mga ngalan nasulat sa tolon-an.

Agud mahangpan ang kahulugan sang sini nga tolon-an, dapat naton paminsaron nga ang Bibleya nagmitlang sang duwa ka sahe sang langitnon nga tolon-an.  Ang isa nasulatan sang mga ngalan sadtong Iya katawhan sang Ginoo kag kun kis-a ginatawag bilang tolon-an sang kabuhi (Exodo 32:32,  Luc. 10:20, Sal. 69:28, Fil. 4:3, Bug. 17:8).

Dugang pa sa tolon-an sang kabuhi, ang Kasulatan nagmitlang sang mga tolon-an nga nasulatan sang mga hinimoan sang tawo (Sal. 56:8, Mal. 3:16, Isa. 65:6).  Amo ini sila ang mga tolon-an nga ginagamit sa langitnon nga hukmanan agud mahibaloan ang pagkatampad sang tagsa ka tawo para sa Ginoo.  Amo ini sila ang langitnon nga mga rekord, “mga listahan” nga nagaunod sang mga ngalan kag hinimoan sang tagsa ka tawo.  Ang iban nga katawhan nagakusmod bahin sa ediya nga kun ang ila bala mga ngalan kag elabi nagid ang ila mga hinimoan nasulat sa langit.  Apang kun etugyan naton ang aton kabuhi kay Cristo, ang aton mga ngalan nasulat sa tolon-an sang kabuhi, kag ang aton malaut nga mga hinimoan napanas sa paghukom.  Ang ining langitno nga rekord nagahatag sang pagpamatuud sa bug-os nga uniberso nga katawhan kita ni Jesus kag gane may kinamatarung nga pagaproteksyonan sa tion sang kagamo.

`Ngaa nga ang pagkamatarung gid lamang ni Cristo nga ginsuklob sa aton amo gid lang ang aton paglaum nga makita ang aton ngalan nga “nasulat sa tolon-an? Dal-a ang imo sabat sa imo klase sa maabot nga Inugpahuway.`