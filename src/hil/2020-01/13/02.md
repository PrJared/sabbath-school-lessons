---
title: 'Si Miguel Ang Aton Principe'
date: 22/03/2020
---

`Basaha ang Daniel 12:1.  Sin-o ang nagpabag-o sa lakat sang kasaysayan sa katapusan nga tion?  Paano ang Roma 8:34 kag Hebreo 7:25 makabulig sa aton nga mahangpan kun ano ang buot silingon sang sini nga texto?`

Ang tagsa ka kapitulo sang Daniel nagsugod paage sa pagmitlang bahin sa manugdumala sang isa ka pagano nga pungsud.  Ang Daniel 12 pareho man nga nagsugod sa isa ka manugdumala, apang indi pareho sa iban nga kapitulo kay ang manugdumala diri isa ka langitnon nga hari nga nagtindug agud luwason ang katawhan sang Dios gikan sa kamut sang ila mga kaaway.

Kun aton balikan ang aton naton-an sa Daniel 10, si Miguel amo man ang gamhanan nga persona nga nagpakita kay Daniel sa Suba sang Tigris.  Nangin isa sia diri ka langitnon nga tiglawas sang katawhan sang Dios.  Nagpakita man sia sa iban nga bahin sang Daniel bilang Anak sang Tawo (Daniel 7), Principe sang mga kasoldadosan (Daniel 8), kag Mesias ang Principe (Daniel 9).  Gane si Miguel—nga ang iya ngalan nagakahulugan nga “sin-o ang kaangay sa Dios?”—wala na sing iban pa kundi si Jesus mismo.

Importante ang pagtalupangud sa nagakaigo nga tion sang pagpatunga ni Miguel.  Suno sa Daniel 12:1, natabo sa “sina nga tion” (Dan. 12:1).  Ang ini nga pagpabutyag nagapatuhoy sa tion nga bag-o lang namitlang sa Daniel 11:40-45.  Amo ini ang panag-on sang tion nga nagsangkad gikan sa pagkalaglag sang papasiya sang 1798 tubtub sa pagkabanhaw sa katapusan nga tion (Dan. 12:2).

Ang duwa ka aspeto sang buluhaton ni Miguel mapahangup gikan sa tinaga nga “magatindug” nga nagamit sa Daniel 12:1 sa paglaragway sang iya hinimoan.  Una, ang tinaga nga “magatindug” nagapaalinton sa pagpangdaug kag pagdumala sang mga hari.  Ang ini nga tinaga nagapahangop man sang bahin sa hangaway.  Nagapakita ini nga si Miguel may posisyon bilang isa ka pinuno sang mga hangaway nga nagapangapin sang Iya katawhan kag nagatuytuy sa ila sa isa ka pinasahe nga paage sa tion sang katapusan nga bahin sang daku nga pagsumpunganay.

Ikaduha, ang tinaga nga “magatindug” nagapatuhoy man sa isa ka paghukom.  Si Miguel “magatindug” bilang mananabang sa langitnon nga hukamanan.  Bilang Anak sang Tawo, nag-abut Sia bisan tubtub sa Dumaan sang mga Adlaw sa pagrepresentar sa katawhan sang Dios sa tion sang nagapangusisa nga paghukom (investigative judgement) (Dan. 7:9-14).  Gane ang pagbangon kag pagtindug ni Miguel nagapadumdum bahin sa aspeto sang iya buluhaton bilang hangaway kag manughukom.  Kun sayoron, natangdoan Sia sang gahum para perdihon ang mga kaaway sang Dios kag may kinamatarung Sia sa pagrepresentar sa katawhan sang Dios sa langitnon nga hukmanan.

`Hunahunaa ang bahin sa kun ano ang kahulugan sang paghibalo nga si Miguel nagatindug para sa aton, bisan pa sa subong nga adlaw.  Ano nga paglaum ang mahatag sina sa imo nga isa ka makasasala?`