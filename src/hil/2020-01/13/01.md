---
title: 'Gikan Sa Yab Ok Padulong Sa Mga Kabitoonan'
date: 21/03/2020
---

### Basaha para sa Pagtoon sini nga Semana
Daniel 12; Roma 8:34; Lucas 10:20;  Roma 8:18; Hebreo 2:14, 15;  Juan 14:29;  Bugna 11:3.

> <p>Salauluhon nga Texto</p>
> “Kag ang mga maalam magasidlak subong sang kasiga sang 	kahawaan; kag ang mga nagaliso sang madamu sa pagkamatarung, subong sang 	kabitoonan sa gihapon kag sa gihapon” (Daniel 12:3).  

Ang libro ni Daniel nagsugod sa pagsakop ni Nabocodonosor sang Judea kag pagdala sang mga bihag sa Babilonia; ang libro ni Daniel nagtakop naman sing baliskad sa sini, si Miguel nagtindug sa pagluwas sang katawhan sang Dios gikan sa Babilonia sa katapusan nga tion.  Kun sayoron, kaangay sang napakita sa bug-os nga tolon-an ni Daniel, sa ulihi, sa pinaka katapusan, ang Dios magahimo sang tanan pabor sa Iya katawhan.

Kaangay sang aton nakita, si Daniel kag ang iya mga kaupdanan nagpabilin nga matutum sa Dios kag nagpakita sang indi matupungan nga kaalam sa tunga sang mga pagtilaw kag mga kabudlayan sang ila pagkabihag.  Subong man, kun makaatubang sang kapipit-an, ang katawhan sang Dios sa katapusan nga tion magapabilin man nga matutum, elabi nagid sa “tion sang kagamu, subong sang wala pa mahanabu kutub sang may pungsud tubtub sa amo nga tion” (Dan. 12:1).  Kaangay ni Daniel kag sang iya mga kaabyanan sa Babilonia, magapakita man sila sang kaalam kag paghangup.  Indi lamang sila maka-eksperiensia sang kaalam bilang isa ka personal nga kinaiya kundi mangin debotado sa pagtuytuy sa iban padulong sa pagkamatarung bilang resulta sang sina nga kaalam.  Ang iban mapatay ukon pagapatyon, kag bangud sina, magabalik sila sa yab-ok, apang pagabanhawon sila para sa kabuhi nga walay katubtuban.  Kaangay sang ginasiling sang texto sa Bibleya, “Kag madamu, sang mga nagakatolog sa yab-ok sang duta magamata, ang iban sa kabuhi nga walay katapusan” (Dan. 12:2).

_*Ton-e ang leksyon sini nga semana sa paghanda para sa Inugpahuway, Marso 28._