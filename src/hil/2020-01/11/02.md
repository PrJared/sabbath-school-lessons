---
title: 'Puasa Kag Pangamuyo Sa Liwat'
date: 08/03/2020
---

`Basaha ang Daniel 10:1-3.  Ano ang aton makita liwat nga ginahimo ni Daniel?`

Si Daniel wala nagpaathag sang rason para sa iya dugang nga paglalaw.  Apang ang kaangay sina ka hapiit nga pagpangabay mahimo nga nabuyok bangud sa sitwasyon sang mga Judio, nga bag-o lang nakabalik sa Palestina gikan sa Babilonia.

`Basaha ang Esdras 4:1-5.  Ano ang mga kabudlayan nga gin-atubang sang mga Judio sa ila pagbalik?`

Nahibaloan naton gikan sa Esdras 4:1-5 nga sa sini nga tion ang mga Judio nag-atubang sang makusug nga pagpamatuk sang nagtinguha sila nga tukuron liwat ang templo.  Ang mga Samariahanon nagpadala sang sayup nga balita sa pagdumalahan sang Persia, kag nagsulsul sa hari nga pauntaton ang ila buluhaton sa pagtukod liwat sang templo.  Sa atubangan sang kaangay sina nga problema, si Daniel nagpangabay sa Dios sa sulod sang tatlo ka semana agud maimpluwensiahan si haring Ciro nga pahanugutan ang pagpadayun sang ila buluhaton.

Sa sini nga tion, mahimo nga si Daniel lapit na sa nobenta ka tuig.  Wala sia nagpaminsar sang para lang sa iya kaugalingon kundi ang kaayohan sang iya katawhan kag mga kabudlayan nga ila ginaatubang.  Kag nagpadayun sia sa pagpangamuyo sa sulod sang bilog nga tatlo ka semana antes nakabaton sang sabat gikan sa Dios.  Sa sini nga tion, ang manalagna nagkaon lang sang tama ka simple nga kalan-on, naglikaw sia sa manamit nga kalan-on kag bisan pa sa pagpanghaplas.  Wala sia nagkabalaka sa iya personal nga kaayohan kag itsura, apang tuman ang iya pagkabalaka nahanungud sa kaayohan sang iya isigkapareho nga Judio sa Jerusalem mga linibo ka milyahe ang kalayoon halin sa iya.

Sa aton pagtan-aw sa mapinangamuyoon nga kabuhi ni Daniel, makatoon kita sang pila ka bilidhon nga mga leksyon.  Una, dapat kita magpadayun sa pagpangamuyo bisan pa kun ang aton pangamuyo wala gilayon nasabat.  Ikaduha, dapat kita maghatag sang panahon nga magpangamuyo man para sa iban.  May yara pinasahe nga butang nahanungud sa pangamuyo nga nagapatunga.  Dumduma nga “Kag ginbaylohan sang Ginoo ang kabihagan ni Job, sang nagpangamuyo sia tungud sa iya mga abyan; kag ang Ginoo naghatag sing pilo sa kadamuon sang yara sa iya sang una” (Job 42:10).  Ikatatlo, ang pangamuyo nagabuyok sa Dios nga magbulig sa aton.  Gane magpangmuyo gid kita permi, tanan nga sahe sang pangamuyo.  Sa atubangan sang indi masarangan nga mga pagtilaw, dalagku nga mga problema, kag tuman nga mga kabudlayan, etugyan naton ang aton mga lulan sa Dios paage sa pangamuyo (Efeso 6:18).

`Basaha ang Daniel 10:12.  Ano ang masugid sini sa aton nahanungud sa pangamuyo bilang isa ka objective nga eksperiensia nga nagabuyok sa Dios sa paghimo sang isa ka butang, sa baylo nga isa lang ini ka subjective nga eksperiensia nga makapabatyag sa aton sang maayo nahanungud sa Dios?`