---
title: 'Isa Ka Madinalag On Nga Principe'
date: 12/03/2020
---

Ang pinaka prominente nga karakter sa libro sang Daniel amo ang laragway nga gintawag “Anak sang Tawo” (Dan. 7:13) ukon “Principe sang mga kasoldadosan” (Dan. 8:11).  Sang ulihi naton-an naton nga ang iya ngalan amo si Miguel (Dan. 10:12), nga nagakahulugan “Sin-o ang kaangay sa Dios?” Nag-abot sia agud buligan si Gabrel sa konplikto batok sa hari sang Persia (Dan. 10:13).  Ang manugtunda nagtawag sang sining langitnon nga persona bilang “Miguel ang inyo principe” (Dan. 10:21), ginhingalanan nga principe sang katawhan sang Dios.  Si Miguel nagpakita sang ulihi sa libro ni Daniel bilang Isa nga nagtindug para sa katawhan sang Dios (Dan. 12:1).  Gikan sa Judas 9, naton-an naton nga si Miguel nga gintawag man nga arkanghel, nagpakig-away batok kay Satanans kag nagbanhaw kay Moises.  Ang Bugna 12:7 nagpahayag nga si Miguel nagtindug bilang pinuno sang langitnon nga mga kasoldadosan, nga nagperde kay Satanas kag sang iya nagpakasala nga mga manugtunda.  Gane si Miguel walay liwan kundi amo si Jesu Cristo.  Kaangay nga ang ginharian sang Persia may yara sang isa ka labaw nga komander, isa ka espiritwal nga pwersa nga nagatindug sa likod sang tawhanon nga lider, gane ang katawhan sang Dios may pinuno man nga komander nga amo si Miguel, nga nagpakig-away kag nagdaug sa pangkabilogan nga inaway para sa ila.

`Basaha ang Colosas 2:15.  Paano naangkon ni Jesus ang kadalag-an sa pangkabilogan nga konplikto?`

Sa aton pag-atubang sa pwersa sang kalautan, sarang kita makaangkon sang pagtoo sa kay Jesus nga aton mangdadaug.  Naperde Niya si Satanas sa pagsugod sang Iya pagministeryo sa publiko.  Sa tion sang Iya pagkabuhi diri sa duta, naperde Niya si Satanas sa kamingawan sang ginsulay Sia, nagpakig-away Sia sa mga demonyo, kag ginhilway Niya ang katawhan gikan sa gahum sang kadulum.  Nalutos ni Jesus ang yawa sang nagpakunokuno ini sa likod sang pagtinguha ni Pedro nga punggan Sia gikan sa pagpadulong sa kalbaryo.  Sa Iya katapusan nga mensahe para sa mga gintoton-an, nagpamolong si Jesus bahin sa Iya nagahilapit nga kamatayon bilang isa ka pagpakig-away, nga matapos sa isa ka malig-on nga kadalag-an batok kay Satanas: “Karon amo ang paghukom sining kalibutan, karon ang punoan sini nga kalibutan sobolon; Kag ako, kon bayawon gikan sa duta, magabuyuk sang tanan nga tawo sa akon kaugalingon” (Juan 12:31, 32).

Kun kis-a nagatolok kita sa palibut, kag tama gid kalain ang nagakalatabo.  Ang Kapintas, imoralidad, kurapsyon, kag mga balatian makita sa bisan diin.  Ang kaaway nga indi nahimo sa unod kag dugo, mapintas nga nagaatake sa aton gikan sa tanan nga mga aspeto.  Apang bisan ano pa kabudlay ang inaway nga aton dapat atubangon, si Jesus magapakig-away para sa aton kag nagatindug bilang aton principe kag Mataas nga Sacerdote sa langitnon nga sanctuario.

`Basaha ang Roma 8:37-39.  Paano naton mahimo ang saad nga mangin isa ka mangdadaug nga mangin matuud nga eksperiensia sa aton kaugalingon nga pagkabuhi bilang mga kristohanon?`