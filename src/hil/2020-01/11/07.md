---
title: 'Dugang Nga Pagtoon'
date: 13/03/2020
---

“.  Sa sulod sang tatlo ka semana si Gabrel nagpakigbato sa pwersa sang kadulum, nga nagtinguha sa pagpabag-o sang impluwensia nga yara sa paminsaron ni Ciro….  Ang bug-os nga mabulig sang langit para sa katawhan sang Dios nahimo.  Ang kadalag-an naangkon gid sang ulihi; ang pwersa sang kaaway napunggan sa bug-os nga kapanahonan ni Ciro, kag sa bug-os nga kapanahonan sang iya anak nga lalaki nga si Cambyses.”—Ellen G. White, Prophets and Kings, pp. 572.

“Daw ano kadaku nga dungug ang napakita sang langit kay Daniel!  Ginpalugpayan Niya ang Iya nahadluk nga alagad kag ginpasiguro sia nga napamatian sang langit ang iya pangamuyo.  Bilang sabat sa sinang hapiit nga pangamuyo, ginpadala ang manugtunda nga si Gabrel agud tandugon ang tagiposoon sang hari ka Persia.  Ang hari nagpamatuk sa pagbuyok sang Espiritu sang Dios sa sulod sang tatlo ka semana samtang nagapuasa kag nagapangamuyo si Daniel, apang ang principe sang langit kag puno sang manugtunda nga amo si Miguel ginpadala agud tandugon ang tagiposoon sang nagapatig-a nga hari para maghimo sang desisyon sa pagsabat sang pangamuyo ni Daniel.”—Ellen G. White, The Sanctified Life, p. 51.

**Mga Palamangkutanon nga Pagadiskusyunan:**

`1.	Bisan pa nga indi kita ang una nga katawhan sa kasaysayan sang kristyanismo nga nakakita sang sini nga kamatuuran, bilang mga Seventh-day Adventist malig-on kita nga nagatudlo bahin sa motibo sang “daku nga pagsumpunganay”, ukon sang panghunahuna nga ang bug-os nga uniberso kabahin sang kaawayon sa tunga ni Cristo kag ni Satanas.  Kag nagapati kita nga ang tagsa ka tawo, sa pagkamatuud nalakip sa sini nga pagsumpunganay.  Ang iban, bisan pa ang indi relihiyoso nga mga tawo nagaestorya nahanungud sa realidad sang isa ka sahe sang inaway nga kun sa diin nadalahig kita tanan.  Ano ang imo nangin personal nga eksperiensia bahin sa daku nga pagsumpunganay? Paano mo nakita nga napahayag ini sa imo kaugalingon nga kabuhi? Ano ang imo naton-an nga sarang man makabulig sa iban nga nagapakigbato sa sini?`

`2.	Basaha ang Efeso 6:10-18.  Talupangda ang maathag nga imahin sang soldado nga gingamit ni Pablo.  Ano nga “mga pagtudlo bahin sa inaway” ang nahatag diri para sa aton sa daku nga pagsumpunganay?`

`3.	Sa Daniel 10:11, sa ikaduha nga tion (tan-awa ang Dan. 9:23) gintawag si Daniel nga hamudot, ukon “hinigugma.”  Ano ang masugid sini sa aton nahangud sa malapit nga kaangtanan, bisan pa emosyonal nga kaangtanan, sa tunga sang langit kag duta?  Ano nga paglaum ang matanyag sa aton sang sining pinolongan sa Bibleya nga makita sa sini nga pagpatuhoy kay Daniel?`