---
title: 'Ang Larawan Ikaduha Nga Bahin'
date: 15/01/2020
---

`Basaha liwat ang damgo kag ang iya sini kahulugan (Dan. 2:31-49).  Ano ang matudlo sini sa aton nahanungud sa ihibalo sang Dios para sa palaabuton kag kasaysayan sang kalibutan?`

Ang tagna nga ginpahayag paage sa damgo ni Nabocodonosor naghatag sang isa ka tagnaanon nga talamdan kag nagserbe bilang talaksan para sa pagtoon sang mas detalyado nga mga tagna sang Daniel 7, 8, kag 11.  Subong man, Ang Daniel 2 indi isa ka kondisyonal nga tagna.  Isa ini ka apocalyptic nga tagna: isa ka napat-ud nga pagtagna sang kun ano nga nakita sang Dios kag matabo gid sa palaabuton.

1. Ang ulo nga bulawan nagarepresentar sa Babilonia (626-539 B.C.).  Sa pagkamatuud, wala sang iban pa nga metal nga makarepresentar sing nagakaigo sa gahum kag manggad sang ginharian sang Babilonia magluwas sa bulawan.  Ang Bibleya nagtawag sini nga “Bulawan nga siudad” (Isa. 14:4) kag “isa ka bulawan nga tagayan sa kamut sang Ginoo” (Jer. 51:7; ekomparar sa Bug. 18:16).  Ang historyan nga si Herodotus nagbalita nga ang bugana nga bulawan nagpatahum sa siudad.
2. Ang dughan kag butkon nga pilak nagarepresentar sa Media kag Persia (539—331 B.C.).  Kaangay nga ang pilak mas kubus ang bili sang sa bulawan, ang Media-Persia nga ginharian wala nakaangkon sang pareho nga kadungganan sang Babilonia.  Dugang pa, ang pilak isa man ka nagakaego nga simbolo para sa Persia tungud nagagamit sila sang pilak sa ila pagpabayad sang buhis.
3. Ang tiyan kag mga paa nga saway nagasimbolo sa Grecia (331—168 B.C.).  Ang Ezequiel 27:3 nagpahayag sang mga Griego bilang nagabaylo sang mga gamit nga saway.  Ang mga soldado nga Griego kilala sa ila hinganiban nga saway.  Ang ila helmet, taming, kag mga wasay ginalakipan sang saway.  Si Herodotus nagasugid sa aton nga si Psammetichus I sang Egipto nakakita sa mga nagapanakop nga mga Griego sang katumanan sang isa ka orakulo nga nagpahayag “kalalakin-an sang saway nga naghalin gikan sa dagat.”
4. Ang batiis nga salsalon nagarepresentar sing sibo sa Roma (168 B.C.—A.D. 476).  Kaangay sang napaathag ni Daniel, ang salsalon nagrepresentar sang nagadugmok nga gahum sang ginharian sang Roma, nga naghari sing malawig sang sa nauna nga mga ginharian.  Ang salsalon isa ka nagakaego gid nga metal para marepresentar sa sini nga ginharian.
5. Ang tiil nga may bahin nga salsalon kag bahin nga daga nagarepresentar sa nabahinbahin nga Uropa (A.D. 476—Ikaduha nga pagkari ni Cristo).  Ang pagsamo sang salsalon kag daga nagasakdag sang nagakaego nga imahin bahin sa kun ano ang natabo pagkatapos sang pagkabungkag sang ginharian sang Roma.  Bisan pa madamo sang mga pagtinguha ang nahimo para mahiusa ang Uropa, gikan sa pagpa-asawa sa mga anak sang hari tubtub sa presente Union sang Uropa, ang pagbahinbahin kag di-paghiusa nagpadayun kag, suno sa sini nga tagna, magapabilin nga amo sini tubtub matukod sang Dios ang walay katubtuban nga ginharian.