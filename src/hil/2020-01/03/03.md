---
title: Pangamuyo
date: 13/01/2020
---

Insegida nga gintipon ni Daniel ang iya tatlo ka mga abyan para sa isa ka pagpangamuyo, nga nagpaathag sa ila nga pagapatyon sila kun indi pag-epahayag sang Dios ang damgo.  Kun makaatubang man kita sang isa ka daku nga problema, dapat man naton kilalahon nga ang aton Dios tuman kadaku nga sarang makasolbar bisan pa sang pinakabudlay solbaron nga mga problema.    

`Basaha ang Daniel 2:17-23.  Ano ang duwa ka sahe sang pangamuyo nga ginpangamuyo diri?`

Duwa ka sahe sang pangamuyo ang namitlang sa sini nga kapitulo.  Ang una amo ang isa ka pagpakitlooy nga pangamuyo nga kun sa diin si Daniel nagpangabay sa Dios nga epahayag ang kaundan sang damgo kag ang iya sini kahulugan (Dan. 2:17-19).  Ang mga pinolongan sa sini nga pangamuyo wala nahatag, apang nasugiran kita nga si Daniel kag ang iya mga kaabyanan “nagpangabay sang mga kalooy sang Dios sang langit nahanungud sini nga tinago, agud nga si Daniel kag ang iya mga kaupdanan indi mawala upud sang iban nga mangin-alamon nga mga tawo sang Babilonia” (Dan. 2:18).  Sang nangamnuyo sila, ginsabat sang Dios ang ila pangabay kag ginpahayag ang kaundan kag kahulugan sang damgo sang hari.  Makasiguro kita nga kun kita mangita sang “kalooy gikan sa Dios sang langit” pagasabton man ang aton mga pangamuyo, bisan pa indi kaangay sa sitwasyon nga makita naton diri, tungud nga ang Dios ni Daniel amo man ang aton Dios.

Bilang sabat sa pagpamati sang Dios sa ila pangamuyo, si Daniel kag ang iya mga kaupdanan ensigida nga nagpanguyo sang pagpasalamat kag pagdayaw.  Gindayaw nila ang Dios bilang amo ang ginhalinan sang kaalam kag nagakontrolar sang yara sa palibut kag sa kasaysayan sang politika.  May yara isa ka importante nga leksyon nga aton maton-an diri.  Sa aton pagpangamuyo kag pagpangabay sa Dios para sa madamo nga mga butang, daw ano ka permi nga kita nagadayaw kag nagapasalamat sa Iya bangud sang pagsabat sa aton mga pangamuyo?  Ang eksperiensia ni Jesus upod sa napulo ka mga aroon nagahatag sang ilustrasyon bahin sa pagkadimapinasalamaton sang tawo.  Sa pulo nga gin-ayo, isa lang gid ang nagbalik nga “naghatag sang himaya sa Dios” (Lucas 17:18).  Ang reaksyon ni Daniel wala lamang nagpaumdum sa aton bahin sa importansia sang pagpasalamat kag pagdayaw, kundi nagapahayag man sa karakter sang Dios nga aton ginapangamuyoan.   Kun magpangamuyo kita sa Iya, makasalig kita nga Iya himoon ang kun ano nga pinakamaayo para sa aton, kag gane dapat kita magdayaw permi kag magpasalamat sa Iya.

`Basaha ang Salmo 138.  Ano ang imo sarang makuha gikan sa sini nga pangamuyo sang pagpasalamat nga sarang makabulig sa imo nga makatoon nga mangin mapinasalamaton sa Dios, bisan ano paman ang imo sitwasyon?`