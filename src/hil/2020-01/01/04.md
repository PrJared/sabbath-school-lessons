---
title:  Ang Apocalyptic nga mga Tagna sa Daniel
date:   31/12/2019
---

Ang mga palanan-awon bahin sa tagna nga nasulat sa libro sang Daniel may kinalain kun ekomparar sa kalabanan nga mga mensahe sang tagna nga napahayag sang iban nga mga manalagna sa Daan nga Katipan.  Ang mga tagna sa Daniel nalakip sa kategoriya sang apocalyptic nga tagna, samtang ang kalabanan nga mga tagna nga iban sa Daan nga Katipan nalakip sa kategoriya sang classical nga tagna.  Ang paghangup sang kinalain sa tunga sang sini nga sahe sang mga tagna importante para sa ensakto nga paghangup sang tagna sa Bibleya.

Ang Apocalyptic nga mga tagna nagapakita sang pipila ka pinasahe nga mga kaundan nga nagapatuhay sa ila gikan sa ginatawag nga classical nga mga tagna:

Mga Palanan-awon kag mga Damgo.  Sa apocalyptic nga tagna, nagagamit ang Dios sang mga damgo kag palanan-awon sa pagpaalinton sang Iya mensahe sa manalagna.  Sa classical naman nga tagna, ang manalagna nagabaton “sang polong sang Ginoo,”—nga sarang malakipan sang mga palanan-awon—isa ka pagpabutyag nga may yara gamay nga kinalain, mga 1600 ka beses sa classical nga mga manalagna.  

Kabilogan nga mga Simbolo.  Samtang nga sa classical nga tagna limitado ang kadamuon sang mga simbolo, kalabalan nagalakip sang mga simbolo nga nagakatabo ukon makita sa kabuhi; sa apocalyptic naman nga tagna ang Dios nagapakita sang mga simbolo kag imahin nga sobra sang sa makita sang tawo, kaangay sang nagasalakot ukon makahaladluk nga kasapatan nga may mga pakpak kag mga sungay. 

Langitnon nga Pagkagamhanan kag wala sing kondisyon.  Ang katumanan sang classical nga mga tagna masami nga nagadepende sa reaksyon sang tawo sa kaundan sang pagpakigkatipan sang Dios sa Israel, samtang ang apocalyptic nga mga tagna wala sing kondisyon.  Sa apocalyptic nga tagna ang Dios nagapahayag sa pagtuhaw kag pagkapukan sang mga ginharian sa kalibutan gikan sa panahon ni Daniel tubtub sa katapusan nga tion.  Ang ini nga sahe sang tagna nasandig sa ihibalo sang Dios bahin sa palaabuton kag pagkagamhanan kag matabo gid ini bisan ano paman ang mangin disisyon sang tawo.

`Basaha ang Jonas 3:3-10.  Isa bala ini ka classical ukon apocalyptic nga tagna?  Epaathag ang imo sabat.  Ano naman ya ang Daniel 7:6?`

Ang paghibalo nahanungud sa sahe sang tagna kaangay sang classical kag apocalyptic nga tagna isa ka daku nga bulig.  Una, ini nga mga sahe nagapakita nga ang Dios nagagamit sang nagkalainlain nga mga pamaage sa pagpahayag sang tagnaanon nga kamatuuran (Heb. 1:1).  Ikaduha, ang kaangay sina nga ihibalo nagabulig sa aton nga maapresyar sing maayo ang katahum kag pagkapinasahe sang Bibleya.  Ikatatlo, ang ini nga ihibalo nagabulig man sa aton nga mahangpan ang mga tagna sa bibleya sa pamaage nga nagahisanto sa mga testimonya sang bug-os nga Bibleya kag mapaathag sing nagakaigo “ang polong sang kamatuuran” (2 Tim. 2:15).

Base sa mga texto kaangay sang Oseas 3:4, 5;  Amos 8:11; kag Zacarias 9:1; ang iban nga mga kristohanon subong nagapaabot nga ang katapusan nga mga hitabo sa kasaysayan sang kalibutan matabo sa natung-an nga sidlangan sang kalibutan.  Ano ang sayup sa sini nga interpretasyon? Paano ang paghibalo sang kinalain sa tunga sang apocalyptic kag classical nga mga tagna makabulig sa aton nga mapathag ang ini nga butang?