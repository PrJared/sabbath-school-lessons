---
title:  "Si Cristo: Ang Sentro sang Daniel"
date:   29/12/2019
---

`Basaha ang Lucas 24:25-27;  Juan 5:39;  kag 2 Corinto 1:19, 20.  Sa ano nga paage nga si Cristo amo ang sentro sang mga Kasulatan?`

Wala sing pagduda nga si Jesus amo ang sentro sang mga Kasulatan, kag nalakip man diri ang Daniel.  Halimbawa: bisan pa sa limitado nga paage, ang kapitulo 1 nagpakita nga ang eksperiensia ni Daniel may kaanggid sa Iya ni Cristo, nga nagbiya sa langit agud magkabuhi sa sining makasasala nga kalibutan kag gin-atubang ang gahum sang kadulum.  Dugang pa, si Daniel kag ang iya mga kaupdanan ginhatagan gikan sa hitaas sang kaangay kay Cristo nga kaalam agud maatubang ang mga kabudlayan bahin sa kultura sang Babilonia.  Ang kapitulo 2 naglaragway sa imahin sang tagnaanon nga bato agud mapakita nga ang ginharian ni Cristo sa ulihi magabulos sa tanan nga mga ginharian sang kalibutan.  Ang kapitulo 3 nagpakita nga ang Dios nagkuha kay Nabocodonosor gikan sa iya ginharian sa sulod sang isa ka tion agud mahangpan sang hari nga ang “Langit Nagagahum” (Daniel 4:26).  Ang pagpabutyag nga ang “Langit Nagagahum” nagapadumdum sa aton nga si Cristo, bilang “Anak sang Tawo” (Dan. 7:13), nagbaton sang paggahum kag ginharian kaangay sang nalaragway sa Daniel 7.  Ang kapitulo 5 nagpakita sang pagkapatay ni Belsasar kag pagkapukan sang Babilonia sa kamut sang mga Persiahanon sa tion sang isa ka kagab-ihon nga may dakung kapistahan kag pagpatuyang.  Naglaragway ini sa kaperdihan ni Satanas kag kalaglagan sang Babilonia sa katapusan nga tion paage kay Cristo kag sang Iya mga manugtunda.  Ang kapitulo 6 nagpakita sang malain nga plano batok kay Daniel sa pamaage nga nagkaanggid ini sa sayup nga panumbungon sang mga pinuno nga sacerdote batok kay Jesus.  Dugang pa, kaangay nga si Haring Dario wala nagmadinalag-on sa patinguha nga maluwas si Daniel, si Pilato wala man nagmadinalag-on sa iya pagtinguha nga maluwas si Jesus (Mat. 27:17-24).  Ang kapitulo 7 naglaragway kay Cristo bilang Anak sang tawo nga nagbaton sang ginharian kag nagdumala sa Iya katawhan.  Ang kapitulo 8 nagpakita kay Cristo bilang isa ka sacerdote sang langitnon nga sanctuario.  Ang kapitulo 9 naglaragway kay Cristo bilang amo ang gindolot nga halad nga ang Iya kamatayon nagpalig-on liwat sang katipan sa tunga sang Dios kag sang Iya katawhan.  Kag ang kapitulo 10-12 nagpresentar kay Cristo bilang si Miguel, ang pinuno, nga nagpakig-away sa pwersa sang yawa kag madinalag-on nga nagluwas sa katawhan sang Dios, bisan pa gikan sa gahum sang kamatayon.

Gane ebutang naton sa aton paminsaron nga si Cristo amo ang sentro sang Daniel.  Sa tagsa ka kapitulo sang sini nga libro may yara pipila ka eksperiensia ukon ediya nga nagapatuhoy kay Cristo.

`Sa tunga sang mga kabudlayan, pagtilaw, ukon bisan pa sa mga tinion sang daku nga kalipay ukon kabuganaan, paano naton maton-an nga huptan si Cristo bilang sentro sang aton kabuhi?  Ngaa tama ka importante nga himoon naton ini?`