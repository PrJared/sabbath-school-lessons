---
title:  Ang Estraktura (Pasunod nga Pagplastar) sang Daniel
date:   30/12/2019
---

Ang pagpasunod sang Aramaic nga bahin sang Daniel nga yara sa kapitulo 2—7 (ang mga bahin sang Daniel nasulat sa Hebreo kag ang iban nga bahin sa Aramaic), nagapahayag sang masunod nga estraktura nga yara sa dalum, nga nagabulig sa pagpalig-on sang ginasentro nga mensahe sang sina nga bahin, kag sang sini nga tolon-an:

- A. Palanan-awon ni Nabocodonosor bahin sa apat ka ginharian (Daniel 2)
    - B. Ginluwas sang Dios ang mga kaupdanan ni Daniel gikan sa nagadabdab nga horno sang kalayo (Daniel 3)
        - C. Paghukom kay Nobocodonosor (Daniel 4)
        - C’. Paghukom kay Belsasar (Daniel 5)
    - B’.  Ginluwas sang Dios si Daniel gikan sa lungib sang leon (Daniel 6)
- A’. Palanan-awon ni Daniel bahin sa apat ka ginharian (Daniel 7)

Ang ini nga sahe sang pagpasunod sa pagsulat nagapatalupangud sa iya pinakapunto paage sa pagbutang sini sa tunga sang estraktura, nga sa sini nga bahin amo ini ang C kag C’ (Daniel 4 kag 5):  Ginkuha sang Dios ang ginaharian gikan kay Nabocodonosor (temporaryo) kag gikan kay Belsasar (permamente).  Gane, ang ginapabutyag sang kapitulo 2—7 amo ang pagkagamhanan sang Dios labaw sang sa mga hari sang duta tungud sia ang nagabutang kag nagakuha sa ila.  

Isa sa pinakaepektibo nga pamaage sa pagpaalinton sang mensahe kag pagpaathag sang punto amo ang pagsulit sini.  Para sa ehemplo, ang Dios naghatag kay Faraon sang duwa ka mga damgo nahanungud sa palaabuton sang Egipto (Gen. 41:1-7).  Sa una nga damgo, ang pito ka matambok nga mga baka ginkaon sang maniwang nga mga baka.  Sa ikaduha nga damgo, ang pito ka matinggas nga uhay ginhalunhon sang pito ka kupus kag huyos nga uhay.  Ang ining duwa ka mga damgo nagapahayag sang pareho nga punto: ang pito ka tuig sang kabuganaan pagasundan sang pito ka tuig nga tiggulutom.

Sa libro ni Daniel, ang Dios naggamit man sang pagsulit.  May yara apat ka tagnaanon nga pagpasunod, nga nagasulit sa kabilogan nga estraktura.  Sa katapusan, ang ini nga estraktura nagapakita sa aton bahin sa pagkagamhanan sang Dios.  Bisan pa nga ang tagsa ka napahayag nga tagna nagapaalinton sang nagkalainlain nga panan-awan, nagatandug sila tanan sa pareho nga panahon sang kasaysayan, gikan sa kapanahonan sang manalagna tubtub sa katapusan, kaangay sa napakita sang diagram nga yara sa idalum:

|Daniel 2|Daniel 7|Daniel 8, 9|Daniel 10-12|
|---|---|---|---|
|Babilonia|Babilonia|||
|Media-Persia|Media-Persia|Media-Persia|Media-Persia|
|Grecia|Grecia|Grecia|Grecia|
|Roma|Roma|Roma|Roma|
|Napundar ang Giharian sang Dios|Langitnon nga Paghukom nga Nagdul-ong sa Bag-ong Duta|Pagtinlo sang Sanctuario|Si Miguel Nagtindog|

`Ano ang daku nga paglaum nga ginapresentar sang sini nga mga texto bahin sa aton ginalauman sa palaabuton? (Dan. 2:44,  Sal. 9:7-12,  2 Ped. 3:11-13.`