---
title:  Dugang nga Pagtoon
date:   03/01/2020
---

“Ang Bibleya nadesinyo nga mangin isa ka giya sa tanan nga nagahandum nga makahibalo sa kabubut-on sang ila Manunuga.  Ginhatag sang Dios sa tawo ang napat-ud nga polong sang tagna; ang mga manugtunda kag bisan pa si Cristo mismo nagkari agud ipahibalo kay Daniel kag Juan ang mga butang nga matabo sa ulihi.  Yadtong mga importante nga butang nga may kaangtanan sa aton kaluwasan wala ginatago.  Wala man sila napahayag sa pamaage nga makalilibog kag mapatalang ang tampad nga nagapangita sang kamatuuran.  Naghambal ang Ginoo paage sa manalagna nga si Habakuk: ‘"Isulat ang palan-awon, kag ipaathag ini,…agud nga magdalagan ang nagabasa sini.’ Habakuk 2:2.  Ang polong sang Dios maathag sa tanan nga nagatoon sini nga may mapinangamuyoon nga tagiposoon.  Ang tagsa ka tampad nga tawo magakari sa kapawa sang kamatuuran. ‘Ang kapawa ginasab-ug tungud sa matarung.’ Salmo 97:11.  Kag wala sing iglesia nga sarang makaangkon sang pagkabalaan magluwas nga ang iya sini mga myembro maukod nga nagapangita sang kamatuuran nga daw kaangay sang natago nga bahandi.”—Ellen G. White, The Great Controversy, pp. 521, 522.

“Ton-e ang kasaysayan ni Daniel kag sang iya mga kaupdanan.  Bisan pa nga nagkabuhi sa kun diin man nga duug, nakaatubang sang tagsa ka sahe sang pagsulay agud makapatuyang unta sang ila kaugalingon, apang ila ginpasidunggan kag ginhimaya ang Dios sa matag-adlaw nila nga kabuhi.  Nakapamat-ud sila nga likawan ang tanan nga kalautan.  Ginpamatukan nila nga sundon ang dalanon sang kaaway.  Kag upod ang bugana nga pagpakamaayo ginpadyaan sang Dios ang ila malig-on nga pagkatampad.”—Manuscript Releases [No. 224], vol. 4 (Ellen G. White Estate, 1990), pp. 169, 170.

**Mga Palamangkutanon nga Pagadiskusyunan**

`1.	Samtang magatoon kita sa libro sang Daniel, isa ka daku nga punto ang aton matukiban.  Ang Dios indi lamang nga may paggahum sa tanan nga mga pungsud kundi nga nakilala man Niya sing hapiit ang kada isa sa aton.  Para sa ehemplo, aton makita sa Daniel 2 nga naghatag Sia sang isa ka damgo sa pagano nga hari.  Ang pagsulod sa panghunahuna sang isa ka tawo samtang sia nagakatulog kag hatagan sia sang isa ka damgo nagapahayag sang isa ka hapiit nga relasyon nga indi naton mahangpan.  Subong man, kaangay sa aton makita, ang kinaiya sang damgo nagapahayag nga ang Dios nagakontrolar bisan pa sa bug-os nga mga ginharian sa kalibutan kag nakahibalo Sia kun ano ang madangtan sang tanan nga butang.  Ano nga pagpaumpaw kag paglaum ang sarang naton makuha gikan sa sini nga pagpahayag sang kamatuuran?  Subong man, ano ang imo mabatyagan nga imo nahibaloan nga ang Ginoo tama ka lapit sa aton sa bagay nga nakahibalo Sia bisan pa sang imo ginapaminsar? Sa sini nga kaundan, ngaa nga ang saad sang kruz nangin tama ka importante?`                                  

`2.	Sa imo klase, diskusyune ang kinalain sa tunga sang classical kag apocalyptic nga tagna.  Ano ang iban pa nga mga ehemplo sa ila nga duwa nga imo makita sa Bibleya?`