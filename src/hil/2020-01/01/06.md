---
title:  Ang Importansia sang Daniel sa Subong nga Panahon
date:   02/01/2020
---

Bisan pa nga nasulat sang sobra na 2,500 ka tuig ang nagligad, ang libro sang Daniel nagapabilin nga importante gyapon para sa katawhan sang Dios sa ika 21 nga siglo.  Talupangdon naton ang tatlo ka mga bahin nga kun sa diin ang Daniel sarang mangin importante para sa aton.

Ang Dios nagadumala gyapon sa aton kabuhi.  Bisan pa nga nagalain ang mga panghitabo, ang Dios nagadumala gyapon kag nagapanghikot paage sa pagbuyok sa binuhatan sang tawo agud makasakdag sang pinakamaayo para sa Iya kaanakan.  Ang eksperiensia ni Daniel sa Babilonia nagkaanggid sang kay Jose sa Egipto kag kay Ester sa Persia.  Ining tatlo ka pamatan-on nangin bihag sa iban nga pungsud kag naidalum sa gahum sang pagano nga nasyon.  Para sa nagatan-aw sa ila daw mga maluya kag napabay-an sila sang Dios.  Apang, ang Ginoo nagpalig-on kag naggamit sa ila sa gamhanan nga pamaage.  Kun makaatubang sang mga pagtilaw, pag-antus, kag pagpamatuk, dumdumon naton kun ano ang nahimo sang Dios para kay Daniel, Jose, kag Ester.  Makasiguro kita nga ang Ginoo nagapabilin nga aton Ginoo, kag wala Niya kita ginapabay-an bisan pa sa tunga sang aton mga pagtilaw kag mga pagsulay.

Ang Dios nagaimpluwensia sa lakat sang kasaysayan.  May mga tinion nga makabatyag kita sang problema bangud sang makalilibog kag walay pasingadtuan nga kalibutan nga puno sang sala kag kapintas.  Apang ang mensahe sang Daniel amo nga ang Dios may yara pagkontrolar.  Sa tagsa ka kapitulo sang Daniel, ang mensahe nagapabalo nga ang Dios nagaimpluwensia sa lakat sang kasaysayan.  Si Ellen G. White nagsiling: “Sa rekord bahin sa kasaysayan sang tawo ang pag-uswag sang mga pungsud, pagtuhaw kag pagkapukan sang mga ginharian, makita nga daw nagadepende sa kabubut-on kag ikasarang sang tawo.  Ang nagatulod sa mga panghitabo daw nadeterminar base sa gahum, ambisyon kag ikasarang sang tawo.  Apang paage sa polong sang Dios nabuksan ang tinago, kag aton makita nga sa likod sang tanan nga panghitabo, gahum, kag mga handum sang tawo yara ang maloloy-on nga Dios, likom kag mapailubon nga nagapanghikot sang Iya kaugalingon nga kabubut-on.”—Education, p. 173.

Ang Dios nagsakdag sang modelo para sa iya katawhan sa katapusan nga tion.  Si Daniel kag ang iya mga abyan nangin modelo para sa pagkabuhi sa sosyodad nga ang mga pagsulondan masami nga nagakontra sang yara sa Bibleya.  Kun nagaatubang sa pagkompormiso sang ila pagtoo kag ginapasunod sa pagsulondan sang Babilonia sa pamaage nga makasikway sang ila nasaad sa Ginoo, nagapabilin sila nga matutum sa Polong sang Dios.  Ang ila eksperiensia bahin sa pagkamatutum kag pagpakigsaad sa Ginoo nagasakdag sa aton sang pagpadasig kun makaatubang kita sang pagpamatuk kag bisan pa paghingabut para maayong balita.  Subong man, si Daniel nagpakita nga posible ang pagserbisyo sa estado kag sosyodad nga nagapabilin gyapon nga matutum sa Ginoo.

`Basaha ang Daniel 9:23;  Daniel 10:11, 12; kag Mateo 10:29-31.  Ano ang masiling sang sini nga mga bersikulo nahanungud sa pagka interesado sang Dios sa aton personal nga mga kahimtangan?`