---
title: 'Ang Himbon Batok Kay Daniel'
date: 10/02/2020
---

`Basaha ang Daniel 6:6-9.  Ano ang panghunahuna sa likod sang sini nga mando? Paano ini nangin isa ka kasaypanan sang hari?`

Si Dario daw nagwa nga buangbuang sa pagpatuman sang mando nga sa wala lang gid madugay gihandum niya nga bawion.  Nadala sia sa siod nga ginplastar sang mga opisyales, nga tama kaalam sa paghampang sang mga sitwasyon sa politika sang bag-o palang napundar nga ginharian.  Ginbahinbahin ni Dario sa mga rehiyon ang iya panggobyerno kag nagpili sang 120 ka mga satrapa agud mahimo nga mas epektibo ang iya pagdumalahan.  Apang, ang ina nga binuhatan ginaupdan sang risgo sa ulihi.  Ang impluwensyado nga gobernador mahapos lang magsugod sang pagrebelde kag magtunga sang ginharian.  Gane, ang sogo nga nagapwersa sa kada isa nga magpangabay sa hari gid lamang sa sulod sang 30 ka adlaw daw isa ka maayo nga estratehiya agud makabuyok sang pag-unong sa hari, gane magapalikaw ini sa bisan ano nga sahe sang pagrebelde.  Apang ang mga opisyales nagpatalang sa hari paage sa pagsiling nga ang ina nga plano may suporta sang “tanan” nga mga gobernador, mga pangulo sang ginharian, mga satrapa, kag mga manuglaygay—isa ka maathag nga sayop, tungud nga si Daniel wala nadala diri.  Dugang pa, ang posibilidad nga tratuhon bilang dios mahimo nga nakapaganyat sa hari.  

Wala sang ebidensia nga ang hari sang Persia nakaage nga nagkabig sang iya kaugalingon bilang dios.  Walay sayapan, ang mando mahimo nga may katuyuan sa paghimo sang hari bilang tiglawas sang mga dios sa sulod sang 30 ka adlaw; kun sayoron, ang pangamuyo sa mga dios dapat mangin paage sa iya.  Ang makasusubo kay ang hari wala nag-imbestigar sang motibo nga yara sa likod sang ila proposal.  Gane, napakyas sia sa paghibalo nga ang kasogoan nga ginatumod nga makapalikaw sa paghimbon isa na mismo ka paghimbon batok kay Daniel. 

Duwa ka aspeto sang sini nga kasogoan ang nagakadapat nga talupangdon.  Una, ang silot sa paglapas sini amo ang pagtagbung sa lungib sang leon.  Bangud nga ang ini nga sahe sang silot wala napahayag sa iban nga bahin, mahimo nga isa ini ka tinuyo nga tugda sang mga kaaway ni Daniel.  Ang mga hari sang una nga yara malapit sa sidlangan nagabutang sang mga leon sa mga hawla agud mabuy-an sila sa nagakaego nga okasyon para sa pagpangayam.  Gane wala sing kakulang sa leon agud maggus-ab sa bisan sin-o nga mangahas sa paglapas sang mando sang hari.  Ikaduha, ang mando indi pwede mabag-o.  Ang pagka indi mabag-o nga kinaugali sang “kasogoan sang mga taga Persia kag Media” namitlang man sa Ester 1:19 kag Ester 8:8.  Si Diodorus Siculus nga isa ka Griego nga Historyan sang una nga panahon, nagmitlang sang isa ka okasyon nga si Dario III nagbag-o sang iya paminsaron apang indi na niya maliwat ang sentensia sa kamatayon nga iya napamatbat sa isa ka enosente nga tawo.