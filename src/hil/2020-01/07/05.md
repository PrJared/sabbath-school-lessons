---
title: 'Sa Lungib Sang Leon'
date: 12/02/2020
---

`Basaha ang Daniel 6:11-23.  Ano ang ginhambal sang hari sa kay Daniel nga nagpahayag kun daw ano ka maayo kag matutum nga saksi sang Dios si Daniel?`

Ang mga manughimbon nakakita gilayon kay Daniel nga nagpangamuyo—amo gid ina ang paghimo sang kun ano nga ginadumilian suno sa mando.  Kag sang gindala nila ang akusasyon sa atubangan sang hari, ginmitlang nila ang ngalan ni Daniel nga may pagpakanubo: “Ina nga Daniel, nga gikan sa mga anak sang kabihagan sang Juda” (Dan. 6:13).  Sa ila mga mata, ang isa sa mga pinuno sang mga opisyales sang ginharian nga paborito sang hari isa lang ka “bihag.”  Dugang pa, ginpakalain nila si Daniel sa hari paage sa pagsiling nga si Daniel “wala magsapak sa imo, O hari, ukon sang pag-dumili nga ginpirmahan mo”.  Karon ang hari nakatalupangod nga natiplang sia paage sa pagpirma sang mando.  Ang texto nagsiling nga “nagpanikasug sia sa pagluwas sa iya tubtub sa pagtunud sang adlaw” (Dan. 6:14).  Apang wala sia sang mahimo para maluwas ang manalagna gikan sa natalana nga silot.  Ang indi mabag-o nga kasogoan sang Media kag Persia dapat maaplikar sa sinulatan.  Gane bisan pa nagapangalag-ag, ang hari nag-isyo sang mando nga etagbung si Daniel sa lungib sang mga leon.  Apang sa paghimo niya sini si Dario nagpabutyag sang isa ka masanag nga paglaum, nga nagatonog kaangay sa isa ka pangamuyo: “ ‘Ang imo Dios, nga gina-alagad mo sing dalayon, sia magaluwas sa imo’ ” (Dan. 6:16).

Ang texto sa Bibleya wala nagsugid kun ano ang ginhimo ni Daniel sa tunga sang mga leon, apang ang isa ka tawo makapaminsar nga nagapangamuyo sia.  Kag ang Dios nagpasidungug sang pangamuyo ni Daniel paage sa pagpadala sang Iya manugtunda sa pagpangapin sa iya.  Sang pagkaaga, nagpabilin nga wala maano si Daniel kag nahanda nga padayunon ang iya buluhaton sa gobyerno.  Sa iya komento sa sini nga hitabo, si Ellen G. White nagsiling: “wala ginpunggan sang Dios ang mga kaaway ni Daniel gikan sa pagtagbung sa iya sa lungib sang mga leon; ginpahanugutan Niya ang mga manugtunda sang yawa kag malaut nga tawo para masunod ang ila gusto; apang para ini sa katuyuan nga mahimo Niya ang pagluwas sa Iya mga alagad nga mangin mas talalupangdon, kag ang kaperdihan sang mga kaaway sang kamatuuran kag matarung mabug-os pagid.”—Prophets and kings, pp. 543, 544. 

`Bisan pa nga ang ini nga estorya may yara malipayon nga katapusan (para kay Daniel), paano ya ang mga hitabo nga bisan pa sang mga yara sa Bibleya (tan-awa para sa halimbawa ang Marcos 6:14-29), wala nagtapos sa pagluwas?  Paano naton ini sila hangpon?`