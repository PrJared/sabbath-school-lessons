---
title: 'Dugang Nga Pagtoon'
date: 14/02/2020
---

Ang pagluwas kay Daniel nasulat sa Hebreo 11.  Ang ginatawag nga “Listahan sang mga Bantog sa Pagtoo” nagasiling nga ang mga manalagna, upod sang ila mga hinimoan, “nakapakipot sa baba sang mga leon” (Heb. 11:33).  Matahum ini, apang dapat man naton hunahunaon nga ang mga baganihan sa pagtoo indi lamang yadtong mga nakalikaw sa kamatayon kaangay kay Daniel, kundi subong man yadtong mga nag-antus kag napatay nga maisog, kaangay sang nasulat sa Hebreo 11.  Ang Dios nagtawag sang iban nga magsaksi paage sa pagkabuhi kag ang iban paage sa pagkapatay.  Gane, ang kasaysayan sang pagluwas kay Daniel wala nagapahangop nga ang pagluwas nahatag sa kada isa, kaangay sang aton naton-an gikan sa madamo nga mga kalalakin-an kag kababainhan nga ginpamatay tungud sang ila pagtoo kay Jesus.  Apang, ang makatalanhaga nga pagluwas kay Daniel wala nagapakita nga ang Dios magaluwas gid gilayon sang tanan Niya nga mga katawhan gikan sa gahum sang sala kag kamatayon.  Mangin maathag ini sa sunod nga mga kapitulo sang Daniel.

**Mga Palamangkutanon nga Pagadiskusyunan:**

`1.	Ang taga France nga si Jean Paul Sartre nagsulat nga “ang pinakamaayo nga paage agud mahangpan ang sadsaran sang lalambuton nga ginahandum sang tawo amo ang pagsiling nga ang tawo isa ka tinuga nga ang iya handum mangin Dios?.” (Jean Paul Sartre, Being and Nothingness: A Phenomenological Essay on Ontology, Washington Square Press, 1956, p. 724).  Paano ini makabulig sa aton nga mahangpan, bisan sa isa lang ka bahin, kun ngaa nga ang hari nahulog sa ila siod?  Ngaa nga  bisan ano man ang estado sang aton kabuhi dapat kita tanan maghalong sa pareho man sini ka delikado nga panghunahuna?  Ano ang iban pa nga mga paage nga posible nagahandum na kita gale nga mangin “kaangay sa Dios”?`

`2.	Ano nga sahe sang pagpanaksi ang aton ginapresentar sa iban bahin sa aton pagkamatutum sa Dios kag sa Iya kasogoan?  Ang mga tawo bala nga nakakilala sa imo magahunahuna nga magatindug kagid para sa imo pagtoo, bisan pa nga madula ang imo trabaho, ukon bisan pa ang imo kabuhi?`

`3.	Ano ang imo nakita kay Daniel nga nakahimo sa iya bilang isa ka tawo nga sarang magamit sang Dios nga epektibo para sa Iya mga katuyuan?  Upod sa bulig sang Ginoo, paano nimo mapatubo sa imo kaugalingon ang pareho man sina nga karakter?`

`4.	Sa ano nga paage nga pwede lang kuntane marasonon ni Daniel ang desisyon bahin sa pagbag-o sang iya pamaage sa pagpangamuyo bangud sang mando? Ukon isa bala ina ka delikado nga kompormiso? Kun amo sina, ngaa man?`