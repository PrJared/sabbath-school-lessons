---
title:  Tarihi İsa
date:  03/06/2020
---

`Matta 26:57–67; Yuhanna 11:45–53; ve Yuhanna 18:29–31 ayetlerini oku. Kayafa kimdi ve Mesih’in ölümündeki işlevi neydi? Pontius Pilatus kimdi ve Sanhedrin’in amaçlarına ulaşması için onun kararı ne şekilde çok önemliydi?`

Kayafa İsa’nın öldürülmesini amaçlayan komployu teşvik eden başrahipti. Onun varlığı Romalılar adına tarih yazan Josefus tarafından da kayda alınmıştır. “O aynı zamanda Kayafa diye de çağrılan Yusuf’u rahiplik görevinden aldı ve bir önceki başrahip Ananus’un oğlu Yonatan’ı bu göreve atadı.”—Josephus Complete Works [Josefus Tüm Eserleri], 18. Cilt, 4. bölüm, s. 381.

1990 yılında Yeruşalim kentinin güneyinde aile fertlerinin kemiklerinin toplandığı on iki kutu bulundu. Bulunan madeni paralar ve çanak çömlek, mezarı milattan sonra birinci yüzyılın ortası olarak tarihlendiriyor. İçinde çok sayıda kemik bulunan, kemik kutularından en gösterişli olanı, “Kayafa’nın oğlu Yusuf” ismini barındırıyor. Birçok araştırmacı, bunun İsa’nın öldürülmesine doğrudan dahil olmuş başrahip Kayafa’nın mezarı ve kemik kutusu olduğu konusunda hemfikir.

1961 yılında, Caeserea Maritima’daki tiyatroda, İmparator Tiberius’un altında Yahudiye valisi olarak görev yapan Pontius Pilatus’un adını taşıyan bir taş yazıt bulunmuştur.

Yani, bu iki vakada da, Mesih’in ölümüyle ilişkili başlıca şahıslardan bazılarının varlığı tarih bilimi tarafından doğrulanmıştır.

İlk iki yüzyılda yaşamış dindışı tarihçiler de Nasıralı İsa’dan bahsetmişlerdir. Romalı tarihçi Tacitus, Mesih ve O’nun Tiberius’un hüküm sürdüğü sırada Pontius Pilatus tarafından infaz edilişi, ayrıca Roma’daki ilk Hristiyanlar hakkında yazmıştır. Roma valisi Genç Plini, M.S. 112–113 tarihlerinde imparator Trajan’a yazarak Hristiyanlara ne şekilde davranması gerektiğini sormuştur. Onları tarif ederken, belirli bir günde gün doğmadan toplanarak, sanki bir tanrıya ilahiler söylediklerini bildirmiştir.

Bu arkeolojik keşifler ve tarihi kaynaklar, İsa’nın varlığına ve ölümü sonrasındaki elli yıl boyunca O’na ibadet edildiğine dair kutsal kitap dışında fazladan bir taslak sağlamaktadır. Müjdelerin kendileri İsa hakkındaki birincil kaynaklardır, bu sebeple İsa ve O’nun yaşamı hakkında daha fazlasını öğrenmek için onları dikkatli bir şekilde çalışmalıyız.

`İmanımızı destekleyen arkeolojik keşiflere sahip olmak iyi olsa da ve bunların varlığı her ne kadar zaman zaman faydalı olsa da, neden imanımızı bunlara dayandırmamayı öğrenmeliyiz?`