---
title:  Daniel, Nebukadnessar ve Babil
date:  02/06/2020
---

Haziran 2007’de, Viyana Üniversitesinden bir araştırmacı British Museum’da bir proje üzerinde çalışırken Babil kralı Nebukadnessar zamanına ait bir tablet buldu. Tablette Yeremya 39:3 ayetinde ismi geçen Babilli memur Nebo– Sarsekim’in adının yazılı olduğunu gördü. Nebo– Sarsekim, Daniel ve Nebukadnessar dönemine ait (arkeoloji sayesinde) yeniden keşfedilen kral ya da memur pek çok kişiden bir tanesi.

`Daniel 1. ve 5.  bölümleri oku. Daniel’in verdiği erken kararlar, Allah’ın onu kulu ve tarih boyunca milyonlarca insanı etkileyecek peygamber olarak kullanması ile ne şekilde örtüşüyor?`

Daniel, hem yediği yemek hem de duası ile ilgili Allah’a sadık kalmayı “yüreğine koydu” (Dan. 1:8 KM). Hayat tecrübesinde erken yaşlarında oluşan bu iyi alışkanlıklar, ona uzun yaşamı boyunca güç veren bir ideale dönüştü. Sonuç olarak yükseklerden gelen açık zihne, bilgeliğe ve anlayışa sahip oldu. Bu durum Nebukadnessar ve Belşassar tarafından fark edilince krallıkta en yüksek mevkilere terfi ettirildi. Fakat belki de daha önemlisi, onun bilgeliği kral Nebukadnessar’ın kendisinin dönüşümünü sağladı (Dan. 4:34–37).

Nebukadnessar Nabopolassar’ın oğluydu. Birlikte eski dünyanın en üstün kentini inşa etmişlerdi (Dan:4:30). Babil kenti, içinde üç yüzden fazla tapınak, seçkin bir saray bulunan, biri dört, diğeri yedi metre kalınlığında devasa çifte surlarla korunan çok büyük bir şehirdi. Surlar, her biri Babil tanrılarının isimlerini taşıyan sekiz ana kapı ile kesiliyordu. En ünlüsü de Almanlar tarafından kazılarak çıkartılan ve Berlin’deki Pergamum müzesinde yeniden inşa edilen İştar kapısıydı.

Daniel 7:4 ayetinde Babil kartalın kanatlarına sahip olan bir aslan olarak betimleniyor. İştar kapısına giden tören caddesi üzerinde sıralanmış 120 aslan heykeli bulunmaktaydı. Kazılar sırasında çıkartılan, bir adamın üzerine atılan dev aslan heykeli, bugün hala kentin dışında ayakta durmaktadır. Bunların hepsi aslanın Büyük Babil’i temsil etmek için uygun bir simge olduğunu kanıtlıyor. Kutsal Kitap tarihi ve onun peygamberlik sözü mesajı doğrulanmıştır.

`Daniel 1:8 ayetinde, Daniel’in “yüreğine koyduğu” söyleniyor. Bu ne anlama geliyor? Senin de yapmak ya da yapmamak konusunda “yüreğine koyman” gereken şeylerden bazıları nelerdir?`