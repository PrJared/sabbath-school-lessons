---
title:  Davut, Süleyman ve Krallık
date:  31/05/2020
---

Davut ve Süleyman’ın krallığı İsrail’in tarihinin altın çağını temsil eder. Peki ya bazılarının iddia ettiği gibi Davut ve Süleyman hiç yaşamadılarsa? Ya da bazılarının yine iddia ettiği gibi, krallıkları Kutsal Kitap’ta tarif edilen kadar geniş değildi ise? Davut olmasa ülkenin başkenti Yeruşalim olmazdı (2Sa. 5:6–10). Davut olmasa, oğlu Süleyman tarafından inşa edilmiş bir tapınak olmazdı (1Kr. :17–20). Son olarak, Davut olmasa, gelecekteki Mesih de olmazdı çünkü Mesih’in Davut’un soyundan olacağı vaat edilmişti (Yer. 23:5, 6; Va. 22:16). İsrail tarihinin tümüyle baştan yazılması gerekirdi. Fakat İsrail’e ve kiliseye benzersiz işlevlerini ve görevlerini veren tam olarak da Kutsal Yazılar’daki bu tarihtir.

`1. Samuel 17. bölümü oku. Allah İsrail’e mutlak zaferi nasıl kazandırıyor? Bu zafer için kim kullanılıyor? Zafer nerede gerçekleşiyor?`

1. Samuel 17:1–3 ayetlerinde savaş hatlarının coğrafi konumlarının ne kadar kesin bir şekilde tarif edildiğine dikkat edin. Khirbet Qeiyafa antik kazı alanı, tam olarak bu bölümde İsrail askerlerinin kamp kurduğu tarif edilen tepelerde bulunmaktadır. Bölgedeki son kazılarda, Saul ve Davut’un zamanından kalma, vadiye bakan devasa surlara sahip bir garnizon kent ortaya çıkartılmıştır. Kazılarda, aynı dönemde inşa edilmiş iki kapı ortaya çıkartıldı. Eski İsrail’deki şehirlerin genelde tek bir kapısı olduğundan, bu özelliği kentin İbranice “iki kapılı” anlamına gelen Şaarayim (1Sa. 17:52) olduğunun belirlenmesine yardımcı olabilir.

Eğer gerçekten öyleyse, o halde kutsal kitaptaki bu eski kenti ilk defa belirledik demektir. 2008 ve 2013 yıllarında, pek çoklarının keşfedilen en eski İbranice yazılar olduklarına inandığı iki yazıt bulundu. Bulunan ikinci yazıda Saul’un oğullarından birinin de ismi olan Eşbaal adı yazılı (1Ta. 9:39).

1993 yılında Tel Dan kentinin kuzeyinde yapılan kazılarda Şamlı kral Hazael tarafından yazılan abidevi bir yazıt bulundu. Yazıtta kralın “İsrail kralı” ve “Davut’un evinin” kralı karşısında kazandığı zafer kaydedilmiş. Bu, Kutsal kitap’taki Davut’un hanedanının tarifi ile örtüşüyor ve Davut’un aynen Kutsal Kitap’ın söylediği gibi tarihte gerçekten var olduğuna dair daha da güçlü bir kanıt oluşturuyor.

`Bazılarının iddia ettiği gibi Kral Davut aslında hiç var olmamış olsa, bunun sonuçları bizim imanımız açısından ne anlama gelirdi?`