---
title:  Kutsal Kitap’ı İmanla Anlamak
date:  09/04/2020
---

`İbraniler 11:3, 6 ayetlerini oku. İman, Allah’ı ve O’nun Sözü’nü anlamak için neden çok gerekli? Allah’ı iman olmadan hoşnut etmek neden mümkün değil?`

Gerçek öğrenmenin tamamı iman bağlamında gerçekleşir. Çocuğun yeni şeyler öğrenmesini mümkün kılan, onun ebeveynlerine karşı olan itirazsız inancıdır. Bu, çocuğun yaşamın ve sevginin temel unsurlarını öğrenmesi için ona rehberlik eden güvene dayalı bir ilişkidir. O halde bilgi ve anlayış, seven ve güvenen bir ilişkiden büyür.

Aynı şekilde, iyi bir müzisyen sadece enstrümanını çalmasını sağlayacak teknik yeterliliğe sahip olduğunda değil, müziğe, besteciye ve enstrümanına olan sevgisini ortaya koyduğunda bir besteyi iyi bir şekilde çalmış olur. Biz de Kutsal Kitap’a sevgi ve iman ruhuyla değil de kuşkuyla ve metodolojik şüpheyle yaklaştığımızda onu doğru bir şekilde anlamıyoruz. Elçi Pavlus şöyle yazmıştı, “İman olmadan Tanrı’yı hoşnut etmek olanaksızdır” (İbr. 11:6). Bu sebeple Kutsal Kitap’ı sadece bir insan kitabı olarak görmek yerine, doğaüstü kökeninin farkında olarak ona imanla yaklaşmak zaruridir.

Yedinci Gün Adventist Kilisesi’nin ilk Temel İnancında Kutsal Yazılar’ın doğaüstü kökenine dair bu anlayış açıkça ifade edilmiştir: Kutsal Yazılar, Eski ve Yeni Ahit, ilahi esinle aktarılmış Allah’ın yazılı Sözüdür. Esinlenen yazarlar, Kutsal Ruh tarafından harekete geçirilerek konuşmuş ve yazmışlardır. Bu Söz’de, Allah insanlığa kurtuluş için gerekli olan bilgiyi vermiştir. Kutsal Yazılar O’nun isteğinin yüce, yetkili ve yanılmaz açıklamasıdır. Karakter standardı, deneyimlerin kriteri, öğretilerin koşulsuz açıklayıcısı ve Allah’ın tarihteki işlerinin güvenilir kaydıdır. (Mez. 119:105; Özd. 30:5, 6; Yşa. 8:20; Yu. 17:17; 1Se. 2:13; 2Ti. 3:16, 17; İbr. 4:12; 2Pe. 1:20, 21.)”

`İnsanlar Kutsal Kitap’a iman davranışıyla yaklaşmadıklarında onu kavrayışlarında neyi ıska geçmiş oluyorlar? Bu iman neden kör değildir? Yani, bu imana sahip olmak için sahip olduğumuz iyi sebepler nelerdir ve iman neden hala Kutsal Kitap’ın gerçekleriyle ilgilenirken bir gerekliliktir?`