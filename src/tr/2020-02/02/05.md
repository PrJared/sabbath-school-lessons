---
title:  Mesih ve Kutsal Yazılar arasındaki Benzerlik
date:  08/04/2020
---

`Yuhanna 1:14; Yuhanna 2:22; Yuhanna 8:31, 32 ve Yuhanna 17:17 ayetlerini oku. İnsan olan Allah’ın Sözü İsa ile, Allah’ın Yazılı Sözü Kutsal Yazılar arasında hangi benzerlikleri görüyorsun?`

İnsan olmuş olan Allah’ın Sözü (yani İsa Mesih) ile Allah’ın Yazılı Sözü arasında benzerlik var. Aynı İsa’nın Kutsal Ruh tarafından doğaüstü bir şekilde oluşturulmuş olmasına rağmen bir kadın tarafından doğrulmuş olması gibi, Kutsal Yazılar da doğaüstü kökene sahip olmasına rağmen insanlar tarafından iletilmiştir.

İsa Mesih zaman ve uzayda bir adam oldu. Belirli zamanda belirli yerde yaşadı. Fakat bu gerçek, O’nun ilahiliğini hükümsüz kılmadı ya da İsa’yı tarihsel açıdan göreceli yapmadı. O, tüm dünyada, tüm zamanlarda, tüm insanlar için yegâne Kurtarıcıdır (bkz. Elç. 4:12). Aynı şekilde Allah’ın Yazılı Sözü de belirli bir zamanda, belirli bir topluma verilmiştir. Aynı İsa Mesih gibi Kutsal Kitap da zamana bağlı değildir, yani belirli bir yer ve zamanla sınırlandırılmamıştır; tersine tüm dünyadaki tüm insanlar için geçerliliğini hala sürdürmektedir.

Allah, Kendisini gösterdiğinde, insan seviyesine inmiş oldu. İsa’nın insan doğası, insani zafiyetlerin tüm alametlerini ve 4000 yıllık yozlaşmanın tüm etkilerini gösteriyordu. Buna rağmen, O günahsızdı. Benzer şekilde, Kutsal Yazılar’ın dili de, kimsenin konuşmadığı ya da anlayamadığı “kusursuz süper-insan” dili değil, beşeri dildir. Her lisanın sınırları vardır fakat insan dilinin Yaratıcısı olan insanlığın Yaratıcısı, isteğini, bizleri yanlış yönlendirmeden insanlara iletme konusunda kusursuz yeterliliğe sahiptir.

Her karşılaştırmanın elbette bir sınırı vardır. İsa Mesih ve Kutsal Yazılar elbette aynı değildir. Kutsal Kitap Allah’ın bir beden alışı değildir. Allah bir kitap değildir. Allah İsa Mesih’te insan oldu. Kutsal Kitap’ı, onun sayfalarında açığa vurulan Kurtarıcı’ya ibadet ettiğimiz için seviyoruz.

Kutsal Kitap benzersiz ve ayrılmaz bir ilahi-insan birliğidir. Ellen G. White bunu açık bir şekilde gördü ve şöyle yazdı: “Ancak Allah tarafından verilen hakikatlerin insan diliyle ifade edildiği Kutsal Kitap, ilahî olanla insani olanın bir birleşimini sunar. Böyle bir birleşim, Allah’ın Oğlu ve İnsanoğlu olan Mesih’in tabiatında mevcuttu. Dolayısıyla, ’Söz, insan olup aramızda yaşadı’ ifadesi Mesih için olduğu kadar, Kutsal Kitap için de geçerlidir.”—Ellen G. White, Büyük Mücadele, s. 8, 9.

`Kutsal Yazılar imanımız için neden temel olmalıdır? O olmasa biz nerede olurduk?`