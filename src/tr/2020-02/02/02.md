---
title:  Kutsal Kitap’ın İlahi Vahyi
date:  05/04/2020
---

`2. Petrus 1:19-21 ayetlerini oku. Petrus, Kutsal Kitap’ın peygamberlik bildirisinin kaynağına olan inancını ne şekilde ifade ediyor?`

Kutsal Kitap başka hiçbir kitaba benzemiyor. Elçi Petrus’a göre, peygamberler Kutsal Ruh tarafından yönlendirilmişlerdi, dolayısıyla ilettikleri mesajın içeriği Allah’tan geliyordu. Onu kendileri uydurmamıştı. Kutsal Kitap’ın peygamberlik bildirisi “uydurma masallar” (bkz. 2Pe. 1:16) değildir, ilahi kökene sahiptir ve bu sebeple doğru ve güvenilirdir. “Allah’ın kutsal adamları, Kutsal Ruh tarafından yönetilmiş olarak konuştular” (2Pe. 1:21 CAN). Allah, İsteğini seçilmiş insanlara bildirdiği vahiy sürecinde, iş başındaydı.

Allah ve belirli kişiler arasındaki doğrudan sözlü iletişim, Kutsal Yazılar’ın kaçınılmaz gerçeklerinden biridir. Bu yüzden, Kutsal Kitap özel, ilahi yetkiye sahiptir ve biz de Kutsal Kitap’ı yorumlarken bu ilahi unsuru dikkate almalıyız. Kutsal Kitap’ı oluşturan kitapçıklar, onları sonuçta kutsal Allah yazmış olduğu için, haklı şekilde “Kutsal Yazılar” (Rom. 1:2, 2Ti. 3:15) diye adlandırılırlar.

Kutsal Yazılar’ın tatbiki amaçları da vardır. “Kutsal Yazılar’ın tümü Tanrı esinlemesidir ve öğretmek, azarlamak, yola getirmek, doğruluk konusunda eğitmek için yararlıdır. Bunlar sayesinde Tanrı adamı her iyi iş için donatılmış olarak yetkin olur.” (2Ti. 3:16, 17).

Biz de ayrıca Allah’ın Söz’ünde açıkladıklarını yaşamımıza uygulamak için Kutsal Ruh’un yardımına ihtiyaç duyarız. Elçi Petrus’a göre Allah’ın ilahi bir şekilde vahyedilmiş olan Söz’ünün yorumu, bizim kendi fikirlerimizle ilgili değildir. Onun anlamını doğru şekilde kavramak için Allah’ın Sözü’ne ve Kutsal Ruh’a ihtiyacımız var.

Kutsal Yazılar aynı zamanda şöyle der, “Gerçek şu ki, Egemen RAB kulu peygamberlere sırrını açmadıkça bir şey yapmaz” (Amos 3:7). Kutsal Kitap’ta “Vahiy” için (Çeşitli biçimlerde) kullanılan kelimeler, daha önce gizli olan bir şeyin artık açığa vurulması ya da ifşa edilmesini ve bu şekilde bilinir hale gelip ortaya çıkarılmasını ifade eder. İnsanlar olarak biz böyle bir açıklamaya ya da aydınlanmaya ihtiyaç duyuyoruz çünkü biz günahımız yüzünden Allah’tan ayrılmış, günahkâr varlıklarız ve bu sebeple O’nun isteğini bilmek için O’na muhtacız.

`O’nun ilahi kökenine inandığımızda bile Kutsal Kitap’a itaat etmek yeterince zor. Peki ya bu ilahi kökene olan güvenimiz sarsılırsa ya da hatta onu sorgulamaya başlarsak ne olur?`