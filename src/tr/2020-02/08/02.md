---
title:  Başlangıçta . . .
date:  17/05/2020
---

`Yaratılış 1:1 ayetini oku. Burada hangi derin gerçekler açıklanıyor?`

Kutsal Kitap en yüce ve en derin sözlerle, basit fakat aynı zamanda dikkatli bir şekilde çalışıldığında sınırsız derinlik barındıran sözlerle açılıyor. Aslında felsefenin en büyük soruları, kimiz, neden buradayız ve buraya nasıl geldik, Kutsal Kitap’ın ilk cümlesiyle cevaplandırılıyor.

Varız çünkü Allah bizi geçmişte belirli bir zamanda yarattı. Kökenlere dair çoğu güncel bilimsel kuramın öğrettiği gibi yokluktan evrimleşmedik, ya da şans eseri, nihai bir amaca, tasarlanmış bir yönelime sahip olmadan var olmadık. Darwin’in evrimi her yönden Kutsal Yazılar’la çelişmektedir ve bazılarının onu Kutsal Kitap’la bağdaştırma girişimleri Hristiyanları gülünç gösteriyor.

Biz Allah tarafından zamanda mutlak bir anda yaratıldık: “başlangıçta”. Bu, Allah’ın bu başlangıçtan önce var olduğu anlamına geliyor olmalı. Yani, Allah zamanın yaratılarak, günlük “akşam ve sabah” ve hepsi dünyanın güneşle ve ayla olan ilişkisiyle belirlenmiş olan aylar ve yıllarla ifade edilmeye başlanmasından önce vardı. Bu mutlak başlangıç, Kutsal Yazılar’ın sürekli olarak doğayı ve Allah’ın yaratıcı işini tekrar doğrulayan diğer ayetleri tarafından da hatırlatılmış ve desteklenmiştir.

`Yuhanna 1:1-3 ve İbraniler 1:1, 2 ayetlerini oku. Yaratılışın aracısı kimdi? O’nun aynı zamanda çarmıhta ölmüş olmasının ne anlama geldiğini düşün.`

Kutsal Kitap, İsa’nın yaratımın aracısı olduğunu öğretiyor. Şöyle diyor, “ Her şey O’nun aracılığıyla var oldu, var olan hiçbir şey O’nsuz olmadı” (Yu. 1:3). O, İsa’nın “aracılığıyla evreni yarattı” (İbr. 1:1, 2). Her şeyin kökeni başlangıçta İsa’da olduğu için, sonunda O’nun başlattığı şeyi tamamlayacağına dair umut besleyebiliriz, çünkü O, “Alfa ve Omega” , “başlangıç ve son” (Va. 1:8, Va. 22:13).

`Allah tarafından yaratılmış olduğunu bilmek neyi değiştiriyor? Buna inanmadığını hayal et. Kendine ve diğer insanlara bakışın ne kadar farklı olurdu? Neden?`