---
title:  Ezber ve Ezgi
date:  25/06/2020
---

`“Aklımdan çıkaramam sözünü, Sana karşı günah işlememek için” (Mez. 119:11).`

Kutsal Yazılar’ı ezberlemek pek çok bereket kazandırır. Allah’ın Sözü’nün değerli metinlerini zihnimizde sakladığımız zaman, hafızamıza işlediklerimizi canlandırabilir ve onu yeni ve değişen şartlara uygulayabiliriz. Kutsal Kitap bu şekilde düşüncemizi, verdiğimiz kararları doğrudan etkilemiş ve değerlerimizle davranışlarımıza tesir etmiş olur. Kutsal Yazılar’ı ezberlemek günlük yaşantımızda Kutsal Kitap’a hayat verir. Dahası, bizim Allah’a ibadet etmemize ve Kutsal Yazılar’a göre imanlı bir hayat yaşamamıza yardımcı olur.

Kutsal Yazılar’ı kelime kelime hatırlamak, ayartmalara ve yanlış yorumlara karşı muazzam bir korumadır. Kutsal Yazılar’ı ezberleyerek öğrenmek, elimizin altında Kutsal Kitap olmadığında bile Kutsal Yazılar’dan alıntı yapabilmemizi mümkün kılar. Bu, ayartmaların ortaya çıktığı ya da aleyhte zorluklarla karşılaştığımız durumlarda, tümüyle muazzam bir güce dönüşebilir. Allah’ın vaatlerini hatırlamak ve zihinlerimizi kendi sorunlarımız yerine Allah’ın Sözü’ne odaklamak, düşüncelerimizi çıkış görmediğimiz zamanlarda bize yardım etmek için binlerce yola sahip olan Allah’a yükseltir.

`Efesliler 5:19 ve Koloseliler 3:16 ayetlerini oku. Allah’ın Sözü’ndeki ezgileri söylemek, Allah’ın zihinlerimizdeki Sözü’nü nasıl pekiştirir ve güçlendirir?`

Kutsal Kitap’ın sözlerini şarkı gibi söylemek de Kutsal Yazılar’ı ezberlemenin etkili bir yöntemi olabilir. Kutsal Yazılar’ın sözleri, en kolay şekilde, şarkı gibi söylendiklerinde hatırlanırlar. Kutsal Yazılar’ın sözlerini güzel ezgilerle birleştirmek, onların bizim zihnimizde daha sağlam bir şekilde demirlemesini sağlayacaktır ayrıca endişeli hislerimizi gidermek için de etkili bir yöntemdir.  Basit ve uyumlu ezgilerle birleştirilen Kutsal Yazı metinleri, çocuklar ve aynı şekilde yetişkinler tarafından da kolaylıkla söylenebilir ve ezberlenebilirler. Kutsal Yazılar çeşitli dünyaca ünlü oratoryolara, senfonilere ve yüzyıllar boyunca Hristiyan kültürünü şekillendirmiş ve etkilemiş diğer müziklere ilham olmuştur. Zihinlerimizi yükselten, düşüncelerimizi Allah ile O’nun Sözü’ne yönlendiren besteler harika bir lütuftur ve hayatlarımıza olumlu etki eder.

`“Müzik gökteki saraylarda Allah’a edilen ibadetin bir parçasıdır, biz de kendi övgü ilahilerimizle göksel koroların ahengine mümkün olduğunca yaklaşmaya çalışmalıyız.”—Ellen G. White, Atalar ve Peygamberler, s. 594.`