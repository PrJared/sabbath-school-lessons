---
title:  Allah’ın Yaşayan Sözü ve Kutsal Ruh
date:  21/06/2020
---

Allah’ın Sözü’nü dikkatle ve uygun yöntemle çalışmak çok önemlidir. Fakat en az onun kadar, belki de daha önemli olan, bizim öğrendiklerimizi uygulamamızdır. Kutsal Kitap’ı çalışmanın nihai hedefi, her ne kadar bu harika olsa da, daha çok bilgiye sahip olmak değildir. Hedef bizim Allah’ın Sözü’nde uzmanlaşmamız değil, Allah’ın Sözü’nün yaşamlarımızı ve düşünme yöntemimizi değiştirerek bizim efendimiz olmasıdır. Gerçekten önemli olan budur. Öğrendiğimiz gerçeği yaşamaya istekli olmak demek, bu kutsal kitap gerçeğine boyun eğmeğe istekli olmak demektir. Bu seçim bazen yoğun bir mücadele doğurur çünkü aklımızda ve hayatımızda kimin üstün olacağı ile ilgili bir çatışma yaşıyoruz. Ve sonuçta seçim yapabileceğimiz sadece iki taraf mevcut.

`Filipililer 2:12–16 ayetlerini oku. Bu ayetler nasıl yaşamamız gerektiği konusunda ne söylüyor?`

Evet Allah bizde çalışıyor fakat bunu Kutsal Yazılar’ı anlamamız için bize bilgelik veren Kutsal Ruh aracılığıyla yapıyor. Dahası, günahkâr insanlar olarak, biz genelde Allah’ın gerçeğine karşıyızdır ve kendi başımıza bırakılmış olsaydık Allah’ın Sözü’ne boyun eğmezdik (Rom. 1:25; Ef. 4:17, 18). Kutsal Ruh olmadan, Allah’ın mesajına karşı bir yakınlık da olmaz. Bunun karşılığında ne umut, ne güven, ne de sevgi olur. Kutsal Ruh aracılıyla “kendisini hoşnut edeni hem istemeniz hem de yapmanız için sizde etkin olan Tanrı’dır” (Flp. 2:13).

Kutsal Ruh, bizi yönlendirerek Kutsal Yazılar’ı daha derinlemesine kavramamızı ve Allah’ın Sözü’nü sevinçle takdir etmemizi arzulayan bir Öğretmen’dir. Hayatlarımızın imanla ve Allah’ın iradesine karşı sevgi dolu bir itaatle dolması için, Allah’ın Sözü’ndeki hakikati bize gösteren ve bu hakikati doğru kavramak için gerekli sezgi gücünü veren de O’dur. “Kutsal Ruh’un yardımı olmadan hiç kimse Kutsal Yazılar’ı açıklayamaz. Fakat alçakgönüllü, öğrenmeye açık bir yürekle Allah’ın Sözü’nü tuttuğunuzda, Allah’ın melekleri gerçeğin kanıtlarıyla sizi etkilemek için yanınızda olacaktır.”—Ellen G. White, Selected Messages [Seçme Mesajlar], 1. kitap, s. 411. Böylelikle, ruhsal gerçekler, ruhen yorumlanır (1Ko. 2:13, 14) ve biz de “her sabah” (Yşa. 50:4, 5) sevinçle Allah’ın Sözü’nü takip edebiliriz.

`Filipililer 2:14–16 ayeti, “yaşam sözüne sımsıkı sarılmamız” gerektiğini söylüyor. Sence bu ne anlama geliyor? Peki bunu nasıl yapabiliriz? Ayrıca benzer bir şey söyleyen Yasanın Tekrarı 4:4 ayetine bak. Tüm bu süreçte bizim işlevimiz ne?`