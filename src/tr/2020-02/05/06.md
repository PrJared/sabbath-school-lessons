---
title:  Sola Scriptura ve Ellen G. White
date:  30/04/2020
---

`Yeşaya 8:20 ayetini oku. Öğretimizin ve doktrinimizin ölçütü olarak Kutsal Kitap’ın “öğretisine ve bildirisine” geri dönmek neden her zaman önemli? Bu, Kutsal Kitap kanununun bir parçasına dönüşmemiş olan peygamberlerin hizmeti için ne anlama geliyor?`

Yedinci Gün Adventistleri olarak Sola Scriptura (yalnızca Kutsal Yazılar) hakkında konuştuğumuzda, kaçınılmaz olarak Allah tarafından esinlenmiş ve O’nun bakiye halkına Allah’ın bir kulu olarak hizmet etmiş olan Ellen G. White hakkındaki soruyla karşılaşıyoruz. Onun yazdıkları ile Kutsal Yazılar arasındaki ilişki nedir?

Ellen G. White’ın yazdıkları üstünkörü bir şekilde okunduğunda bile, Kutsal Kitap’ın onun için temel olduğu ve düşüncesi ile ilahiyatı için merkezi olduğu açıkça görülür. Aslında o defalarca Kutsal Kitap’ın en yüksek yetkili ve iman ile uygulamaya ilişkin tüm konularda nihai ölçüt ve kaide olduğunu doğrulamıştı (bkz. Büyük Mücadele s. 600). Dahası büyük Protestan ilkesi Yalnızca Kutsal Yazılar’ı açıkça desteklemişti (bkz. Büyük Mücadele s.10).

Ellen G. White’ın kendi bakış açısından, onun yazıları, Kutsal Yazılarla karşılaştırıldığında “insanları daha büyük olan ışığa yönlendiren küçük ışıktı”—Ellen G. White, The Bible ( The Advent Review and the Sabbath Herald, 20 Ocak 1903). Onun yazıları herhangi bir ciddi Kutsal Kitap çalışması için asla birer kısa yol ya da yenileme değillerdir. Aslında kendisi şöyle demişti: “Siz Kutsal Yazılar’a aşina değilsiniz. Eğer Allah’ın Sözü’nü Kutsal Kitap standardına ulaşma ve Hristiyan kusursuzluğuna varma arzusuyla çalışmış olsaydınız, Tanıklıklara ihtiyacınız olmazdı. Siz kendinizi Allah’ın esinlenmiş Kitabıyla tanıştırmayı ihmal ettiğiniz için, O, basit, doğrudan tanıklıklarla size ulaşmaya çalıştı.”Ellen G. White, Testimonies for the Church [Kilise İçin Tanıklıklar], 2. cilt, s. 605.

Aslında, onun yazılarının takdir edilmesi gerekir. Kutsal kitap yazarlarının sahip olduğuyla aynı esine sahipler fakat Kutsal Kitap’tan farklı işleve sahipler. Onun yazıları, Kutsal Yazılar’a ek değil, Kutsal Yazılar’a tabidir. O asla yazdıklarının Kutsal Yazılar’ın yerini almasını istemedi; tersine, iman ve uygulamada yegâne kaide olarak Kutsal Kitap’ı yüceltti.

`Ellen G. White’ın hizmetiyle bize ne kadar muazzam bir armağan verilmiş olduğunu düşün. Bir yandan Kutsal Yazılar’ın üstünlüğünü savunmaya devam ederken, ondan gelen harika ışığı daha iyi takdir etmeyi nasıl öğrenebiliriz?`