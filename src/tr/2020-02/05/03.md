---
title:  Kutsal Yazılar’ın Bütünlüğü
date:  27/04/2020
---

Kutsal Kitap’ın kendisi Kutsal Yazılar’ın tümünün Tanrı esinlenmesi olduğunu (bkz. 2Ti. 3:16), Kutsal Yazılar’daki hiçbir peygamberlik sözünün kimsenin özel yorumu olmadığını ve Kutsal Ruh tarafından yöneltilen insanların Tanrı’nın sözlerini ilettiklerini (bkz. 2Pe. 1:20, 21) savunuyor. Kutsal Kitap’ın nihai yazarı Allah olduğuna göre, Kutsal Yazılar’ın çeşitli bölümleri arasında, öğrettiği anahtar konulara dair temel bir bütünlük ve uyum olduğu sonucuna varabiliriz.

`Titus 1:9 ve 2. Timoteos 1:13 ayetlerini oku. Kutsal Kitap’ın bütünlüğü bizim inancımız için neden önemli?`

Kutsal Yazılar, yalnızca kendi içindeki, ilahi esininden kaynaklanan bütünlüğüne dayanarak kendi yorumcusu olarak işlev görebilir. Eğer Kutsal Yazılar öğretilerinde kapsayıcı bir bütünlüğe sahip olmasaydı, karşımıza çıkan herhangi meselede, öğretide uyumu yakalayamazdık. Kutsal Kitap’ın bütünlüğü olmasa, kilisenin elinde doğruyu yanlıştan ayırmak ve sapkınlığa karşı gelmek için hiçbir şey olmazdı. Terbiye ölçütlerini uygulayacak ya da Allah’ın gerçeğinden sapmaları düzeltecek hiçbir temele sahip olmazdı. Kutsal Yazılar, inandırıcılığını ve özgürleştirici gücünü yitirirdi.

Fakat İsa ve kutsal kitap yazarları onun ilahi kökenine dayanan bütünlüğünü biliyorlardı. Bunu, onların sıkça çeşitli Eski Ahit kitapçıklarından eşit ve birbiriyle uyumlu değerde alıntılar yapmalarında görebiliriz (Rom. 3:10–18); Pavlus burada Vaiz [7:20], Mezmurlar [ 14:2, 3; 5:9; 10:7] ve Yeşaya [59:7, 8] kitapçıklarından Kutsal Yazı alıntıları yapıyor.

Kutsal Kitap yazarları, Kutsal Yazıları içinde ana temaların daha da ilerlediği ayrılamaz, uyumlu bir bütün olarak görüyorlardı. Eski Ahit’le Yeni Ahit arasında uyumsuzluk yoktur. Yeni Ahit’te yeni bir müjde ya da yeni bir din de yoktur. Eski Ahit, Yeni Ahit’te geliştirilmiştir ve Yeni Ahit Eski Ahit’in üzerine inşa edilmiştir. Yani, iki Ahit karşılıklı olarak birbirleriyle ilişkilidirler ve bu şekilde birbirlerine ışık tutarlar.

Ayrıca, Kutsal Kitap’ın bütünlüğü, kutsal kitaba dair bir konu çalışırken, öğretimizi sadece yalıtılmış ifadeler üzerine inşa etmek yerine, tüm Kutsal Yazılar’ın (tota scriptura) dikkate alınması gerektiğini işaret eder.

`Kutsal Kitap’ta birbiri ile çelişkili gibi görünen ayetler ya da metinlerle karşılaştığımızda ne yapmalıyız? Onları çözümlemek için nasıl çalışırız?`