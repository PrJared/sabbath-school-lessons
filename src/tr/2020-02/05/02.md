---
title:  Yöneten Ölçü olarak Kutsal Yazılar
date:  26/04/2020
---

Yedinci Gün Adventistleri başlangıçlarından beri kendilerini Kitap’ın insanları, yani Kutsal Kitap’a inanan Hristiyanlar olarak görmüşlerdir. Biz, Sola Scriptura (yalnızca Kutsal Yazılarla) ilkesini doğrulamak için, Kutsal Kitap’ın benzersiz yetkisini kabul ediyoruz. Yalnızca Kutsal Yazılar bizim ilahiyatımız için yöneten ölçüdür ve yaşam ile öğreti için nihai yetkilidir. Dinsel deneyim, insan aklı ya da geleneği gibi diğer kaynaklar Kutsal Kitap’a hizmet ederler. Aslında, Sola Scriptura ilkesi, Kutsal Yazılar’ın yetkisini kilise ve onun yorumuna bağımlı olmaktan koruma amacı taşıyordu fakat aynı zamanda yorumunun standardının Kutsal Kitap dışından kaynaklanması olasılığını da bertaraf etmiş oldu.

`1 Korintliler 4:1–6, ayetlerini, özellikle de Pavlus’un bize “Yazılmış olanın dışına çıkmayın” dediği 6. ayeti oku. Bu nokta bizim imanımız açısından neden bu kadar önemli?`

Yazılmış olanın dışına çıkmama ilkesi, kutsal kitap arkeolojisi ya da tarih gibi diğer çalışma alanlarının sağladığı bilgileri dışarıda bırakmıyor. Diğer alanlar, bazı kutsal kitap unsurlarına ve kutsal metinlerin arka planına ışık tutabilir ve bu şekilde kutsal ayetleri daha iyi anlamamıza yardım edebilirler. Bu ifade, yorumlama işinde kullanılan sözlükler, lügatlar ve diğer kitap ve yorumlar gibi diğer kaynakları da dışarıda bırakmıyor. Fakat Kutsal Kitap’ın doğru yorumlanmasında, Kutsal Yazılar’ın kendisi tüm diğer unsurlardan, tekniklerden ve ikincil yardımlardan daha fazla öneme sahiptir. Diğer bakış açılarının, bir bütün olarak Kutsal Yazılar’ın bakış açısından değerlendirilmeleri gerekir.

Sola Scriptura ilkesini yaşama geçirdiğimizde, olumlu bir şekilde doğruladığımız şey şudur; eğer imanımızın yorumundan bir anlaşmazlık ortaya çıkarsa, o zaman yalnızca Kutsal Yazılar yetki sahibidir ve diğer tüm kaynakları ya da kilise geleneğini aşar ve onları yargılar. Kutsal Kitap’ta yazılmış olanın ötesine geçmemeli ya da dışına çıkmamalıyız. Gerçek Hristiyanlık ve inandırıcı müjde vaazı, Kutsal Yazılar’ın yetkisine sıkıca bağlı olunmasına dayanır.

“Yalnızca Kutsal Yazılar, yeryüzündeki tüm yazıların ve öğretilerin gerçek Rabb’i ve efendisidir.”—Martin Luther, Luther’in İşleri 32. Cilt: Reformcunun Kariyeri II, s. 11, 12.

`Elçilerin İşleri 17:10–11 ayetlerini oku. Bu ayetler, burada Kutsal Yazılar’ın üstünlüğü ile ilgili konuştuklarımıza dair nasıl bilgi veriyorlar?`