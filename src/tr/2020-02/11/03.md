---
title:  Yıl–Gün İlkesi
date:  08/06/2020
---

Tarihselciliğin yorumlama anahtarlarından biri de yıl-gün ilkesidir. Bir çok araştırmacı yüzyıllardır Daniel ve Vahiy’in peygamberlik sözlerine bu ilkeyi uygulamışlardır. İlkenin çıkış noktası çeşitli anahtar metinler ve peygamberlik sözlerinin kendilerinin yakın bağlamlarıdır.

`Çölde Sayım 14:34 ve Hezekiel 4:6 ayetlerini oku. Allah özellikle bu ayetlerde yıl-gün ilkesini ne şekilde ifade ediyor?`

Bu ayetlerde yıl-gün ilkesi tasarısını çok açık bir şekilde görebiliyoruz. Fakat bu ilkeyi kullanarak, Daniel 7:25, Daniel 8:14, aynı zamanda Vahiy 11:2, 3; Vahiy 12:6, 14; ve Vahiy 13:5 gibi zamana dair peygamberlik sözlerinden bazılarını nasıl doğrulayabiliriz?

Daniel ve Vahiy’in bu peygamberlik sözlerinde üç diğer unsur yıl-gün ilkesini desteklemektedir: simgelerin kullanılma şekli, uzun zaman aralıkları ve kendine özgü ifadeler.

İlk olarak, krallıkları simgeleyen canavarların ve boynuzların temsili doğası, zamana dair ifadelerin de aynı şekilde temsili olarak anlaşılması gerektiğini düşündürüyor. Canavarlar ve boynuzlar gerçek anlamlarıyla anlaşılmamalıdırlar. Onlar başka bir şeyin simgesidirler. O halde, peygamberlik sözünün kalanı kelime anlamıyla değil de temsili olarak anlaşılıyorsa, neden sadece zamanla ilgili peygamberlik sözlerini kelimesi kelimesine anlayalım ki? Cevap, elbette öyle yapmamalıyız.

İkinci olarak, peygamberlik sözlerinde tarif edilen olayların ve krallıkların çoğu, onları anlatan peygamberlik sözlerinin kelime anlamlarıyla kabul edilmesini imkânsız kılan, uzun yüzyıllar süren zaman aralıklarını kapsamaktadır. Yıl-gün ilkesi uygulandığında ise, tarihler ve olaylar dikkat çekici bir biçimde birbirine uyuyor. Eğer zamana dair peygamberlik sözleri kelime anlamlarıyla kabul edilse bu mümkün olmazdı.

Son olarak bu zaman aralıklarını belirlemek için kullanılan özgün ifadeler, simgesel bir yorumlamanın gerekliliğini ortaya koyuyor. Diğer bir deyişle, bu peygamberlik sözlerindeki zamanın ifade edilme şekilleri (örneğin Daniel 8:14 ayetindeki “2300 akşam ve sabah”), normal şartlarda zamanı anlatmak için kullanılacak ifadeler değil, bu da bize, tarif edilen zaman aralıklarının kelime anlamlarıyla değil temsili olarak anlaşılmaları gerektiğini gösteriyor.

`Daniel 9:24–27 ayetlerindeki 70 haftalık peygamberlik sözüne bak. Okuduğumuz şu; “Yeruşalim’i yeniden kurmak için buyruğun verilmesinden, meshedilmiş olan önderin gelişine dek” (Dan. 9:25) tam olarak 69 hafta, ya da sadece bir yıl, dört ay ve bir hafta geçecek. Peygamberlik sözü bu şekilde anlaşıldığında hiç mantıklı gelmiyor öyle değil mi? Peki Kutsal Kitap’ın kendi yıl-gün ilkesini uyguladığımızda ve 70 hafta 490 yıla dönüştüğünde ne oluyor?`