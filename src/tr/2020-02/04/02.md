---
title:  Gelenek
date:  19/04/2020
---

Gelenek bizzat kötü değildir. Hayatlarımızdaki tekrar eden işlere belirli bir rutin ve yapı sağlar. Köklerimizle bağlantılı kalmamıza yardım edebilir. Bu yüzden geleneğin dinde de önemli bir işlevi olması şaşırtıcı değil. Fakat aynı zamanda gelenekle bağlantılı bazı tehlikeler de mevcut.

`Markos 7:1–13 ayetleri İsa’nın Kendi zamanındaki bazı insani geleneklere nasıl tepki verdiğine dair bize ne öğretiyor?`

İsa’nın karşı koyduğu gelenek, Yahudi toplumunda öğretmenden öğrenciye dikkatle aktarılmıştı. İsa’nın zamanında, Kutsal Kitap’ın yanı sıra bir değer üstlenmişti. Fakat gelenek uzun zaman içinde büyüme eğilimine sahiptir ve bu şekilde en başta Allah’ın tasarımında olmayan çok sayıda ayrıntı ve unsur gittikçe birikir. Bu insani gelenekler–her ne kadar “atalar” (bkz. Mar. 7:3, 5), yani Yahudi toplumunun dini önderleri tarafından desteklenip saygı görse de–Allah’ın buyruklarına eş değillerdir (bkz. Mar. 7:8, 9). Onlar insani geleneklerdi fakat sonunda, “Tanrı’nın sözünü geçersiz” (Mat. 7:13) kılacak noktaya gelmişlerdi.

`1. Korintliler 11:2 ve 2. Selanikliler 3:6 ayetlerini oku. Allah’ın Sözü ile insani gelenekleri birbirinden nasıl ayırıyoruz? Bu ayrımı yapmamız neden çok önemli?`

Allah’ın yaşayan Sözü, bizde ona karşı saygılı ve imanlı bir tavır oluşmasını sağlar. Bu iman, belirli bir gelenek doğurur. Fakat bizim imanımız, daima isteğini Allah’ın Yazılı Sözü’nde açıklamış olan, yaşayan Allah’a bağlı olmalıdır. Bu sebeple Kutsal Kitap, tüm insani geleneklerin yerine geçen bir işleve sahiptir. Kutsal Kitap, tüm geleneklerin, iyi olanların bile üzerindedir. Allah ve O’nun Sözü’nden doğmuş olan gelenekler, sürekli olarak Kutsal Yazılar’ın cetveliyle sınanmalıdırlar.

`Bizim kilise olarak yaptıklarımız içinde “gelenek” olarak sınıflandırılabilecek ne var? Onları kutsal kitap öğretisinden ayırmak neden her zaman önemli? Cevabını Sebt günü derste söyle.`