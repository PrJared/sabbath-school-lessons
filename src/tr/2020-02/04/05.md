---
title:  Akıl
date:  22/04/2020
---

`2. Korintliler 10:5, 6; Süleyman’ın Özdeyişleri 1:7 ve Süleyman’ın Özdeyişleri 9:10 ayetlerini oku. Düşüncelerimizde Mesih’e bağımlı olmak neden çok önemli? Bilgeliğin başlangıcı neden Rab’den korkmak?`

Allah bize düşünme yeteneği ve akıl vermiş. Her insan davranışı ve her teolojik tartışma, bizim düşünebilme ve sonuçlara varabilme kabiliyetine sahip olduğumuzu varsayar. Biz, akla yatkın olmayan bir inancı desteklemiyoruz. Fakat, 18. yüzyıldaki aydınlanma çağı uyanışında, özellikle de Batı toplumunda,  insan aklı düşünme ve doğru sonuçlara varma kabiliyetimizin çok ötesinde yeni ve baskın bir role büründü.

Bilgimizin tamamen duyularımızdan elde ettiğimiz tecrübelere dayandığını savunan görüşün tersine, insan aklının bilginin ana kaynağı olduğunu savunan başka bir görüş var. Rasyonalizm denilen bu görüş, gerçeğin duyulardan kaynaklanmadığı, tersine düşünsel olduğu ve akıldan türediği düşüncesidir. Diğer bir deyişle, kesin gerçekler vardır ve bizim aklımız doğrudan onları kavrayabilir. Bu, insan aklını gerçeğin sınayıcısı ve standardı yapıyor. Akıl, kilisenin ve daha da önemlisi Allah’ın Sözü olan Kutsal Kitap’ın yetkisi de dahil, diğer her şeyin önünde boyun eğmek zorunda olduğu yeni hakim oldu. İnsan aklı ile belli şekilde açıklanmayan her şey terk edildi ve meşruluğu sorgulandı. Bu tutum Kutsal Yazılar’ın büyük bölümünü etkiledi. İsa’nın bedenen dirilişi, bakirenin doğurması ya da altı gün süren yaratım ve benzeri mucizelerle Allah’ın doğaüstü işlerinin tümü artık doğru ve güvenilir kabul edilmemeye başlandı.

Aslında, bizim muhakeme yeteneğimizin bile günahın etkisi altında olduğunu ve onun Mesih’in egemenliği altına sokulması gerektiği gerçeğini unutmamalıyız. İnsanlar anlama konusunda karanlıktadır ve Allah’a yabancılaşmışlardır (Ef. 4:18). Allah’ın Sözü tarafından aydınlatılmaya ihtiyacımız var. Dahası, Allah’ın bizim Yaratıcımız olduğu gerçeği, kutsal kitap diliyle, insan aklımızın Allah’tan bağımsız ya da kendi kendine işleyen bir şey olarak yaratılmadığını gösteriyor. Tersine, “RAB korkusudur bilgeliğin temeli” (Özd. 9:10, Özd. 1:7 ile karşılaştır). Ancak, Allah’ın Yazılı Sözü ile somutlaşmış olan vahyini hayatlarımızın hakimi olarak kabul ettiğimizde ve Kutsal Kitap’ta yazanı takip etmekte istekli olduğumuzda doğru bir şekilde muhakeme yapabiliriz.

`Yüzyıllar önce, Amerikan başkanı Thomas Jefferson, kendi görüşüne göre akla uygun olmayan her şeyi dışarıda bırakarak kendi Yeni Ahit yorumunu ortaya çıkarmıştı. Diriliş de dahil, İsa’nın neredeyse bütün mucizeleri gitmişti. Sadece bu, gerçeği anlamak için insan aklının sınırları hakkında bize ne öğretmeli?`