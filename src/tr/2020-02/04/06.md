---
title:  Kutsal Kitap
date:  23/04/2020
---

Kutsal Kitap’ın içeriğini, biz insanlara ilham ederek açıklamış olan Kutsal Ruh, bizi asla Allah’ın Sözü’ne aykırı bir şekilde yönlendirmez ya da Allah’ın Sözü’nden saptırmaz. Yedinci Gün Adventistleri için Kutsal Kitap, insan geleneği, deneyimi, aklı ya da kültüründen daha yüksek bir yetkiye sahiptir. Yalnızca Kutsal Kitap, diğer her şeyin onunla sınanması gereken standarttır.

`Yuhanna 5:46, 47 ve Yuhanna 7:38 ayetlerini oku. İsa Mesih’e göre, ruhsal konuları anlamak için nihai kaynak Kutsal Kitap’tır. Kutsal Kitap İsa’nın gerçek Mesih olduğunu ne şekilde doğrulamaktadır?`

Bazı kişiler Kutsal Ruh’tan özel “vahiyler” ve talimatlar aldıklarını iddia etmekteler fakat bunlar Kutsal Kitap’ın açık mesajına ters düşüyor. Onlar için, Kutsal Ruh Allah’ın Sözü’nden daha yüksek bir mertebeye erişmiş. Her kim Allah’ın ilham edilmiş ve Yazılı Sözü’nü hükümsüz kılar ve açık mesajını geçiştirirse, tehlikeli zeminde yürüyor ve Allah’ın Ruhu’nun rehberliğini takip etmiyor demektir. Kutsal Kitap bizim yegâne teminatımızdır. İman ve uygulamaya ilişkin tüm konularda tek güvenilir kaide odur.

“Kutsal Ruh, Kutsal Yazı sayesinde insanların yüreklerine hitap eder ve onların düşüncelerine gerçeği iletir. Böylece kişiyi yanlışlardan uzaklaştırır. İsa, Gerçeğin Ruhu ve Allah’ın Sözü aracılığıyla seçilmiş halkının kendisine yaklaşmasını sağlar.”—Ellen G. White, Sevgi Öğretmeni, s. 664.

Hiçbir zaman Kutsal Ruh’un Allah’ın Sözü’nün yerine geçtiği anlaşılmamalıdır. Aksine, O Kutsal Kitap’la uyum içinde ve onun aracılığıyla çalışarak bizi Mesih’e çeker, böylece Kutsal Kitap’ı ruhsallık için yegâne hakiki standart haline getirir. Kutsal Kitap iyi bir öğreti sağlar (bkz. 1Ti. 4:6), Allah’ın Sözü olduğu için güvenilirdir ve tümüyle kabul edilmesi gerekir. Kutsal Yazılar hakkında karar vermek bizim üzerimize düşmez. Tersine Allah’ın Sözü bizi ve bizim düşüncemizi yargılama yetkisine sahiptir. Sonuçta o, Allah’ın Kendisinin Yazılı Sözü.

`Ruhsal konularda, Kutsal Kitap neden kişisel izlenimlere göre daha güvenilir bir rehberdir? Kutsal Kitap’ı tüm öğretileri, hatta kendi ruhsal tecrübemizi sınamamız gereken standart olarak kabul etmediğimiz zaman bunun sonuçları ne olur? Eğer ruhsal konularda kişiye vahiy son söz ise, bu neden karmaşa ve hatadan başka bir şeye yol açmaz?`