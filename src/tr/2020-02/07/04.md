---
title:  Tekrar, Sözcük Kalıpları ve Anlam
date:  12/05/2020
---

İbrani düşüncesinde, anlamı pekiştiren ve kavramların önemini vurgulayan düşünceleri ifade etmenin birkaç yolu vardır. Avrupa dillerinin tersine İbranicede noktalama işaretleri bulunmaz, bu sebeple dilin yapısı böyle düşünceleri iletmek için farklı yollar geliştirmiştir.

`Yaratılış 1:26, 27 ve Yeşaya 6:1-3 ayetlerini oku. Bu ayetlerde hangi sözler tekrar ediliyor? Bu tekrarlanan sözcükler, tekrar aracılığıyla sunulan farklı kavramlarla ne şekilde yükseltiliyor?`

İbrani yazarın Allah’ın belirli bir sıfatını vurgulamasının yollarından biri, onu üç defa tekrarlamaktı. Yaratılış öyküsü Allah’ın yaratıcı işinin en üst noktası ile ilgili olduğu için, metin yaratılmış insanoğlunun benzersiz önemini vurguluyordu. Bara’ “yaratım” ifadesinin öznesi her zaman Allah’tır. Yani, daha önceden var olan, maddeye bağlı olmaksızın yaratma kudretine sahip olan yalnızca Allah’tır. Ayet burada insanın yaratılışını anlatıyor: “Tanrı insanı kendi suretinde yarattı, onu Tanrı’nın suretinde yarattı. Onları erkek ve dişi olarak yarattı” (Yar. 1:27). “Yarattı” sözcüğünün üçlü tekrarına dikkat edin. Musa, aynı zamanda insanoğlunun O’nun suretinde yaratıldığını vurguluyordu. Bu gerçekler onun vurgusuydu.

Yeşaya’nın görümü ve çağrısında, serafim şu sözleri tekrarlıyor, “Her şeye Egemen RAB, kutsal, kutsal, kutsaldır” (Yşa. 6:3). Varlığı tapınağı dolduran heybetli Allah’ın kutsallığına vurgu yapılıyor. Bu kutsallığı aynı zamanda Yeşaya’nın Her Şeye Gücü Yeten’in karşısında durduğunda söylediği sözlerde görüyoruz: “Vay başıma! Mahvoldum” (Yşa. 6:5). Yeşaya gibi bir peygamber bile Allah’ın kutsallığı ve kişiliği ile karşılaştığında kendi değersizliğinde iki büklüm oldu. Yani, burada, Pavlus insanoğlunun günahkârlığını ve bir Kurtarıcı’ya duyulan ihtiyacı izah etmeden çok yıllar önce bile (Romalılar 1–3), Kutsal Kitap’ın, “iyi” bir insan olan Yeşaya örneğini kullanarak, insanlığın düşkün doğasını açıkladığını görebiliriz.

Daniel kitapçığı 3. bölümde “Kral Nebukadnessar’ın dikmiş olduğu heykel” ifadesi (bazı farklılıklarla) tekrarlanıyor (Dan. 3:1, 2, 3, 5, 7, 12, 14, 15, 18). Bu ifade ya da türevleri, Allah’ın kendisine Daniel aracılığıyla açıklamış olduğu heykele (Dan 2:31–45) rağmen, Nebukadnessar’ın yaptıklarını mukayese etmek için, bölüm içerisinde tam on defa tekrarlanıyor. Burada, ibadet edilmeye layık yegâne Varlık, tek gerçek Allah’ın varlığına rağmen, insanoğlunun kendisini tapınılacak bir tanrıya dönüştürme çabasına vurgu yapılıyor.