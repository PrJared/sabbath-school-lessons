---
title:  Kutsal Yazılar’ı Anlamak
date:  10/05/2020
---

`2. Timoteos 3:16, 17 ayetlerini oku. Kutsal Kitap bize hangi amaçlarla verilmişti?`

Kutsal Kitap, Allah’ın tarihteki işi ile düşmüş insanoğlu ırkını kurtarma tasarısına bir tanık olarak ve bizi doğruluğun tüm yollarıyla ilgili bilgilendirmek için yazılmıştı. Rab bunu insan dili kullanarak yapmayı seçti ve bu şekilde O’nun düşünceleri ve fikirleri insan sözcükleriyle görünür oldu. Allah İsrail’i Mısır’dan kurtararak, mesajını tüm halklara iletmek için belirli bir ulusu seçti. Bu ulusun, Sözü’nü kendi dilleri İbraniceyi (birkaç kısmı da İbranice ile aynı aileden gelen Aramice’yi) kullanarak nakletmelerini mümkün kıldı.

Grek kültürünün yükselişi, Yeni Ahit’in o dönemde dünyanın o bölgesinde yaygın şekilde kullanılan Grek dili vasıtasıyla nakledilmesini mümkün kılarak yeni bir fırsat doğurdu. (Aslında, Eski Ahit’in bile Grekçe bir tercümesi mevcuttu.) Bu “evrensel” dil, Mesih’in ölümünden sonra, elçilerin ve ilk kilisenin, yeni müjdeci gayretiyle mesajı uzaklara ve geniş alanlara yaymalarını sağladı. Daha sonra, Elçi Yuhanna “Tanrı’nın sözüne ve İsa Mesih’in tanıklığına -gördüğü her şeye- tanıklık” (Va. 1:2) etti. Bu şekilde, Kutsal Kitap, Kutsal Yazılar’ın ilk yazarından son yazarına kadar, bu esinlenmiş “tanıklığın” ve “şahitliğin” devamlılığının göstergesidir.

`Yasa’nın Tekrarı 32:46, 47 ayetlerini oku. İsrail’in çocuklarının “bu yasanın bütün sözlerine” (Yas. 32:46), Tevrat’a ya da “talimata” itaat etmeleri neden çok önemliydi? Allah’ın Sözü günlerimizi nasıl uzatır? Bu, bugünkü bağlamımızda ne anlama geliyor olabilir?`

Bazı halklar sadece Kutsal Kitap’ın anadillerinde yapılmış bir tercümesine değil aynı zamanda kendi dillerindeki çeşitli sürümlerine de sahipler. Diğerlerinin elinde ise varsa ancak bir tercüme mevcut. Fakat elinizde hangisi olursa olsun, anahtar nokta Allah’ın Sözü olarak onu el üstünde tutmak ve en önemlisi öğrettiklerine itaat etmektir.

`Allah’ın Sözü’ne itaat etmek ve aynı zamanda onu çocuklarına öğretmek neden “boş bir şey” (Yas. 32:47 KM) değildir?`