---
title:  Allah’ın Yaşayan Söz’ü
date:  29/03/2020
---

Söylenilen en önemli sözler genellikle kişinin söylediği son sözlerdir. Kutsal Kitap’ın ilk beş temel kitapçığının yazarı olan Musa, ölümünden hemen önce halkına bir ezgi söylemişti (Yas. 31:30–32:43).

`Yasanın Tekrarı 32:45-47 ayetlerini oku. Musa, Allah’ın Sözü’nü ve onun Vaat Edilen Ülke’ye girmek üzere olan İbraniler’in yaşamlarındaki etkisini nasıl tarif ediyor?`

Musa’nın son sözleri içinde çok güçlü bir uyarı var. Musa, insanların gönüllerini Allah’ın kendisi aracılığıyla onlara söylediği sözlere bağlayarak, yaşamları boyunca odaklarının Allah’ta ve O’nun iradesinde kalması gerektiğini vurgulamak istemişti. Her nesil, bu sözleri çocuklarına öğreterek Allah’ın kurtuluş tasarısı antlaşmasının devamlılığını sağlayacaktı. Onların istedikleri sözleri seçmelerinin ve tercih etmelerinin değil, “bu yasanın bütün sözlerine” (Yas. 32:46) itaat etmelerinin gerekli olduğuna dikkat edin.

Dünya’nın tarihinin sonunda, Allah’ın, Kutsal Yazıların tümüne sadık kalmış, yani Allah’ın emirlerine yerine getiren ve İsa’nın imanına sahip olan bir halkı olacak (Va. 14:12). Bu kişiler, Kutsal Kitap’ın öğretisine sadık kalacak çünkü o sadece yeryüzünde daha zengin bir hayatı değil, aynı zamanda İsa’nın bizim için hazırladığı evde ebedi bir kaderi de teminat altına alıyor (Yu. 14:1–3).

`Yuhanna 1:1–5, 14; Yuhanna 14:6 ayetlerini oku. Bu ayetler İsa ve ebedi hayat hakkında bize ne öğretiyor? Söz’ün insan olup aramızda yaşaması, Kutsal Yazıların vahyedilmesi ve esinlenmesiyle ne şekilde ilişkili?`

Tüm Kutsal Yazıların odağı ve gayesi İsa’dır. O’nun Mesih olarak beden alıp gelmesi Eski Ahit vaatlerinin tamamlanmasıydı. Çünkü O yaşadı, öldü ve yeniden yaşıyor. Bu sadece Kutsal Yazıların doğrulanması değil, aynı zamanda daha da iyisi, tümden yeni bir varoluşta ebedi hayat vaadidir.

`Yasanın Tekrarı 32:47 ayetini bir daha oku. Allah’ın Sözü’ne itaatin senin için “boş sözler” olmadığı gerçeğini kendi yaşamında ne şekilde tecrübe ettin? Allah’a iman ve O’nun Sözü’ne itaat neden hiç bir zaman boşuna değildir?`