---
title:  Söz’ün Dönüştürücü Gücü
date:  02/04/2020
---

`2. Krallar 22:3–20 ayetlerini oku. Kral Yoşiya’nın kıyafetlerini yırtmasına sebep olan nedir? Onun keşfi sadece kendisini değil, tüm Yahuda ülkesini nasıl değiştiriyor?`

M. Ö. 621 yılında Yoşiya aşağı yukarı 25 yaşındayken, Başkâhin Hilkiya “Yasa Kitabı’nı” buldu. Bulduğu, Musa’nın ilk beş kitabı ya da Yasanın Tekrarı kitapçığı olabilir. Babası Amon ve en kötü büyükbabası Menaşşe’nin hüküm sürdüğü dönemde, bu tomar, Baal, Aşera ve “gök cisimlerine” tapınma sırasında kayıp olmuştu (2Kr. 21:3–9). Yoşiya antlaşmanın hükümlerini duyduğunda, son derece endişelenerek kıyafetlerini yırttı çünkü kendisinin de halkının da gerçek Allah’a ibadet etmekten ne kadar uzaklaştıklarının farkına vardı. Hiç vakit kaybetmeden tüm ülkede ıslahat çalışması başlattı, yüksek yerleri yıktırdı ve yabancı tanrılar için yapılan putları yerle bir ettirdi. İşi bitirdiğinde Yahuda’da ibadet edilecek sadece tek bir yer kaldı: Yeruşalim’deki Allah’ın tapınağı. Allah’ın Sözü’nün keşfi, suçluluğun farkına varılmasının, tövbenin ve değişim için gerekli olan kuvvetin yolunu açtı. Bu değişim Yoşiya ile başladı ve sonunda Yahuda’nın tümüne yayıldı.

`Kutsal Kitap, bizim yaşamımızı değiştirme ve kurtuluşa giden yolu bize gösterme gücüne sahip olduğuna dair bize nasıl güvence veriyor? Yuhanna 16:13; Yuhanna 17:17, İbraniler 4:12 e Romalılar 12:2 ayetlerini oku.`

Kutsal Kitap’ın gücüne en kuvvetli şekilde tanıklık edecek olan şeylerden biri de, bir kişinin değişen hayatıdır. İnsan günahını ve ahlâksızlığını baştan aşağı kesip atan ve bizim gerçek insani doğamız ile bir Kurtarıcı’ya duyduğumuz ihtiyacı ortaya çıkaran Söz’dür.

Tarih içinde oluşturulan, peygamberlik sözü ile doldurulan ve yaşamı değiştirme gücüne sahip olan Kutsal Kitap gibi kendine özgü bir kitap, aynı zamanda kendine özgü bir biçimde yorumlanmalıdır. O, diğer kitaplar gibi yorumlanamaz çünkü Allah’ın yaşayan Söz’ü, bizi “gerçeğe” (Yu. 16:13) yöneltsin diye Ruh’unu göndermeyi vaat etmiş olan yaşayan bir Mesih’in ışığında anlaşılmalıdır. O halde, Allah’ın gerçeğinin bir açıklaması olan Kutsal Kitap, kendi içinde yorumlama ilkelerini barındırmalıdır. Bu ilkeler, Kutsal Yazılar’ın yazarlarının Kutsal Yazıları nasıl kullandıklarına ve Kutsal Yazılar’ın kendilerini yorumlamalarına izin verdiklerinde onun ettiği rehberlik çalışılarak bulunabilir.