---
title:  Düz bir Dünya?
date:  24/05/2020
---

Eski dünyada birçoklarının dünyanın düz olduğunu sandığına yaygın olarak  inanılır. Fakat çoğu kişi, çeşitli sebeplere dayanarak dünyanın küre olduğunu anlamıştı. Buna rağmen, günümüzde bile bazıları Kutsal Kitap’ın kendisinin dünyanın düz olduğunu öğrettiğini iddia ediyorlar.

`Vahiy 7:1 ve 20:7, 8 ayetlerini oku. Bu ayetlerin konusu nedir? Daha da önemlisi, düz dünya mı öğretiyorlar?`

Bu ayetlerin yazarı olan Yuhanna, göğün dört meleğinin yeryüzünün dört köşesinde durup, dört rüzgarı tuttuğu bir son zaman peygamberlik sözü yazıyor (bkz. Va. 7:1). Melekleri dört pusula noktasına bağlamak için “dört” sözcüğünü üç kere tekrarlıyor.

Kısacası, bugün bizim de örneğin “gün batıyor” ya da “rüzgar doğudan esti” ifadelerini kullanırken yaptığımız gibi mecazlı bir dil kullanıyor. Bu peygamberlik sözü ayetlerini, metnin bağlamı kuzey, güney, doğu ve batı yönlerini belirtmek için mecaz kullanıldığını göstermesine rağmen, kelimesi kelimesine yorumlamakta ısrarcı olmak, bu ayetleri bağlamından kopartıp onlara aslında söylemedikleri bir şey söyletmektir. Sonuçta, İsa “kötü düşünceler, cinayet, zina, fuhuş, hırsızlık, yalan yere tanıklık ve iftira hep yürekten kaynaklanır” (Mat. 15:19) dediğinde insan psikolojisinden ya da gerçek anlamda insanın yüreğinden bahsetmiyordu. Ahlaki bir konuya dikkat çekmek için mecaz kullanıyordu.

`Eyüp 26:7-10 ve Yeşaya 40:21, 22 ayetlerini oku. Bu ayetler yeryüzünün doğası hakkında bize ne öğretiyor?`

Eyüp 26:7 ayetinde yeryüzünün, gökte asılı bir şekilde durduğu anlatılır: “O boşluğun üzerine kuzey göklerini yayar, Hiçliğin üzerine dünyayı asar.” Yeryüzü bir “halka” ya da küredir (Eyüp 26:10). Yeşaya 40:22 ayeti şöyle der:, “Gökkubbenin üstünde oturan RAB’dir,  Yeryüzünde yaşayanlarsa çekirge gibidir. Gökleri perde gibi geren, Oturmak için çadır gibi kuran O’dur.”

`Kendini binlerce yıl önce yaşamış olan birinin yerine koy. Yeryüzünün hareket ettiğine dair elinde hangi kanıtlar olurdu? Ya da onun olduğu yerde durduğuna dair eldeki kanıtları daha mı ikna edici bulurdun? Veya onun düz ya da küre olduğuna dair hangi kanıtları bulurdun?`