---
title:  Ön Kabuller
date:  03/05/2020
---

`Luka 24:36-45 ayetlerini oku. Kutsal Yazılar’a gayet aşina olan öğrencilerin, öngörülen olaylar kendi gözleri önünde gerçekleştiğinde bile Allah’ın Sözü’nün gerçek anlamını görmelerine ne engel olmuştu?`

Kutsal Yazılar’ın metni ile boş bir zihinle karşılaşmış kimse yoktur. Her okuyucu, her Kutsal Yazı öğrencisi, Kutsal Kitap’ın karşısına kaçınılmaz olarak yorumlama sürecini etkileyen belirli bir geçmişle ve kişisel tecrübelerle çıkar. Öğrencilerin bile, Mesih’in kim olduğu ve ne yapması gerektiğine dair yaşadıkları dönemin beklentilerine dayanan kendi kişisel fikirleri vardı. Onlar, kutsal kitap metnini daha açık bir şekilde kavramalarına engel olan kuvvetli kanılara sahiptiler, bu da neden sıklıkla İsa’yı ve O’nun yaşamı, ölümü ve dirilişi etrafında gerçekleşen olayları yanlış anladıklarının anlaşılmasına yardımcı oluyor.

Her birimizin, Kutsal Kitap’ı yorumlarken var saydığımız ya da–hatta farkında olmayarak ya da bilinçsizce–kabul ettiğimiz bu dünyayla ilgili, mutlak hakikatle ilgili, Allah’la ilgili bazı inançları var. Hiç kimse Kutsal Kitap’a boş bir zihinle yaklaşmaz. Örneğin bir kişinin dünya görüşü kesin olarak Allah’ın herhangi doğaüstü müdahalesini kabul etmiyorsa, o kişi Kutsal Yazılar’ı Allah’ın tarihte gerçekleştirdiklerinin doğru ve güvenilir bir bildirisi gibi okuyup anlamayacak, onu doğaüstü gerçeğini kabul eden kişilere göre çok farklı bir şekilde yorumlayacaktır.

Kutsal Kitap’ı yorumlayanlar, kendilerini kendi geçmişlerinden, tecrübelerinden, yerleşmiş fikirlerinden, peşin hükümlü düşünce ve görüşlerinden tamamıyla soyutlayamazlar. Katî tarafsızlık ve mutlak nesnellik elde edilemez. Kutsal Kitap çalışması ve ilahiyata dair düşünceler, her zaman dünyanın ve Allah’ın doğası hakkındaki ön kabullerin arka planına dayanılarak gerçekleşir.

Fakat iyi haber şu ki, Kutsal Yazılar’ı açık bir zihin ve dürüst bir yürekle okuduğumuzda, Kutsal Ruh bizim sınırlı bakış açılarımızı ve ön kabullerimizi açabilir ve düzeltebilir. Kutsal Kitap sürekli olarak çok farklı geçmişlere sahip kişilerin Allah’ın Sözü’nü anlayabildiklerini çünkü Kutsal Ruh’un bizi tüm gerçeğe yönelttiğini doğrulamaktadır (bkz. Yu. 16:13).

`Senin dünyaya dair ön kabullerinden bazıları neler? Söz’ün kendisi, senin düşüncelerini Kutsal Kitap’ın öğrettiği gerçeklikle daha uyumlu olması için yeniden şekillendirebilsin diye, onların Allah’ın Sözü’ne teslim olmalarını nasıl sağlayabilirsin?`