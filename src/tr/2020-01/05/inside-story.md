---
title:  Inside Story
date:   31/01/2020
---

#### Kafkasya’da Mesih’i Bulmak

_Andrew McChesney, Adventist Müjdeleme_

Bir grup Amerikalı güney Rusya’daki Volgodonsk kentinde Quiet Hour (sakin saat) sağlık fuarı düzenlediğinde, 17 yaşındaki Stepan Avakov tercümanlık için gönüllü oldu. Fuar bittiğinde organizatör Vincent Page Stepan’ı Kuzey Kafkasya bölgesinde kurulacak fuara davet etti. Mevsim yazdı ve Stepan’ın başka bir işi yoktu. Annesine danıştı.

Annesi “Gitsene” dedi. “İngilizceni geliştirirsin.”

Yerel kilisenin pastörü Veniamin Tarasyuk da onay verdi, fakat ekledi: “Unutma, vaftiz olmak isersen geri dön, ben seni vaftiz ederim.”

Stepan afalladı. Deli misin? diye düşündü. Vaftiz olmaya niyetim yok.

Fakat sonraki iki ay boyunca, çeşitli kasabaları ziyaret ettiği sırada Yedinci Gün Adventist hayatı yaşadı. Adventist organizatörler erken kalkıyor, Kutsal Kitap okuyor, dua ediyor ve sonra sabah ibadetlerini beraber yapıyorlardı. Stepan’a göre bu yepyeni bir dünyaydı.

Bir gün Vincent Stepan’ı sıradaki durak olan Litvanya’ya çağırdı. Ancak Stepan pasaportunu evde bırakmıştı. Vincent ona 100 dolarlık bir banknot verdi.

“Eve git, pasaportunu al ve bir gün içinde geri gel” dedi.

Ertesi sabah genç adam sabahın 5’inde, her zamankinden daha erken, oteldeki yatağından kalktı. Kasabadan nasıl çıkacağını bilmiyordu. Otelden çıkarken dua etti: “Tanrım, eğer varsan, beni otobüs terminaline götür.”

Stepan yürümeye başladı ve otobüs terminalini buldu, buna kendi de şaştı. Bir otobüs açık kapılarla orada bekliyordu. İçeride yolcular söyleniyorlardı: “Şoför, niye bekliyoruz? Gidelim artık!” Stepan yerine geçtiği an kapılar kapandı ve otobüs hareket etti.

Gün boyu benzer mucizeler gerçekleşti. O gece Stepan pasaportuyla otele döndüğünde, yatağının yanında diz çöktü. “Tanrım, şimdi Senin var olduğunu biliyorum” dedi. “Beni sevdiğini gösterdin ve beni Kendine çekiyorsun. Şu andan itibaren, Sen benim Rabbim’sin ve Senin bende yaşamanı istiyorum.”

Sabahleyin Stepan Vincent’e pasaportunu gösterdi. “İşte pasaportum” dedi. “Ancak daha önemli bir şey oldu. Dün gece Hristiyan oldum.” Vincent ve diğer işçiler o an kendiliğinden, sevinçle alkışladılar.

Stepan üç hafta sonra, 10 Eylül 1993’te Pastör Veniamin tarafından vaftiz edildi.

Altı yıl sonra, Pastör Veniamin Stepan’ın kayınpederi oldu.

Şimdi 42 yaşında olan Stepan, Birleşmiş Milletler’de ve diğer kuruluşlarda profesyonel tercümanlık yapıyor. Ayrıca Rusya’da yetimlere yardım eden bir örgütün kurucusu ve yöneticisi.

Kendisinin ihtida öyküsü, söylediğine göre Romalılar 5:1 ayetinde bulunuyor: “Böylece imanla aklandığımıza göre, Rabbimiz İsa Mesih sayesinde Tanrı'yla barışmış oluyoruz.”

Stepan (resimde) “Bu ayet benim ihtida öykümü yansıtıyor” dedi.