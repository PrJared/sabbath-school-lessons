---
title:  Gözleri Göğe Çevirmek
date:   29/01/2020
---

`Daniel 4:34–37 ayetlerini oku. Kral için işler nasıl ve neden değişiyor?`

Allah, Nebukadnessar’ın garip bir hastalığa tutulmasına izin veriyor, fakat sonunda akıl sağlığını ona kolaylıkla geri kazandırıyor. İlginç bir şekilde, peygamber tarafından öngörülen yedi yılın sonunda, hasta kral gözlerini göğe kaldırdığında her şey değişiyor (Dan. 4:34).

“Nebukadnessar yedi yıl boyunca tüm tebaası için bir hayret kaynağı oldu; yedi yıl boyunca tüm dünyanın karşısında aşağılandı. Bundan sonra akıl sağlığı geri verildi, böylece Göğün Tanrısı’na tevazuyla bakarak, cezalandırılışındaki ilahî eli fark etti. Halka duyuru yaparak, suçunu itiraf ve sağlığını geri kazanışındaki Allah’ın büyük merhametini ikrar etti.”—Ellen G. White, Peygamberler ve Krallar, s. 520.

Gözlerimizi göğe kaldırdığımızda büyük değişimlerin gerçekleşebileceğine şüphe yok. Anlayışı yerine gelir gelmez, kral dersini aldığını belli ediyor.

Fakat bu öykü Nebukadnessar’la ilgili olduğundan çok Allah’ın merhametiyle ilgili. Kral, İsrail’in Tanrısı’nı yaşamının Rabb’i olarak kabul etmek için daha önce eline geçen üç fırsatı kaçırmıştı. Dört Yahudalı sürgün gencin sıra dışı bilgeliğini fark ettiğinde (Daniel 1), Daniel düşünü yorumladığında (Daniel 2) ve üç İbrani adam kızgın fırından kurtarıldığında (Daniel 3) kendisine bu fırsat verilmişti. Sonuçta bu kurtarılış kibrini kırmadıysa, ne kıracaktı ki? Hükümdarın inatçılığına rağmen, Allah ona dördüncü bir şans verdi, sonunda kralın kalbini kazandı ve onu kraliyet makamına geri döndürdü (Daniel 4). Nebukadnessar’ın öyküsünün gösterdiği gibi, Allah bize Kendisiyle doğru ilişkiyi yeniden kazandırmak için fırsat üzerine fırsat verir. Pavlus’un yüzyıllar sonra yazdığı gibi, Rab “bütün insanların kurtulup gerçeğin bilincine erişmesini ister” (1Ti. 2:4). Bu öyküde bu gerçeğin güçlü bir örneğini görüyoruz.

`Allah tarafından kibrin ne şekilde kırıldı? Bu tecrübeden ne öğrendin? Bu dersin sana yeniden öğretilmesinin önüne geçmek için hayatında hangi değişiklikleri yapman gerekiyor olabilir?`