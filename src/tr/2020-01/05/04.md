---
title:  Yüce Olan Egemenlik Sürer...
date:   28/01/2020
---

Tövbe edip Allah’ın affına sığınması söylenmiş olmasına rağmen, Nebukadnessar’ın boyun eğmeyen gururu göksel hükmün yerine getirilmesine yol açar (Dan. 4:28–33). Kral, başardıkları için kendini överek sarayında yürürken, kraliyet sarayından kovulmasına yol açan zihinsel bir rahatsızlığa tutuldu. Tecrübe ettiği şey klinik likantropi (kurda dönüşme) ya da zoantropi (kendini hayvan sanma) denen patolojik bir zihinsel rahatsızlık olabilir. Bu rahatsızlık hastanın bir hayvan gibi davranmasına yol açar. Modern zamanlarda bu hastalığa “tür hoşnutsuzluğu” deniyor, yani kişinin vücudunun yanlış türden olduğunu hissetmesi ve bu yüzden bir hayvan olma arzusu duyma.

`2. Krallar 20:2–5; Yunus 3:10 ve Yeremya 18:7, 8 ayetlerini oku. Bu ayetler kralın elindeki cezayı önleme fırsatına dair bize ne anlatıyor?`

Ne yazık ki, Nebukadnessar zor yoldan öğrenmek zorundaydı. Kraliyet yetkilerine sahipken, Nebukadnessar Allah’la olan ilişkisi üzerine düşünebilme becerisine sahip değildi. Bu yüzden, kraliyet yetkilerini elinden alarak ve onu yabani hayvanlar arasında yaşamaya göndererek, Allah krala Kendisine tümüyle bağımlı olduğunu kabullenme fırsatını verdi. Aslında, Allah’ın kibirli krala öğretmek istediği nihai ders “Göklerin egemenlik sürdüğü”dür (Dan. 4:26). Doğrusu, kralla ilgili hüküm Allah’ın tasarımında, göksel varlıkların kararında çok açık bir şekilde ifade edilen daha da büyük amaca sahip: “Öyle ki, her canlı Yüce Olan’ın insan krallıkları üzerinde egemenlik sürdüğünü ve onları dilediği kişiye, en hor görülen birine bile verebileceğini bilsin” (Dan. 4:17)

Başka bir deyişle, Nebukadnessar’a uygulanan terbiye hepimiz için de bir ders olmalı. Biz “yaşayanlar” topluluğundan olduğumuz için, öğrenmemiz gereken asıl derse daha çok dikkat etmeliyiz: “Yüce Olan insan krallıkları üzerinde egemenlik sürer.”

`Yüce Olan’ın egemenlik sürdüğünü bilmek neden öğrenmemiz gereken çok önemli bir ders? Bu bilgiye sahip olmak, örneğin, üzerlerinde yetki sahibi olduğumuz kişilere davranış biçimimizi ne şekilde etkilemeli?`