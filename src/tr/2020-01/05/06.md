---
title:  Alçakgönüllü ve Müteşekkir
date:   30/01/2020
---

`Tövbe eden kral duyurdu: “Dünyada yaşayanlar bir hiç sayılır” (Dan 4:35). Bağlamı dikkate aldığımızda, kral hangi önemli konunun üzerinde duruyor?`

Kral Nebukadnessar’ın gerçek Tanrı’yı samimiyetle kabul ettiğini nereden bilebiliriz? Daniel tarafından 4. bölümde araya eklenen mektubun yazarının bizzat Nebukadnessar oluşunu önemli bir delil olarak kabul edebiliriz. Gerçekten de, bu bölümün büyük kısmı kralın devasa krallığına dağıttığı bir mektubun bir kopyasına benziyor. Bu mektupta, kral gururundan ve deliliğinden bahsediyor ve Allah’ın hayatına müdahale edişini alçakgönüllülükle bildiriyor. Eski çağın hükümdarları nadiren kendileri için aşağışayıcı şeyler yazarlardı. Bildiğimiz antik kraliyet belgelerinin neredeyse tümü kralı yüceltir. Dolayısıyla, kralın gururunu ve hayvan gibi davranışını itiraf ettiği bunun gibi bir belge, hakiki bir dönüşüme işaret ediyor. Ayrıca kral, yaşadığı tecrübeyi anlatan bir mektup yazarak ve alçakgönüllülükle Allah’ın egemenliğini ikrar ederek, bir müjdeci gibi davranıyor. Artık yaşadıklarını ve gerçek Tanrı’dan öğrendiklerini kendisine saklayamıyor. O halde burada, kralın duasında ve övgüsünde (Dan. 4:34–37) gördüğümüz, onun yaşadığı tecrübenin gerçekliğini ortaya koyuyor.

Kral artık farklı değer yargılarına sahiptir ve insanın kudretinin sınırlarının farkına varabilir. Kral, derin bir şükran duasında, Daniel’in Tanrısı’nın kudretini methediyor ve “Dünyada yaşayanların bir hiç sayıldığını” (Dan. 4:35) kabul ediyor. Yani, insanlar böbürlenmelerini sağlayacak hiçbir şeye kendiliklerinden sahip değiller. Dolayısıyla, Nebukadnessar’ın Daniel kitapçığındaki bu son görünüşü, Allah’a övgü ezgileri söyleyen ve bizi gurura karşı uyaran, alçakgönüllü ve müteşekkir bir kralı resmediyor.

Allah elbette bugün de hayatları değiştirmeye devam ediyor. İnsanlar ne kadar gururlu ve günahkâr olurlarsa olsunlar, isyankâr günahkârları Göğün Tanrısı’nın çocuklarına dönüştürecek merhamet ve kudret Allah’ta bulunmaktadır.

`Filipililer 2:1–11 ayetlerini oku. Burada hayatımızdaki gururu ortadan kaldırması gereken ne buluyoruz?`