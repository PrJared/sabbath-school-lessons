---
title:  Peygamber Tarafından Uyarılmak
date:   27/01/2020
---

`Daniel 4:27 ayetini oku. Daniel, neler olacağına ilişkin uyarıyla birlikte, krala ne yapmasını söylüyor ve neden? (Ayrıca bkz. Özd. 14:31.)`

Daniel düşü yorumlamakla kalmıyor, aynı zamanda Nebukadnessar’a bu durumdan kurtulmanın bir yolunu da gösteriyor: “Bu yüzden, ey kral, öğüdümü benimse: Doğru olanı yaparak günahından, düşkünlere iyilik ederek suçlarından vazgeç. Olur ya, gönencin uzun sürer” (Dan. 4:27).

Nebukadnessar Babil’de çok büyük bir inşa işi gerçekleştirmişti. Bahçeler, bir suyolu şebekesi, yüzlerce tapınak ve diğer yapı projeleri kenti eski dünyanın harikalarından birine dönüştürmüştü. Fakat böyle bir görkem ve güzellik, en azından kısmen, kölelerin işgücünün sömürülmesi ve yoksulların ihmal edilmesiyle başarılmıştı. Dahası, imparatorluğun zenginliği kralın ve çevresinin zevklerini tatmin etmek için kullanılıyordu. Yani, Nebukadnessar’ın gururu sadece onu Allah’ı tanımaktan alıkoymakla kalmıyor, aynı zamanda bunun sonucu olarak ihtiyaç sahiplerinin yaşadıkları zorluklara karşı ilgisiz kılıyordu. Allah’ın yoksullara gösterdiği özel ilgi düşünüldüğünde, Daniel’in kralın karşısında vurgulayabileceği diğer olası günahlar içerisinden yoksulları ihmal etme günahını seçmiş olması şaşırtıcı değil.

Nebukadnessar’a verilen mesaj hiçbir yönden yeni değildi. Eski Ahit peygamberleri sıklıkla Allah’ın halkını yoksulları ezme konusunda uyarmışlardır. Gerçekten de, kralın sürgüne gönderilmesine sebep olan günahlar içinde öne çıkan, muhtaçların ihmal edilmesi. Sonuçta, yoksullara merhamet göstermek Hristiyan hayırseverliğinin en yüksek ifadesidir; aksi, yani yoksulların istismar ve ihmal edilmesi ise bizzat Allah’a karşı saldırı teşkil eder. Muhtaçlarla ilgilenirken Allah’ın her şeyin sahibi olduğunun farkına varırız, bu da bizim Allah’ın mülkünün sahipleri değil, yalnızca vekilharçları olduğumuz anlamına gelir.

Sahip olduklarımızla başkalarına hizmet ederek Allah’ı yüceltir ve O’nun egemenliğini tanırız. Maddi varlıkların değerini ve işlevini kesinlikle Allah’ın sahipliği belirlemelidir. Nebukadnessar işte burada hata yapmıştı, biz de başarılarımızın üzerindeki Allah’ın egemenliğini tanımaz ve bu gerçeğin farkında oluşumuzu ihtiyaç sahiplerine yardım ederek göstermezsek, aynı hataya düşmeyi göze almış oluruz.