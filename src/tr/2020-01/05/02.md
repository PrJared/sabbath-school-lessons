---
title:  Büyük Babil Bu Değil mi?
date:   26/01/2020
---

`Daniel 4:1–33 ayetlerini oku. Krala ne oluyor ve neden?`

Allah Nebukadnessar’a ikinci bir düş gördürüyor. Bu kez kral düşü unutmuyor. Fakat Babilli uzmanlar yine başarısız olduklarından, kral düşü yorumlamak üzere Daniel’i çağırıyor. Kral düşte göğe kadar yükselen büyük bir ağaç ve ağacın kesilmesini emreden göksel bir varlık görmüştü. Sadece köklerin bulunduğu kütüğü yerde bırakılacak ve göğün çiyiyle ıslanacaktı. Fakat Nebukadnessar’ın en çok canını sıkan, rüyada göksel varlığın “Ondaki insan yüreği değiştirilsin, yerine hayvan yüreği verilsin. Üzerinden yedi vakit geçsin” (Dan. 4:16) dediği kısım olmalı. Düşün ciddiyetini anlayan Daniel, nazikçe düşün yorumunun kralın düşmanlarının başına gelmesi dileğini ifade ediyor. Fakat Daniel düş tarafından iletilen mesaja sadık kalarak, düşün aslında kralın kendisinden bahsettiğini söylüyor.

Ağaçlar Kutsal Kitap’ta kralların, ulusların ve imparatorlukların simgeleri olarak sıklıkla kullanılmıştır (Hezekiel 17; 31; Hoşea 14; Zekeriya 11:1; Luka 23:31). O halde büyük bir ağaç da kibirli bir krala uygun bir simgeydi. Allah Nebukadnessar’a hükümdarlık ve kudret vermişti; fakat o sahip olduğu her şeyin Allah’tan geldiğini ısrarla fark edememişti.

`Daniel 4:30 ayetine odaklan. Bu ayette kralın söylediği hangi şey Rabb’in ona verdiği uyarıyı hâlâ anlamadığını gösteriyor?`

`Hayatında neleri başardın? Gururlanmadan bunlarla iftihar edebilir misin? Öyle ise, nasıl?`