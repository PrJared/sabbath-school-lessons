---
title:  Ateş Sınavı
date:   21/01/2020
---

Üç İbrani’ye göre, kralın zorladığı heykele ibadet, hayatlarının önceki yıllarında tecrübe ettikleri Yeruşalim’deki tapınak ibadetinin bariz bir taklidiydi. Her ne kadar imparatorlukta görevde bulunsalar ve krala sadık olsalar da, Allah’a olan bağlılıkları insana karşı sadakatlerine bir sınır koyuyordu. Şüphesiz, sadık idareciler olarak krala hizmetlerine devam etmek istiyorlardı; ancak törene katılamazlardı.

`Mısır’dan Çıkış 20:3–6 ve Yasanın Tekrarı 6:4 ayetlerini oku. Bu ayetlerde bildirilen hangi şey, bu adamların duruşunu muhakkak etkilemişti?`

Tüm halk, kral tarafından belirlenen talimatları izleyerek müzik aletlerinin sesiyle birlikte yere kapanıp altın heykele tapınmaya başladı. Sadece üç kişi, Şadrak, Meşak ve Abed-Nego krala itaat etmeme cüretini gösterdi. Bazı Babilliler hemen kralın dikkatini bu konuya çektiler. Suçlamada bulunanlar şunları söyleyerek kralı öfkelendirmeye çalıştılar: (1) bu üç genç adamı Babil ilinde göreve atayan kralın kendisiydi; (2) Yahudiler kralın ilahlarına kulluk etmiyorlar; ve (3) kralın diktiği altın heykele tapınmıyorlar (Dan. 3:12). Ancak kral üç adama karşı çok öfkelenmiş olmasına rağmen, onlara ikinci bir şans sunuyor. Kral, bu adamların davranışlarından vazgeçerek heykele tapınmaları için tüm prosedürü baştan tekrar etmeye razı. Ama bu fırsatı geri çevirirlerse kızgın fırına atılacaklar. Nebukadnessar çağrısını çok küstahça bir iddiayla tamamlıyor: “O zaman bakalım hangi ilah sizi elimden kurtaracak?” (Dan. 3:15).

Gençler doğaüstü bir cesaretle donatılmış olarak, krala şu cevabı veriyorlar: “Kızgın fırına atılsak bile, ey kral, kendisine kulluk ettiğimiz Tanrı bizi kızgın fırından kurtarabilir; senin elinden de bizi kurtaracaktır. Ama bizi kurtarmasa bile bil ki, ey kral, ilahlarına kulluk etmeyiz, diktiğin altın heykele tapınmayız” (Dan. 3:17, 18)

`Tanrıları’nın onları kurtarabileceğini bilmelerine rağmen, O’nun bunu yapacağına dair güvenceleri yok. Yine de, canlı canlı yakılabileceklerini bilmelerine rağmen, kralın emrine itaati reddediyorlar. Böylesine bir imana nereden sahip olabiliriz?`