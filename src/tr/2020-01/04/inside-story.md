---
title:  Inside Story
date:   24/01/2020
---

#### Okulda Saldırı

_Andrew McChesney, Adventist Müjdeleme_

Azerbaycan’ın başkenti Bakü’de doğup büyüyen Stepan Avakov henüz 13 yaşındayken hayatını planlamıştı. Basketbolu çok seviyordu ve Azerbaycan’da kendi yaş grubunda en iyi oyuncu ünvanını almıştı.

Antrenörü “Kafana hiç takacak hiçbir şey yok” dedi. “Sen profesyonel basketbolcu olacaksın.”

Bir gün ders sırasında bir grup öğrenci aniden sınıfa girdi.

İçlerinden biri Stepan’ı işaret ederek “O Ermeni” dedi.

Bir diğeri “Onu öldüreceğiz!” diye homurdandı.

Öğrenciler Stepan’ı sürükleyerek okulun önündeki meydana götürdüler, burada öfkeli bir etnik Azeri kalabalık bekliyordu. Stepan kendisini en kötü sonuca hazırlarken, onu götürenler anlaşılmaz bir şekilde serbest bıraktılar. Azeri bir sınıf arkadaşı Stepan’ın arkasında belirerek oradan kurtardı.

İki çocuk kalabalıktan uzaklaşınca Stepan’ın evine koştular, burada genç kurtarıcı Stepan’ı annesiyle bıraktı. Stepan bu çocuğu bir daha hiç görmedi.

Annesi Stepan’ın okula dönmesine izin vermedi ve 1 ay sonra, 1989’un sonlarına doğru, aile canlarını kurtarmak için Rusya’ya kaçtı.

Stepan güney Rusya’daki yaklaşık 175.000 nüfuslu Volgodonsk kentinde yeni hayatına uyum sağlamakta zorlanıyordu. Basketbol oynamayı denedi, fakat içinde bir şey kırılmıştı. Hayatı boyunca arkadaşı olan kişilerin kendisine etnik kökeni yüzünden düşman olmalarının nedenini anlayamıyordu. Yüreği cevapları arıyordu.

Okulda bir gün, tarih öğretmeni Kutsal Kitap tarihi anlatmak üzere bir misafir çağırdığını duyurdu. Misafir öğretmen ayağa kalkarak Daniel 2. bölümdeki heykele ilişkin peygamberlik sözü hakkında konuşmaya başladı. Stepan büyük bir ilgiyle dinliyordu. Tanrı hakkında hiç düşünmemişti, şimdi hayatında ilk kez yeryüzü üzerinde egemenlik süren bir Tanrı’nın varlığını düşünüyordu. Tanrı’nın kendisinin geleceğini bilip bilmediğini merak etti. Dersten sonra Stepan misafir öğretmenin yanına giderek pek çok soru sordu.

Kadın başını salladı. “Pastör olan eşim iki hafta sonra okulda olacak” dedi. “Sorularını o yanıtlayabilir.”

İki hafta sonra, tarih dersini pastör Veniamin Tarasyuk verdi. Herkesin cevaplaması gereken dört soruyu ortaya attı: Ben kimim? Nereden geliyorum? Neden buradayım? Benden sonra ne olacak? Bu sorular Stepan’ı şaşkınlığa uğrattı. Bunları hiç aklına getirmemişti.

Pastör “Bir kimse bu dört soruyu yanıtlayabilirse, o zaman hayatın bütün yanıtlarına sahip demektir” dedi. “Bu soruları Tanrı yanıtlayabilir.”

Stepan eve dönerken Tanrı’yı ve bu dört sorunun yanıtlarını bulmaya kararlıydı. Birkaç yıl sonra vaftiz olduğunda bunları buldu. Stepan (resimde) “Bakü’den kaçmak zorunda kaldığımda içimdeki huzuru kaybetmiştim” dedi. “Vaftiz olana kadar, tüm hayatım boyunca huzuru aradım.”