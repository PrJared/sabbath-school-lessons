---
title:  Dördüncü Adam
date:   22/01/2020
---

`Daniel 3:19–27 ayetlerini oku. Ne oluyor? Ateşteki diğer kişi kim?`

Sadık İbranileri ateşe atan Nebukadnessar, fırının içinde dördüncü bir kişinin varlığını fark edince şaşırıyor. Kral, bilgisi çerçevesinde dördüncü varlığı “bir ilâh oğlu” (Dan. 3:25, km) olarak tanımlıyor.

Kral daha fazlasını söyleyemiyor, fakat biz bu dördüncü kişinin kim olduğunu biliyoruz. O, Sodom ile Gomora’nın yıkılışından önce İbrahim’e görünür, Yabbuk ırmağı kıyısında Yakup’la güreşir ve yanan bir çalıda Kendisini Musa’ya açıklar. O, Allah’ın Kendi halkının sıkıntıları sırasında yanlarında olduğunu göstermek için gelen, beden almasının öncesindeki İsa Mesih’tir.

Ellen G. White şöyle diyor: “Ancak Rab Kendisine ait olanları unutmadı. Tanıkları fırına atıldığında, Kurtarıcı Kendisini onlara şahsen açıkladı ve birlikte ateşin içinde yürüdüler. Sıcağın ve soğuğun Rabbi’nin huzurunda, alevler yakıp tüketme güçlerini yitirmişlerdi.”—Peygamberler ve Krallar, s. 508, 509.

Allah’ın Yeşaya’da dediği gibi, “Suların içinden geçerken seninle olacağım, ırmakların içinden geçerken su boyunu aşmayacak. Ateşin içinde yürürken yanmayacaksın, alevler seni yakmayacak” (Yşa. 43:2).

Böyle öyküleri seviyor olsak da, imanları uğruna gördükleri zulümden mucizevi şekilde kurtarılmamış olan diğer kişiler hakkında kafalarda soru işareti yaratıyorlar. Bu adamlar Allah’a saygısız krallar tarafından öldürülen Yeşaya’nın ve Zekeriya’nın tecrübelerini mutlaka biliyorlardır. Kutsal tarih boyunca, hatta günümüze kadar, sadık Hristiyanlar kendileri için (en azından dünyada) bu öyküdeki gibi mucizevi bir kurtuluşla değil acı dolu ölümle sonuçlanan korkunç ızdıraplara maruz kaldılar. Burada imanlıların mucizevi şekilde kurtuldukları bir örnek var, fakat bildiğimiz üzere böyle şeyler sıklıkla olmuyor.

`Öte yandan, buradaki kaderleri ne olursa olsun, Allah’ın sadık halkının tümünün sahip olacağı mucizevi kurtuluş nedir? (Bkz. 1Ko. 15:12–26.)`