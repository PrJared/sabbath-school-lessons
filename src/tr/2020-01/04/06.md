---
title:  Böyle Bir İmanın Sırrı
date:   23/01/2020
---

Şadrak, Meşak ve Abed-Nego’nun yaşadıkları üzerine düşünürken kendimize şu soruyu sorabiliriz: Böylesine güçlü bir imanın sırrı nedir? Nasıl heykele tapınmaktansa canlı canlı yakılmaya hazır olabildiler? Kralın emirlerine boyun eğmeyi aklileştirmek için bulabilecekleri onca bahaneyi düşün. Yine de, diğer pek çoklarının öldüğü gibi ölebileceklerini görmelerine rağmen, taviz vermediler.

`İbraniler 11. bölümü oku. İmanın ne olduğu hakkında bize ne öğretiyor?`

Böyle bir imanı geliştirmek için, imanın ne olduğunu anlamamız gerekiyor. Bazı insanların iman anlayışı sayısaldır; imanlarını Allah’tan aldıklarını düşündükleri karşılığa bakarak hesaplarlar. Alışveriş merkezine gittiklerinde boş park yeri için dua ederler. Geldiklerinde boş park yeri bulurlarsa, güçlü bir imana sahip oldukları sonucuna varırlar. Hiç boş yer yoksa, imanlarının Allah’ın dualarını dinleyeceği kadar kuvvetli olmadığını düşünebilirler. Bu iman anlayışı tehlikeli olabilir, çünkü Allah’ı yönlendirmeye teşebbüs etmekte ve Allah’ın egemenliğiyle bilgeliğini hesaba katmamaktadır.

Aslında gerçek iman, Daniel’in arkadaşları tarafından ortaya konduğu gibi, Allah’la olan ilişkimizin niteliğiyle ve bunun sonucu olan Allah’a mutlak güvenle ölçülür. Hakiki iman Allah’ın iradesini kendi isteğimize uyması için esnetmeye çalışmaz; aksine kendi irademizi Allah’ın iradesine teslim eder. Gördüğümüz üzere, üç İbrani adam Allah’a sadık kalarak krala meydan okumaya karar verdiklerinde Allah’ın onlar için ne hazırladığını tam olarak bilmiyorlar. Sonuçları ne olursa olsun doğru olanı yapmaya karar veriyorlar. İşte olgun bir imanı gerçekten tanımlayan şey budur. Biz, Rabb’e isteğimizle ilgili dua ettiğimizde, o anda ne olduğunu ya da niye olduğunu anlamasak da, O’nun bizim için en iyi olanı yapacağına güvendiğimiz zaman gerçek imanı göstermiş oluruz.

`İmanımızı, büyümesine ve böylelikle zamanla daha büyük zorluklara hazır olmasına yardım eden “küçük şeylerde” bile, gündelik olarak yaşamamızın yolları neler? “Küçük şeylerle” ilgili sınavlar neden bir çok yönden en önemlileridir?`