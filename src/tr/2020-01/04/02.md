---
title:  Altın Heykel
date:   19/01/2020
---

`Daniel 3:1–7 ayetlerini oku. Kralı bu heykeli yapmaya teşvik eden muhtemelen nedir?`

Düş ile heykelin yapılması arasında bir miktar zaman geçmişti. Buna rağmen, kralın düşü ve Babil’in yerini başka güçlere bırakmaya mahkûm olduğunu hiç unutamadığı anlaşılıyor. Sadece altından baş olmaktan hoşnut olmayan kral, tebaasına krallığının tarih boyunca ayakta duracağı mesajını vermek için tümüyle altından bir heykel ile temsil edilmek istiyor.

Bu kibirli bir tavır, küstahça Allah’a meydan okumaya kalkan, Babil Kulesi’ni inşa edenleri akla getiriyor. Burada Nebukadnessar da onlardan daha az küstah değil. Babil’in hükümdarı olarak çok şey başarmıştır ve krallığının sonunda geçip gideceği düşüncesiyle yaşayamıyor. Böylece, kendini yüceltme amacıyla, kudretini hatırlatmak ve böylelikle tebaasının bağlılığını belirlemek için bir heykel yaptırıyor. Heykelin kralı mı yoksa bir tanrıyı mı temsil amaçlandığı açık olmasa da, eski çağda siyaset ile dini birbirinden ayıran çizgilerin (o da varsa) genellikle bulanık olduğunu aklımızdan çıkarmamalıyız.

Aynı zamanda, Nebukadnessar’ın gerçek Tanrı hakkında bilgi sahibi olmak için eline iki fırsat geçtiğini de hatırlamalıyız. İlk olarak, genç İbranileri sınayıp onların bilgelikte Babil’in diğer bilgelerinden on kat üstün olduklarını görür. Bundan sonra, diğer tüm uzmanlar kendisine düşünü hatırlatmakta başarısız olduğunda, Daniel ona aklındaki düşünceleri, düşü ve yorumunu bildirir. Sonunda kral Daniel’in Tanrısı’nın üstünlüğünü kabul eder. Fakat şaşırtıcı bir şekilde, önceki bu ilahiyat dersleri Nebukadnessar’ın putperestliğe geri dönmesine engel olmaz. Neden? Büyük ihtimalle gururdan. Günahkâr insanlar maddi ve düşünsel başarılarının beyhude ve yok olmaya mahkûm olduğu gerçeğini kabul etmemekte direnirler. Biz de bazen başarılarımıza gereğinden fazla odaklanıp bunların sonsuzluk karşısında ne kadar anlamsız olduklarını unuttuğumuzda, küçük “Nebukadnessar’lar” gibi davranıyor olabiliriz.

`Hemen göze çarpmayan şekillerde karşımıza çıksa da, Nebukadnessar’ın düştüğü tuzağa düşmemeyi nasıl öğrenebiliriz?`