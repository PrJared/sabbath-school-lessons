---
title:  İbadete Çağrı
date:   20/01/2020
---

`Daniel 3:8–15 ve Vahiy 13:11–18 ayetlerini oku. Daniel’in zamanında olanlarla gelecekte olacaklar arasında hangi benzerlikleri görebiliriz?`

Adı Akad dilinde “duvarlarla çevrili yer” anlamına gelen Dura ovasında dikilen altın heykel, devasa bir tapınak izlenimi veriyordu. Yetmezmiş gibi, yakındaki fırın bir sunağı anımsatabilirdi. Babil müziği ayinin bir parçası olmalıydı. Adama töreninin mükemmelliğini ve etkinliğini gösterircesine, yedi çeşit müzik aleti sayılmış.

Günümüzde, yeni hayat tarzlarını ve yeni ideolojileri benimsememiz, Allah’ın Sözü’nde ifade edildiği şekliyle O’nun yetkisine olan sadakatimizi bırakmamız ve Babil imparatorluğunun çağdaş varislerine bağlılığımızı sunmamız çağrılarıyla dört bir yandan bombardımana tutuluyoruz. Dünyanın cazibesi zaman zaman karşı konulmaz gibi gelebilir, fakat nihai bağlılığımızın Yaratıcı Allah’a olduğunu kendimize hatırlatmalıyız.

Peygamberlik sözü takvimine göre, biz yeryüzü tarihinin son günlerinde yaşıyoruz. Vahiy 13. bölüm yeryüzü sakinlerinin canavarın heykeline tapınmaya sevk edileceğini bildiriyor. Bu varlık “küçük büyük, zengin yoksul, özgür köle, herkesin sağ eline ya da alnına bir işaret vurduracak” (Va. 13:16).

Canavarın heykeline altı sınıf insanın bağlılık sunacağı söyleniyor: “küçük büyük, zengin yoksul, özgür köle.” Canavarın sayısı olan 666 da altı rakamını vurguluyor. Bu, Nebukadnessar’ın diktiği heykelin son günlerde eskatolojik Babil’in yapacağı şeyin bir örneği olduğunu gösteriyor (altı ve atmış imgeleriyle ilgili olarak, bkz. Dan. 3:1). Dolayısıyla, bu anlatıda nelerin meydana geldiğine ve Allah’ın dünyanın meselelerini nasıl egemen bir şekilde yönettiğine dikkat etmeliyiz.

`İbadet sadece açıkça mutlak bağlılık talep eden bir şey ya da kişi karşısında boyun eğmek değildir. Sonunda kendimizi Rabbimiz’den başka bir şeye tapınırken bulmamıza yol açabilecek, çok daha ince diğer yollar hangileri?`