---
title:  Kusursuz ve Bilge
date:   08/01/2020
---

Daniel ve arkadaşları kraliyet hizmetine seçilmişlerdi çünkü Nebukadnessar tarafından belirlenen profile uygundular. Krala göre, saray memurları “kusursuz” ve “yakışıklı” olmalıydı (Dan. 1:4). İlginç şekilde, kurbanlıkların ve tapınakta hizmet eden kişilerin de “kusursuz” olmaları gerekliydi (Lev. 22:17–25, Lev. 21:16–24). Anlaşılan Babil kralı kendisini İsrail’in Tanrısı’yla kıyaslıyordu, o kadar ki sarayında hizmet edenler için benzer nitelikler talep ediyordu. Öte yandan, bu nitelikler Daniel ile arkadaşlarının Babil imparatorluğunun zorluklarıyla mücadele ederlerken Allah için yaşayan kurbanlıklar olduklarını kasıtsız olarak düşündürebilir.

`Galatyalılar 2:19, 20; Matta 16:24–26 ve 2. Korintliler 4:17 ayetlerini oku. Bu ayetler hangi ayartılarla karşı karşıya olursak olalım nasıl sadık kalabileceğimize ilişkin bize ne anlatıyorlar?`

Allah dört İbrani tutsağın bağlılığını şereflendirdi, gençler on günlük deneme sürelerinin sonunda kraliyet sofrasından yiyen diğer öğrencilere göre daha sağlıklı ve daha iyi beslenmiş görünüyorlardı. Böylece, “Tanrı bu dört gence her konuda bilgi, beceri, bilgelik verdi,” yalnızca Daniel’e ise “her çeşit görümü ve düşü yorumlayabilme” yeteneğini verdi (Daniel 1:17). Bu armağan Daniel’in peygamberlik hizmetinde önemli bir rol oynayacaktı.

Allah, aynı Babil sarayındaki hizmetkârlarının imanını şereflendirdiği gibi, bize de dünyanın zorluklarıyla mücadele ettiğimizde bilgelik verir. Daniel ve arkadaşlarının tecrübelerinden, içinde bulunduğumuz toplumun yozlaştırıcı unsurlarıyla lekelenmeden kalmanın gerçekten de mümkün olduğunu öğreniyoruz. Ayrıca, Allah’a kulluk edebilmek için kendimizi içinde yaşadığımız toplumdan ve onun kültür hayatından soyutlamak zorunda olmadığımızı öğreniyoruz. Daniel ve arkadaşları sadece yalanlar, yanlışlar ve söylenceler üzerine inşa edilmiş bir kültürde yaşamakla kalmıyor, aynı zamanda bu yalanların, yanlışların ve söylencelerin eğitimini de görüyorlardı. Buna rağmen sadık kaldılar.

`Her nerede yaşıyor olursak olalım, inançlarımıza aykırı kültürel ve sosyal etkilerin içinde, inancımıza bağlı kalma denemesiyle karşılaşırız. İçinde yaşadığınız kültürün olumsuz etkilerini belirle ve kendine şu soruyu sor: Bunlara ne kadar iyi karşı koyabiliyorum?`