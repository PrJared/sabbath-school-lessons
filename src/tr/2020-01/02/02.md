---
title:  Allah’ın Egemenliği
date:   05/01/2020
---

Daniel kitapçığı ilk bakışta kasvetli bir bozgun haberiyle başlar. Yahuda Nebukadnessar’a teslim olmuş ve tapınak kapları Yeruşalim’den alınarak Şinar ülkesine götürülmüştür. Şinar sözcüğü Kutsal Kitap’ta Yaratılış 11:2 ayetinde, Babil kulesinin bulunduğu yer olarak geçer. Şinar uğursuz bir simgedir, çünkü açıkça Allah’a meydan okumaktan kaynaklanan bir tasarıya işaret eder. Fakat Babil’i inşa edenler göklere ulaşma çabalarında başarısız olmuş olsalar da, dış görünüş Nebukadnessar’ın ve Şinar ülkesinde bulunan tanrılarının İsraillilerin antlaşma Tanrısı’nı alt etmiş olduklarını düşündürüyordu.

Yine de, Daniel kitapçığının ilk satırları Yeruşalim’in uğradığı bozgunun nedeninin Babil kralının üstün gücü olmadığını; aksine, bunun “Rab, Yahuda Kralı Yehoyakim’i... Nebukadnessar’ın eline teslim etti[ği]” (Dan 1:2) için gerçekleştiğini açıkça belirtiyor. Çok daha önce, Allah Kendi halkının O’nu unutmaları ve antlaşmayı çiğnemeleri halinde onları yabancı bir ülkeye esir olarak göndereceğini bildirmişti. Bu nedenle Daniel, Babil ordusunun gücünün arkasında ve ötesinde, tarihin ilerleyişini Göğün Tanrısı’nın yönlendirdiğini biliyordu. Bu genç adamlara Babil imparatorluğunun ayartısı ve baskısıyla mücadele etme gücü ve cesareti veren, Allah’ın egemenliğine ilişkin bu net görüştür.

`2. Krallar 21:10–16, 2. Krallar 24:18–20 ve Yeremya 3:13 ayetlerini oku. Allah Yahuda ve Yeruşalim’i neden Babilliler’in eline veriyor?`

Biz de yirmi birinci yüzyılın zorluklarıyla mücadele ederken, Daniel kitapçığında çok canlı bir şekilde yansıtılan Tanrı algısını yeniden yakalamalıyız. Bu kitapçığa göre, kulluk ettiğimiz Tanrı sadece tarihin güçlerini Kendi egemenliğiyle yönlendirmekle kalmıyor, aynı zamanda halkının hayatlarına merhametle müdahale ederek onlara ihtiyaç zamanında zaruri yardımı sağlıyor. Ayrıca ileride göreceğimiz gibi, Allah İbrani tutsaklar için yaptıklarını son zamandaki halkı için de (kendilerine ve imanlarına karşı saldırılara rağmen) yapacak.

`Bugün imanının karşılaştığı, dışarıdan, kilisenin içinden ya da kendi karakter kusurlarından kaynaklanan zorluklardan bazıları neler? Karşında her ne varsa üstesinden gelmek için Allah’ın gücüne güvenmeyi nasıl öğrenebilirsin?`