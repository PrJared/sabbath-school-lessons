---
title:  Son Sınav
date:   09/01/2020
---

`Daniel 1:17–21 ayetlerini oku. Dört genç adamın başarısının anahtarı neydi? (Ayrıca bkz. Eyüp 38:36, Özd. 2:6, Yak. 1:5.)`

Dört İbrani genç “Babil Üniversitesi”nde üç yıl eğitim gördükten sonra son sınav için kralın karşısına çıkarıldılar. Diğer öğrencilerden daha sağlıklı olmakla kalmayıp, bilgi ve bilgelikte de onlara üstün geldiler. Dördü de hemen kralın hizmetine atandılar. Şüphesiz, bu “bilgi ve bilgeliğin” büyük ölçüde putperestlikten oluştuğunu unutmamalıyız. Fakat yine de bunu öğrendiler ve inanmıyor olmalarına rağmen belli ki iyi öğrenmişlerdi.

Nebukadnessar bu başarının sarayın yiyecekleriyle ve dört öğrencinin tabi tutulduğu eğitim programıyla ilgili olduğunu düşünmüş olabilir. Fakat Daniel ile arkadaşları üstün başarılarını Babil sistemine borçlu olmadıklarını biliyorlardı, anlatı da bunu açıkça gösteriyor. Her şey Allah’tan gelir. Allah’ın Kendisine güvenenler için neler yapabileceğine ne kadar da etkili bir örnek. Medyanın, devletlerin ve Allah’ın çocukları kimliğimiz için tehdit oluşturabilecek diğer kurumların ezici kuvvetinden korkmamalıyız. Biz Allah’a güven duyduğumuz sürece, zor zamanlarda O’nun bize güç vereceğinden ve tüm olumsuzluklardan bizi koruyacağından emin olabiliriz. Bizim için anahtar, imanımızla ilgili zorluklarla karşılaştığımızda doğru kararları vermektir.

Daniel 1. bölüme bakarak, Allah hakkında bazı çok önemli dersler öğreniyoruz: (1) Tarih Allah’ın denetimi altındadır. (2) Allah içinde yaşadığımız toplum ve kültürün düşmanca ortamında varlığımızı sürdürebilmemiz için bize bilgelik verir. (3) Allah, kendi kanaatleri ve yaşam tarzları aracılığıyla Kendisine güvenenleri şereflendirir.

Bölüm, “Kral Koreş’in krallığının birinci yılına dek Daniel’in sarayda kaldığına” (Dan. 1:21) dikkat çekerek sonuçlanıyor. Burada Koreş’ten bahsedilmiş olması önemli: sürgünlük deneyiminde bir umut ışığı sağlıyor. Koreş, Allah’ın Kendi halkını özgürlüğüne kavuşturmak ve Yeruşalim’e geri dönmelerine izin vermek üzere seçtiği kişiydi. Bu bölüm görünürde bozgun ve sürgünle başlamış olsa da, umudun ve eve dönüşün bir işaretiyle sonuçlanıyor. İşte Tanrımız budur: hayatlarımızın en zor anlarında bile, acı ve ızdırabın arkasında yatan yüceliği ve sevinci görebilmemiz için O her zaman bir umut penceresi açar.