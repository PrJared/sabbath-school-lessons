---
title:  Sarsılmaz Azim
date:   07/01/2020
---

`Daniel 1:7–20 ayetlerini oku. Burada iki etmeni iş başında görüyoruz: Daniel’in özgür iradesi ve Allah’ın müdahalesi. Ayrıca burada hangi önemli ilke mevcut?`

Dört İbrani tutsağın yeni Babil isimlerine itiraz etmedikleri anlaşılıyor. Büyük ihtimalle bu konuda kendi aralarında İbrani isimlerini kullanmak dışında yapabilecekleri bir şey yoktu. Fakat kralın sofrasından gelen yemeği yememek ve şarabı içmemek kesinlikle kendi ellerindeydi. Yani, dört adamın özgür seçimleri burada çok önemliydi.

Ne var ki, memurun biri isimlerini değiştirebiliyorsa, yemek listesini de değiştirebilirdi. Bu dört gencin kralın sofrasından yemek istememiş olmasının iki muhtemel sebebi olabilir.

Birincisi, kralın sofrasından gelen yiyeceklerin içinde kirli etler olabilirdi (Levililer 11). İkinci olarak da, yiyecek önce tanrının putuna yemek olarak sunuluyor, sonra yemesi için krala gönderiliyordu. Bu yüzden, Daniel’in hile ya da aldatmaya başvurmadan, açıkça talebinin dini nedenlere dayandığını, yani sarayın yiyeceğinin kendisini ve arkadaşlarını kirleteceğini söylemesi (Dan 1:8) çok cesurca bir davranıştı.

Daniel ile Babilli memur arasındaki iletişime baktığımızda, birkaç önemli nokta kendisini gösteriyor. Öncelikle, Daniel memurun zor bir durum içinde olduğunu anlamış olacak ki, bir deneme yapmayı teklif ediyor. On gün diğer yemeklerden yemek bu beslenme düzeninin sağladığı faydaların ortaya çıkması için yeterli olacaktı ve bu sayede memur korkularının boşa olduğunu anlayacaktı. İkinci olarak, Daniel’in bu kadar kısa sürede sonucun böylesine olumlu olacağından emin olması, Allah’a duyduğu mutlak güvenden kaynaklanmaktaydı. Üçüncü olarak, sebze ve sudan oluşan beslenme düzeni seçimi, Allah’ın Yaratılışta insanlığa verdiği yiyeceğe işaret ediyor (bkz. Yar. 1:29), Daniel’in tercihini etkileyen belki de bu olmuştu. Sonuçta, Allah’ın bize başlangıçta verdiğinden daha iyi bir beslenme düzeni olabilir mi?

`Daniel’in özgür seçiminde Allah’ın bu şekilde etkisini göstermesinin yolunu açacak kadar önemli olan ne vardı (bkz. Dan. 1:9)? Bundan seçimlerimizin taşıdığı öneme dair hangi dersleri çıkartabiliriz? Allah’a olan güvenimiz seçimlerimizi ne şekilde etkilemeli?`