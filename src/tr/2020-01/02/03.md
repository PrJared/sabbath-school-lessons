---
title:  Baskı Altında İman
date:   06/01/2020
---

`Daniel 1. bölümü oku. Bu genç adamlara boyun eğmeleri için hangi baskılar yapıldı?`

Bu dört genç adam Babil’e gelir gelmez imanlarına ve kanaatlerine karşı en ciddi zorluğa göğüs germek mecburiyetinde kaldılar: krala hizmet etmek için özel bir eğitime tabi tutulmak üzere seçildiler. Eski çağ kralları sıklıkla tutsaklarının en iyilerinden bazılarını kraliyet sarayında hizmet etmeleri için işe alır, bu sayede bağlılıklarını kendlerini tutsak eden imparatorluğun kralına ve tanrılarına çevirmiş olurlardı. Aslında tüm sürecin amacı, dünya görüşünde değişime yol açacak bir çeşit dönüşüm ve telkin sağlamaktı. Sürecin bir parçası olarak, İbrani tutsakların isimleri değiştirildi. Yeni bir isim, sahipliğin ve kaderin değişiminin işaretidir. Yani, Babilliler tutsakların isimlerini değiştirerek onlar üzerinde hâkimiyet kurmayı ve onları Babil kültürünü ve değerlerini özümsemeye zorlamayı amaçlıyorlardı. İsrail’in Tanrısı’na işaret eden asıl isimleri, yabancı ilahları şereflendiren isimlerle değiştiriliyordu. Buna ek olarak, kral genç adamların kendi sofrasından yemelerini kararlaştırdı. Eski çağda kralın yemeğinden yemenin derin anlamları vardı. Krala bölünmemiş tabiiyet anlamına geliyor, ona olan bağlılığı yansıtıyordu. Yemek genellikle imparatorluğun tanrısına ya da tanrılarına sunulduğu için de, yemenin derin dinsel bir anlamı da vardı. Açıkça kralın tapınma düzenini kabul ve buna katılma anlamına geliyordu.

Yani, Daniel ve arkadaşları kendilerini zorlu koşullar içinde bulmuşlardı. Allah’a sadık kalarak imparatorluk düzeninin ezici gücüne karşı hayatta kalmaları için ancak bir mucize gerekiyordu. Daha da kötüsü, Babil kentinin kendisi insanlığın başarısının muazzam bir ifadesi olarak ayakta duruyordu. Babil tapınaklarının mimari güzelliği, asma bahçeler ve şehir boyunca dolanarak akan Fırat ırmağı aşılması mümkün olmayan bir güç ve görkemi gözler önüne seriyordu. Böylece, Daniel ve arkadaşlarına bir terfi imkânı ile bu düzenin yararlarının ve refahının tadını çıkarma fırsatı sunulmuştu. İbrani tutsaklar olmaktan çıkıp kraliyet memurları olabilirlerdi. Şan ve şerefe giden kolay yolda yürümek için ilkelerinden taviz verecekler miydi?

`Bu gençler kanaatlerinden taviz vermelerini gerektiren bir kararı ne şekilde aklileştirebilirlerdi? Peki sen şimdi ne şekilde benzer ya da daha güç anlaşılan zorluklarla mücadele ediyor olabilirsin?`