---
title:  Inside Story
date:   10/01/2020
---

#### Müjdeciliğe Yenilikçi Bir Yaklaşım

_Andrew McChesney, Adventist Müjdeleme_

İnsanların kapıyı yüzünüze kapaması hevesinizi kırar mı?

Toplu posta ile gönderilen kitabın çöpe gideceğinden endişe ediyor musunuz?

Üniversite öğrencisi Samuel Naumann’ın Yedinci Gün Adventist yayınlarını Almanya’da paylaşmak için benzersiz bir yöntemi var; ve göründüğü kadarıyla kalpler kazanmayı başarıyor.

Samuel, babası ve büyükbabasıyla birlikte, şehir merkezlerinde ve yıllık festivallerde gezici kitap standı açıyor. Bundan sonra aileden biri standın biraz ilerisinde durup geçenlere hediye kartları dağıtıyor. Hediye kartını kabul edenler standa yönlendiriliyor ve ücretsiz bir kitap seçiyor. Sonuç: aile kişisel bir temas sağlayabiliyor, kitabı alanın da bu kitabı okuma ihtimali artıyor.

Leipzig Üniversitesi’nde Slavonya araştırmaları öğrencisi olan 25 yaşındaki Samuel, “Festivallere katılan insanlardan karşılık aldık” dedi. “Bazıları geri gelip ‘Geçen yıl buradan bir kitap almıştım ve oldukça güzeldi, başka bir kitap daha istiyorum’ diyor.”

Hediye kartı fikri, 83 milyon nüfuslu ve Adventist Kilisesi’nin 35.000 üyesinin yayılmakta zorlandığı, büyük oranda dünyevî bir ülke olan Almanya’ya dolaylı bir yoldan girdi. Samuel’in ağabeyi Polonya’daki Adventist yaz kampında benzer bir kitap projesi görmüştü. Pololonyalılar da bu fikri Ukrayna’dan almışlardı. Her durumda, Naumann ailesi bu fikre bayıldı ve kitap standı olarak kullanacakları bir römork bulduktan sonra turlara başladılar.

Standa gelen ziyaretçiler ilgilerini çeken konuları soruyor ve Ellen White’ın “Çağların Arzusu” ile “Büyük Mücadele” kitaplarıyla, Mark Finley ile Peter Landless’ın “Sağlık ve Zindelik: Hayatınızı Değiştirecek Sırlar” derlemesi gibi sağlıkla ilgili kitapları da içeren düzinelerce kitabı inceliyorlardı.

Konuşmalar tanıklık fırsatı sunuyor, özellikle de ziyaretçi bir kitap seçerek, kaçınılmaz bir şekilde kitabın gerçekten bedava olup olmadığını sorduğunda, diyor Samuel.

Samuel “Kitabı alabilirsiniz, ücreti zaten ödendi” yanıtını vermeyi seviyor.

Ziyaretçi genellikle “Neden?” diye soruyor.

Samuel “Aynı çarmıh gibi” diyor. “İsa ücretini ödedi. Size yalnızca kabul etmek düşüyor. Tek bedeli de okumaya ayıracağınız zaman. Ödeyeceğiniz ücret bu.”

Kitaplara verilen tepkiler çoğunlukla olumlu diyor.

Babası Steffen, bir lise öğretmeninin Büyük Mücadele’yi çok sevdiğini, hatta tarih dersinde kendi öğrencileriyle paylaşmak için fazladan dokuz nüsha istediğini hatırlıyor. Başka bir kez, bir Avrupa Birliği siyasetçisi Büyük Mücadele’nin bir nüshasını almış, ve o kalın kitabı bir gecede okumuş. Ertesi gün de gelip, muhabir oğlu için bir nüsha istemişti.

Samuel (resimde) herhangi bir kişinin vaftiz olup olmadığını bilmiyordu, fakat endişeli de değildi. “Ben bu hizmeti tohum ekimi olarak görüyorum, başka biri de gelip hasadı yapacak” dedi.













