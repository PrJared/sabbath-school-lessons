---
title:  Ek Çalışma
date:   13/03/2020
---

“Cebrail üç hafta boyunca karanlığın güçleriyle savaşarak Koreş’in zihni üzerinde çalışan etkileri tersine çevirmeye çalıştı... Allah’ın halkının yararına göğün yapabileceği her şey yapılmıştı. Zafer nihayet kazanılmıştı; düşman kuvvetleri Koreş’in bütün günlerinde ve... oğlu Kambises’in bütün günlerinde kontrol altında tutuldu.”—Ellen G. White, Peygamberler ve Krallar, s. 572.

“Daniel, Göğün Yüceliği tarafından ne kadar da şereflendirilmiştir! O, titreyen hizmetkârını teselli ediyor ve ona duasının gökte duyulduğuna dair güvence veriyor. Hararetli yakarışına karşılık olarak melek Cebrail Pers kralının yüreğini etkilemek üzere gönderildi. Hükümdar, Daniel’in oruç tutup dua ettiği üç hafta boyunca Allah’ın Ruhu’nun tesirine karşı direnmişti, fakat inatçı kralın yüreğini Daniel’in duasına yanıt olmak üzere kararlı bir şekilde eyleme geçirmek için Göğün Önderi, yani Başmelek Mikail gönderildi.”—Ellen G. White, The Sanctified Life [Kutsanmış Hayat], s. 51..

**Tartışma Soruları**

`Her ne kadar Hristiyanlık tarihi içinde bu gerçeği gören ilk kişiler olmasak da, Yedinci Gün Adventistleri olarak biz “büyük mücadele” motifinin, ya da tüm evrenin Mesih ile Şeytan arasındaki destansı bir savaşın parçası olduğu düşüncesinin güçlü savunucularıyız. Ayrıca biz, tüm insanların gerçekten de bu mücadeleye dahil olduğuna inanıyoruz. Başkaları, seküler insanlar bile, hepimizin içine battığı bir savaş gerçeğinden söz etmiştir. Büyük mücadelede senin kendi deneyimin ne oldu? Bunun kendi hayatında ne şekilde tezahür ettiğini gördün? Bu mücadeleyi veren başkalarına da yardımcı olabilecek ne öğrendin?`

`Efesliler 6:10–18 ayetlerini oku. Pavlus’un açıkça kullandığı askerlik imgelerine dikkat et. Bu ayetlerde bize büyük mücadele için hangi “savaş talimatları” verilmiş?`

`Daniel 10:11 ayetinde, Daniel’e ikinci kez (bkz. Dan. 9:23) hamudot, yani “sevilen biri” deniyor. Bu, gök ile yer arasındaki yakın, hatta duygusal bağlantı hakkında bize ne söylüyor? Günümüz dünyasının büyük bölümünde yaygın olan tanrıtanımaz görüşle karşılaştırıldığında, bu gerçeğin ne kadar kökten farklı olduğunu düşün. Burada Daniel’e atıfla karşımıza çıkan bu Kutsal Kitap görüşü, bize ne umut vaat ediyor?`