---
title:  Oruç ve Dua, Bir Kez Daha
date:   08/03/2020
---

`Daniel 10:1–3 ayetlerini oku. Daniel’i tekrar ne yaparken görüyoruz?`

Daniel uzun süren yas sürecine nelerin sebep olduğunu söylemiyor. Fakat bu kadar coşkun bir şekilde arabuluculuk duası etmesinin nedeni büyük ihtimalle Babil’den Filistin’e yeni dönmüş olan Yahudilerin durumuydu.

`Ezra 4:1–5 ayetlerini oku. Yahudiler ülkelerine geri döndüklerinde hangi zorluklarla karşılaşıyorlar?`

Ezra 4:1–5 ayetlerinden, bu dönemde Yahudilerin tapınağı yeniden inşa etme girişimlerinin şiddetli bir düşmanlıkla karşılandığını biliyoruz. Samiriyeliler kralı yeniden inşa işini durdurmaya sevk etmek için Pers sarayına yalan haberler gönderdiler. Bu krizler karşısında, Daniel üç hafta boyunca Allah’a yalvararak, Koreş’i işin devamına izin vermesi için etkilemesini diledi.

O dönemde Daniel muhtemelen doksan yaşına yakındı. Kendisini değil, halkını ve karşılaştıkları zorlukları düşünüyordu. Allah’tan herhangi yanıt alana kadar, üç hafta boyunca duaya ısrarla devam etti. Peygamber bu süre boyunca kaliteli yiyeceklerden kaçınarak mütevazı bir şekilde beslendi, hatta yağ sürmedi. Kendi rahatı ve görünüşüyle hiç ilgilenmiyordu, fakat binlerce kilometre uzakta Yeruşalim’deki Yahudi kardeşlerinin esenliği konusunda derinden endişeliydi.

Daniel’in dua hayatına baktığımızda, çok değerli bazı dersler öğreniyoruz. Öncelikle, ricalarımızın hemen yanıtlanmadığı zamanlarda dahi duaya ısrarla devam etmeliyiz. İkinci olarak, başkaları için dua etmeye zaman ayırmalıyız. Arabuluculuk dualarının özel bir niteliği vardır. Hatırlayın, “Eyüp dostları için dua ettikten sonra, Rab onu eski gönencine kavuştur[du]” (Eyüp 42:10). Üçüncü olarak, dua Allah’ı somut ve gerçek bir şey yapmaya teşvik eder. O halde, ne çeşit dua olursa olsun, her zaman dua edelim. Dayanılmaz denemelerle, büyük sorunlarla ve ezici zorluklarla karşı karşıyayken, yüklerimizi duayla Allah’a götürelim (Ef. 6:18).

`Daniel 10:12 ayetini oku. Bu, duanın bizim Allah hakkında kendimizi iyi hissetmemizi sağlayan kişisel bir deneyim olmasından çok, Allah’ı bir şey yapmaya teşvik eden nesnel bir tecrübe olduğu konusunda bize ne anlatıyor?`