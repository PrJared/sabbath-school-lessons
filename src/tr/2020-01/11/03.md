---
title:  Önder’e İlişkin Bir Görüm
date:   09/03/2020
---

`Daniel 10:4–9 ayetlerini oku. Burada Daniel’e ne oluyor?`

Daniel yaşadığı tecrübeyi tarif ettiğinde, gördüğü şeyin muazzam görkemini hayal bile etmekte zorlanıyoruz. Bu insan görüntüsü (Dan. 10. 5, 6) göksel yargılama görümünde tasvir edilen “İnsanoğlu”na göndermede bulunuyor (Dan. 7:13). Bu önemli kişiyi göksel tapınakla bağlantılı olarak tasvir edilen “Gök Ordusu’nun Önderi”ne (Daniel 8) benzeten bir özellik olan keten giysisi, rahiplerin kıyafetlerini anımsatıyor (Lev. 16:4). Altın ayrıca kraliyet itibarının bir göstergesi olarak rahiplerin kıyafetleri ile ilişkilendirilir. Son olarak, bu kişinin şimşeğe, aleve ve tunca benzetilmesi ve güçlü sesi onu doğaüstü bir varlık olarak tasvir ediyor. Bu, rahiplik, kraliyet ve askerlik niteliklerine sahip bir kişi. Bu kişi ayrıca Eriha’yla yapılan savaştan kısa süre önce Yeşu’ya gözüken göksel varlıkla ilginç benzerlikler gösteriyor (Yeşu 5:13, 14). Yeşu görümde “Rabb’in ordusunun komutanı”nı görmüştü. İlginç şekilde, burada “komutan” olarak tercüme edilen İbranice sözcük (sar), Daniel 10:21 ayetinde Mikail hakkında “önder” olarak tercüme edilen aynı sözcük. Fakat Daniel ile Sebt günü bir görümde dirilmiş olan Rabb’i gören Yuhanna arasında daha yakın bir paralellik oluşuyor.

`Daniel 10. bölümdeki Daniel’in Allah’ın Oğlu görümü ile Yeşu 5:13–15 ayetlerindeki ve Vahiy 1:12–18 ayetlerindeki görümler arasında hangi benzerlikleri görüyoruz?`

Daniel’e göre, yanındakiler dehşete düştüler, Daniel’in kendisi de zayıf düştü ve yere yığıldı. Allah’ın mevcudiyetinin tezahürü dayanamayacağı kadar fazla gelmişti. Fakat o andaki korkuları her ne olursa olsun, Daniel’in görümü tarihin Allah’ın denetimi altında olduğunu gösteriyor. Gerçekten de, görümde olaylar gelişirken, Allah’ın Daniel’e peygamberin yaşadığı zamandan başlayıp Allah’ın krallığının kuruluşuna kadar insanlık tarihinin bir özetini verdiğini göreceğiz (Daniel 11 ve 12).

`Daniel kitapçığında sürekli olarak gördüğümüz gibi, Rab insanlık tarihini denetim altında tutabiliyorsa, bizim kişisel hayatlarımız için neler yapabilir?`