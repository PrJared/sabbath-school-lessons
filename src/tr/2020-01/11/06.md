---
title:  Muzaffer Bir Önder
date:   12/03/2020
---

Daniel kitapçığının en belirgin karakteri, başlangıçta “İnsanoğlu” (Dan. 7:13) ya da “Gök ordusunun önderi” (Dan. 8:11) olarak adlandırılan kişidir. Sonunda onun adının “Allah gibi olan kimdir?” anlamına gelen Mikail (Dan. 10:12) olduğunu öğrendik. Pers kralıyla olan çatışmada Cebrail’e yardım etmek için geliyor (Dan. 10:13). Melek bu göksel varlıktan “Önderiniz Mikail” (Dan. 10:21) olarak bahsediyor, yani Allah’ın halkının önderi. Mikail, Daniel kitapçığında daha sonra Allah’ın halkını koruyan Kişi olarak ortaya çıkıyor (Dan. 12:1). Yahuda 9. ayetten, aynı zamanda başmelek denilen Mikail’in, Şeytan’a karşı savaşarak Musa’yı dirilttiğini öğreniyoruz. Vahiy 12:7 ayeti Mikail’in Şeytan’ı ve onun düşmüş meleklerini bozguna uğratan göksel ordunun komutanı olduğunu açıklıyor. Dolayısıyla Mikail İsa Mesih’ten başkası değil. Pers İmparatorluğu’nun bir başkomutana, insan önderinin arkasında duran ruhsal bir güce sahip olduğu gibi, Allah’ın halkının da kendileri adına evrensel savaşa giren ve bu savaşı kazanan Başkomutanları Mikail var.

`Koloseliler 2:15 ayetini oku. İsa evrensel çatışmada zaferi nasıl kazandı?`

Kötülüğün güçleriyle karşı karşıya olduğumuz zamanlarda, savunucumuz olan İsa’ya güvenebiliriz. O, kamu hizmetinin başlangıcında Şeytan’ı mağlup etti. Dünyevi hayatı sırasında, çölde ayartılarla saldırıya uğradığında Şeytan’ı yendi, cinlerden oluşan ordulara karşı savaştı ve insanları karanlığın gücünden kurtardı. İsa, Petrus Kendisini Golgota’ya gitmekten vazgeçirmeye çalıştığında, bu girişimin arkasına saklanmış olan kötülüğü yendi. İsa öğrencilere son sözlerinde, yaklaşan ölümünden Şeytan’a karşı kesin bir zaferle sonuçlanacak bir savaş olarak bahsetti: “Bu dünya şimdi yargılanıyor. Bu dünyanın egemeni şimdi dışarı atılacak. Ben yerden yukarı kaldırıldığım zaman bütün insanları Kendime çekeceğim” (Yuhanna 12:31, 32).

Bazen etrafımıza baktığımızda her şey çok kötü görünür. Şiddet, ahlaksızlık, yozlaşma ve hastalıklar her yerden sökün ediyor. Etten kemikten olmayan bir düşman, her yönden bize acımasızca saldırmakta. Fakat vermemiz gereken savaşlar ne kadar zor olursa olsun, İsa bizim için savaşıyor ve göksel tapınakta Önderimiz ve Başrahibimiz olarak bulunuyor.

`Romalılar 8:37–39 ayetlerini oku. Galiplerden olma vaadini kendi Hristiyan hayatlarımızda nasıl gerçek bir tecrübe yapabiliriz?`