---
title:  Büyük Bir Çatışma
date:   11/03/2020
---

`Daniel 10:20, 21 ayetlerini oku. Burada Daniel’e ne açıklanıyor?`

Göksel elçi perdeyi açıp Daniel’e insanlık tarihinin perde arkasında süren evrensel savaşı açıklıyor. Daniel dua etmeye başlar başlamaz gök ile yeryüzü arasında ruhsal bir savaş başlıyor. Göksel varlıklar, Yahudilerin tapınağın yeniden inşasına devam etmelerine izin vermesi için Pers kralıyla bir mücadeleye giriştiler. Daniel 10. bölümün girişinden Pers kralının Koreş olduğunu biliyoruz. Fakat tek başına bir insan kralın göksel bir varlığa ciddi direnç göstermesi mümkün değildir. Bu da, kralın arkasında Yahudileri tapınağın yeniden inşasından alıkoyması için Koreş’i kışkırtan bir ruhsal aracının olduğunu gösteriyor.

Sur kralının, kentin insan kralının arkasındaki ruhsal güç olan Şeytan’ı temsil ettiği Hezekiel 28. bölümde de benzer bir durum vardır. O halde, Mikail’in kendilerine karşı savaşmak için geldiği Pers krallarına Şeytan’ın ve meleklerinin de dahil oluşu şaşırtıcı olmamalı. Bu da, insanların Yeruşalim’deki tapınağın yeniden inşasına gösterdikleri direncin ruhsal alemde de bir karşılığının olduğunu gösteriyor.

`Daniel 10:13 ayetini oku. Burada ne çeşit bir savaş tarif ediliyor?`

“Şeytan Med–Pers krallığındaki üst düzey güçleri etkileyerek Allah’ın halkını onların gözünden düşürmeye çalışırken, melekler sürgünlerin yararına çalışıyorlardı. Bu mücadele tüm göğün ilgilendiği bir mücadeleydi. Daniel peygamber aracılığıyla, bize iyiliğin güçleriyle kötülüğün güçleri arasındaki bu büyük savaştan bir kesit veriliyor. Cebrail üç hafta boyunca karanlığın güçleriyle savaşarak Koreş’in zihni üzerinde çalışan etkileri tersine çevirmeye çalıştı; mücadele daha bitmeden Mesih’in Kendisi Cebrail’in yardımına geldi. Cebrail ‘Pers krallığının önderi yirmi bir gün bana karşı durdu’ diyor, ‘sonra baş önderlerden Mikail bana yardıma geldi, çünkü orada, Pers krallarının yanında alıkonulmuştum’ (Daniel 10:13). Allah’ın halkının yararına göğün yapabileceği her şey yapılmıştı. Zafer nihayet kazanılmıştı; düşman kuvvetleri Koreş’in bütün günlerinde ve yaklaşık yedi buçuk yıl hüküm süren oğlu Kambises’in bütün günlerinde kontrol altında tutuldu.”—Ellen G. White, Peygamberler ve Krallar, s. 571, 572.