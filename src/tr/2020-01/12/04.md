---
title:  Roma ve Antlaşma Önderi
date:   17/03/2020
---

`Daniel 11:16–28 ayetlerini oku. Metin zor anlaşılır olsa da, Daniel kitapçığında başka yerlerde de görülen hangi imgeleri bulabilirsin?`

Gücün Helenistik krallardan putperest Roma’ya geçişinin Daniel 11:16 ayetinde tarif edildiği anlaşılıyor: “Kente saldıran Kuzey Kralı dilediği gibi davranacak, kimse ona karşı duramayacak. Güzel Ülke’yi yönetecek, yıkıp yok etme yetkisi onun elinde olacak.” Güzel Ülke eski İsrail’in bulunduğu bölge olan Yeruşalim, bu bölgeyi ele geçiren yeni güç de putperest Roma’dır. Aynı olay küçük boynuzun yatay büyümesi ve Güzel Ülke’ye ulaşmasıyla da temsil ediliyor (Dan. 8:9). O halde, bu noktada dünyayı yöneten gücün putperest Roma olduğu açıkça anlaşılıyor.

Kutsal Kitap ayetlerindeki bazı ek ipuçları da bu düşünceyi destekliyor. Örneğin “zorla vergi toplayacak” ifadesinde bahsedilen Sezar Augustus olmalı. İsa onun hükümdarlığı sırasında doğmuştu, zira Meryem ve Yusuf sayım için Bethelem’e gitmişlerdi (Dan. 11:20). Ayrıca, peygamberlik sözüne göre bu hükümdarın yerine “değersiz biri geçecek” (Dan. 11:21). Tarihin gösterdiği gibi, Augustus’un yerine üvey oğlu Tiberius geçmiştir. Tiberius tuhaf ve değersiz bir kişi olarak tanınıyordu.

En önemlisi, Kutsal Kitap metnine göre “antlaşma önderi” Tiberius’un hükümdarlığı sırasında yok edilecekti (Dan. 11:22). Bu açıkça “Meshedilmiş olan Önder” olarak da adlandırılan Mesih’in çarmıha gerilmesinden bahsetmektedir (Dan. 9:25, ayrıca bkz. Mat. 7:33–5), zira O Tiberius’un hükümdarlığı sırasında öldürülmüştür. Burada İsa’dan “antlaşma önderi” olarak bahsedilmesi bize tarihsel olayların akışını gösteren güçlü bir işarettir, okuyuculara yine Allah’ın şaşırtıcı ezeli bilgisine dair güçlü bir kanıt veriyor. Bu peygamberlik sözlerinde daha önce gerçekleşen her şeyde Allah haklı çıktı, o halde gelecekte olacağını söylediği şeylere dair de O’na kesinlikle güvenebiliriz.

`Tüm siyasi ve tarihi olaylar arasında, “antlaşma önderi” Nasıralı İsa ayetlerde ortaya çıkartılmıştır. Bu, tüm kargaşa ve siyasi entrikalara rağmen, bize İsa’nın Kutsal Yazılar’da merkezi olmaya devam ettiğini göstermeye nasıl yardımcı olur?`