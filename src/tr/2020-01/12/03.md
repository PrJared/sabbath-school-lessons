---
title:  Suriye ve Mısır Hakkındaki Peygamberlik Sözleri
date:   16/03/2020
---

`Daniel 11:5–14 ayetlerini oku. Burada ne ortaya çıkıyor?`

Büyük İskender’in ölümünden sonra büyük Grek İmparatorluğu onun dört generali arasında bölüşüldü. Bunlardan ikisi –Suriye’deki Seleukos (Kuzey) ve Mısır’daki Ptolemaios (Güney)– hanedanlar kurmayı başardılar, bunlar ülkenin egemenliği için birbirleriyle savaşacaklardı.

Pek çok Kutsal Kitap öğrencisi Daniel 11:5–14 ayetlerinde öngörülen Kuzey kralı ile Güney kralı arasındaki savaşları, bu iki hanedan arasındaki sayısız çarpışma olarak anlamışlardır. Peygamberlik sözüne göre bu iki hanedanı evlilik yoluyla birleştirme girişiminde de bulunulacak, fakat bu ittifak kısa ömürlü olacaktı (Dan. 11:6). Tarihi kaynaklara göre, 1. Seleukos’un torunu olan 2. Antiyokus Teos (mö 261–246) Mısır kralı 2. Ptolemaios Filedelfos’un kızlarından Berenike ile evlenmişti. Fakat bu anlaşma yürümedi ve Allah’ın halkının doğrudan ilgili olduğu çatışma kısa sürede kaldığı yerden devam etti. Dolayısıyla Daniel 11. bölümde, Daniel peygamber sahneden ayrıldıktan sonraki yüzyıllarda Allah’ın halkının hayatlarına dokunacak bazı önemli olaylar ele alınıyor.

Yine, Rabb’in dünyanın bu bölgesinde üstünlük için birbiriyle savaşan krallıklarla ilgili bunca ayrıntıyı neden önceden bildirdiğini sorabiliriz. Nedeni çok basit: bu savaşlar Allah’ın halkını etkiliyor. Yani, Rab halkının gelecek yıllarda karşılaşacağı pek çok zorluğu önceden duyuruyordu. Ayrıca, Allah tarihin Rabbi’dir ve peygamberlik kayıtlarını tarihsel olaylarla karşılaştırdığımızda peygamberlik sözlerinin öngörüldüğü gibi yerine geldiğini yeniden görebiliriz. Bu Helenistik krallıkların birbirleriyle savaşarak yaşadıkları değişimleri öngören Tanrı, geleceği bilen Allah’tır. O bizim güvenimize ve imanımıza lâyıktır. Bu, insan hayal gücünün ürettiği bir put değil, büyük bir Tanrı’dır. O sadece tarihsel olayların akışını yönetmekle kalmaz, O’na izin verirsek bizim hayatlarımızı da yönetebilir.

`Yeşaya 46:9, 10 ayetlerini oku. Bu iki ayette ne miktarda temel Hristiyan ilahiyatı bulunuyor ve bunlardan hangi büyük umudu çıkarabiliriz? Allah müşfik ve sevgi dolu değil, kinci ve acımasız olsaydı, onuncu ayetin ne kadar korkutucu olabileceğini düşün.`