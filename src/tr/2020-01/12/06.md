---
title:  Son Olaylar
date:   19/03/2020
---

`Daniel 11:40–45 ayetlerini oku. Burada ne oluyor?`

Aşağıdaki ifadeler bu metni anlamamıza yardım ediyor:

Sonun Vakti: “Sonun vakti” ifadesi sadece Daniel kitapçığında geçer (Dan. 8:17, KM; Dan. 11:35, 40, KM; Dan. 12:4, 9, KM). Daniel’in peygamberlik sözlerinin incelenmesi, sonun vaktinin 1798 yılında papalığın düşüşünden ölülerin dirilişine kadar uzandığını gösteriyor (Dan 12:2).

Kuzey Kralı: Bu unvan önce coğrafi olarak Seleukos hanedanını belirtiyor, fakat daha sonra putperest Roma’ya ve son olarak da papalık Roma’sına işaret ediyor. Böylelikle, coğrafi bir bölgeyi değil, Allah’ın halkının ruhsal düşmanlarını tanımlıyor. Ayrıca Kuzey kralının Kutsal Kitap’ta simgesel olarak Kuzeyle ilişkilendirilmiş olan, gerçek Tanrı’nın bir taklidini temsil ettiğine de dikkat etmeliyiz (Yşa. 14:13).

Güney Kralı: Bu unvan ilk olarak Kutsal Topraklar’ın güneyinde, Mısır’da yer alan Ptolemaios hanedanını belirtiyor. Fakat peygamberlik sözünde olaylar gelişirken teolojik bir boyut kazanıyor, bazı bilginler bunu tanrıtanımazlıkla ilişkilendiriyorlar. Ellen White’ın Vahiy 11:8 ayetindeki Mısır göndermesi hakkında yorum yaparken dediği gibi, “Bu tanrıtanımazlıktır.”—Büyük Mücadele, s. 269.

Güzel kutsal dağ: Eski Ahit zamanlarında bu ifade İsrail’in başkentiyle kalbi olan ve coğrafi olarak Vaat Edilen Ülke’de bulunan Siyon’a işaret ediyordu. Çarmıh’tan sonra, Allah’ın halkı artık etnik ve coğrafi ayrımlarla tanımlanmıyor. O halde, kutsal dağ tüm dünyaya dağılmış durumda olan Allah’ın halkının simgesel bir tanımı olmalı.

Öyleyse, olayları belki aşağıdaki gibi yorumlayabiliriz:

1. Güney kralı Kuzey kralına saldırıyor: Fransız Devrimi dini toptan yok etmeye ve papalığı bozguna uğratmaya teşebbüs etti, fakat başarısız oldu.
2. Kuzey kralı Güney kralına saldırıyor ve onu mağlup ediyor: başında papalığın ve onun müttefiklerinin bulunduğu din güçleri sonunda tanrıtanımazlığın güçlerini alt edecek ve yendikleri düşmanlarıyla ittifak yapacaklar.
3. Edom ve Moav ile Ammon’un önde gelen halkı kurtulacaklar: Allah’ın gerçek halkından sayılmayanlardan bazıları son saatte sürüye katılacaklar.
4. Kuzey kralı kutsal dağa saldırmak için hazırlanıyor, fakat sonu geliyor: kötülüğün güçleri yok edilir ve Allah’ın krallığı kurulur.

`Sonunda Allah’ın ve O’nun halkının muzaffer olacağını bilmekten nasıl teselli çıkarabiliriz?`