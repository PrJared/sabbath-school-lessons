---
title:  Bir Sonraki Güç
date:   18/03/2020
---

`Daniel 11:29–39 ayetlerini oku. Putperest Roma’dan sonra hangi güç yükseliyor?`

Daniel 11:29–39 ayetleri yeni bir güç düzeninden bahsediyor. Bu düzen putperest Roma İmparatorluğu’nun devamı olmasına ve selefinin bazı özelliklerini miras almasına rağmen, aynı zamanda bazı yönlerden de farklı olduğu görülüyor. Kutsal Kitap metni “ne önceki ne de sonraki gibi olmayacak” diyor (Dan. 11:29, İngilizce’den çeviri). Daha ilerlediğimizde, onun dini bir güç gibi davrandığını görüyoruz. Saldırıları daha çok Allah’a ve O’nun halkına yönelik. Bu kralın eylemlerinden bazılarına bakalım.

İlk olarak, “öfkeyle kutsal antlaşmaya karşı çıkacak” (Dan. 11:30). Burada bahsedilen, bu kralın karşı koyduğu Allah’ın kurtuluş antlaşması olmalı.

İkinci olarak, bu kral “tapınakla kaleyi kirletecek” ve “günlük sunuları” kaldıracak olan güçler oluşturacak (Dan. 11:31). Daniel 8. bölümde küçük boynuzun Allah’ın “tapınağının” temellerini yıktığını ve “günlük sunuları” kaldırdığını görmüştük (Dan. 8:11). Bu, Mesih’in göksel tapınaktaki hizmetine yapılmış ruhsal bir saldırı olarak anlaşılmalıdır.

Üçüncü olarak, bu güç tapınağa saldırısının bir sonucu olarak “yıkıcı iğrenç şeyi” Allah’ın tapınağına koyacak. Benzer bir ifade olan “yıkım getiren başkaldırı”, küçük boynuzun gerçekleştirdiği sapkınlık ve isyan hareketlerine işaret ediyor (Dan. 8:13).

Dördüncü olarak, bu güç Allah’ın halkına zulmediyor: “Bilgelerden kimisi tökezleyecek; öyle ki, son gelinceye dek arınıp temizlenebilsin, lekesiz duruma gelebilsinler” (Daniel 11:35). Bu bize gökteki ordudan ve yıldızlardan bazılarını yere düşüren ve ayakları altında çiğneyen küçük boynuzu hatırlatıyor (Dan. 8:10; Dan. 7:25 ile karşılaştır).

Beşinci olarak, bu kral “kendini bütün tanrılardan daha büyük, daha yüce gösterecek, tanrıların Tanrısı’na karşı duyulmamış sözler söyleyecek” (Dan. 11:36). Bu hiç şaşırtıcı değil, zira küçük boynuzun da Allah’a karşı dahi (Dan. 7:25) “böbürlenen bir ağzı vardı” (Dan. 7:8).

`Başka benzerliklerden de bahsedilebilir, fakat Daniel 7. ve 8. bölümde okuduklarımıza dayanarak, bu güç kimdir ve toplumsal baskılara rağmen onun kimliğiyle ilgili tavizsiz durmamız bizim için neden önemlidir?`