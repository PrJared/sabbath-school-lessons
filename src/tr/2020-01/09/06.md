---
title:  Peygamberlik Zaman Çizelgesi
date:   27/02/2020
---

`Daniel 8:13 ayetini oku. Burada hangi soru soruluyor ve bir sonraki ayetteki yanıtı anlamamıza ne şekilde yardımcı oluyor?`

2300 akşam ve sabahın zamanı nedir? İlk olarak, Daniel’e koç ile teke görümü ve ardından küçük boynuzun işleri ve verdiği zararları gösterildikten sonra, görümün Daniel 8:13 ayetindeki soruya döndüğüne dikkat etmeliyiz. Bu soru özellikle bu peygamberlik döneminin sonunda ne olacağıyla ve görümün tümünün kapsadığı süreyle ilgili. Ayrıca, bu zaman aralığı sadece küçük boynuzun işlerinin süresiyle sınırlandırılamaz, zira görüm kavramı koçtan küçük boynuzun işlerine kadar her şeyi kapsıyor. O halde bu gerçek tarihin akışı içinde uzun bir dönem olmalı.

“Bu görümde... olanlar ne zamana dek sürecek” (koç [Med-Pers], teke [Grek] ve küçük boynuzla işleri [putperest ve papalık dönemlerindeki Roma]) sorusuna, diğer göksel varlık şöyle cevap verdi: “İki bin üç yüz akşamla sabah oluncaya kadar; makdis [tapınak] o zaman tahir olacak [temizlenecek]” (Daniel 8:14, KM). Daha önce belirtildiği gibi, bu zaman aralığı çok uzun, çünkü Med-Pers İmparatorluğu döneminde başlayıp, Grek İmparatorluğu ile putperest ve papalık dönemlerindeki Roma’ya kadar, binlerce yıl boyunca sürüyor. Tarihsel yorumlama yöntemine göre (1. Derse bak), peygamberlik sözündeki bu süre yıl-gün ilkesi uyarınca hesaplanmalı, bu da 2300 akşam ve sabahın 2300 yıllık bir zaman aralığına karşılık gelmesi demek. Aksi halde, 2300 gün altı yıldan biraz uzun bir süreye karşılık gelecekti, bu da görümdeki tüm olayların gerçekleşmesinin imkânsız olduğu çok kısa bir süre. Bu nedenle, yıl-gün ilkesi geçerli olmalı.

Daniel 8. bölüm gerekli bilgiyi sağlayarak bu zaman aralığının ne zaman başladığını ve elbette bu sayede ne zaman sonlandığını hesaplamamıza yardımcı olmuyor. Fakat Daniel 9. bölüm kritik önemdeki bilgiyi bize veriyor (gelecek haftanın dersine bak).

`Bu peygamberlik sözünün 2300 yılı, Kutsal Kitap’taki en uzun süreli zamana ilişkin peygamberlik sözünü oluşturuyor. Bir düşün: 2300 yıl! Özellikle günümüzde ne kadar yaşadığımızla karşılaştırıldığında çok uzun bir süre. Bu karşılaştırma, Allah’a ve son olayların tarihi ile ilgili kendi beklentilerimize karşı sabırlı olmayı öğrenmemize ne şekilde yardımcı olabilir?`