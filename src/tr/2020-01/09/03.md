---
title:  Küçük Boynuzun Yükselişi
date:   24/02/2020
---

`Daniel 8:8–12 ayetlerini dikkatle oku. Bu küçük boynuz hangi yönlere doğru hareket ediyor ve bunu anlamak neden önemli?`

Kutsal Kitap metni göğün dört rüzgarı yönünde yayılan dört boynuzu tasvir ettikten sonra, birinden küçük bir boynuzun yükseldiğini söylüyor. Buradaki soru, bu boynuz/güç, dün İskender’in dört generalini temsil ettiğini gördüğümüz dört boynuzun birinden mi, yoksa dört rüzgârın birinden mi çıktığıdır. Metnin orijinal dilindeki gramer yapısı bu boynuzun göğün dört rüzgârından birinden geldiğini belirtiyor. Bu güç Grek İmparatorluğu’ndan ve onun dört dalından sonra yükseldiği için, yaygın anlayışa göre bu boynuz önce putperest sonra papalık dönemindeki Roma’dır. “Bu küçük boynuz, pagan ve papalık dönemleri olmak üzere her iki safhasıyla Roma’yı temsil eder. Daniel Roma’yı önce putperest imparatorluk safhasında Yahudi halkına ve ilk Hristiyanlara savaş açarken, sonra da günümüze kadar devam eden ve geleceğe uzanan papalık safhasında gördü.”—The Seventh-day Adventist Bible Commentary [Yedinci Gün Adventist Kutsal Kitap Şerhi], cilt 4, s. 841.

Kutsal Kitap metnine göre, küçük boynuz önce yatay bir harekete başladı ve “güneye, doğuya ve Güzel Ülke’ye doğru yayılarak çok güçlendi” (Dan. 8:9). Bu üç yön putperest Roma’nın egemenliği altına giren üç büyük alana karşılık geliyor.

Küçük boynuz görümdeki esas oyuncu haline dönüştükçe, dikey genişlemesi çok dikkat çekiyor. Bu bağlamda boynuz, aşağıdaki karşılaştırmada göründüğü üzere, Daniel 7. bölümdeki küçük boynuzla önemli ölçüde uyuşuyor: (1) İki boynuz da başlangıçta küçük (Dan. 7:8, Dan. 8:9). (2) İkisi de daha sonra çok büyüyor (Dan. 7:20, Dan. 8:9). (3) İkisi de zulmeden güçler (Dan. 7:21, 25; Dan. 8:10, 24). (4) İkisi de kendisini yüceltiyor ve küfrediyor (Dan. 7:8, 20, 25; Dan. 8:10, 11, 25). (5) İkisi de Allah’ın halkını hedef alıyor (Dan. 7:25, Dan. 8:24). (6) İkisinin de etkinliklerinin bir kısmı peygamberlik zamanıyla tasvir ediliyor (Dan. 7:25; Dan. 8:13, 14). (7) İkisinin de varlığı sonun zamanına kadar devam ediyor (Dan. 7:25, 26; Dan. 8:17, 19). (8) İkisi de doğaüstü bir şekilde yok ediliyor (Dan. 7:11, 26; Dan. 8:25). Son olarak, Daniel 7. bölümdeki küçük boynuz papalığı temsil ettiği için, Daniel 8. bölümdeki küçük boynuzun dikey büyümesi aynı gücü temsil ediyor olmalı. Dolayısıyla, Daniel 2. ve 7. bölümlerde olduğu gibi, son ana güç hem putperest hem papalık dönemlerindeki Roma.