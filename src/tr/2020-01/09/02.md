---
title:  Koç ve Teke
date:   23/02/2020
---

`Daniel 8. bölümü oku. Bu görüm ne hakkında ve Daniel 2. ve 7. bölümlerde gördüklerimizle ne şekilde benzerlik gösteriyor?`

Daniel 2. ve 7. bölümlerde olduğu gibi, burada da bize dünya imparatorluklarının yükselişi ve çöküşü ile ilgili bir görüm veriliyor, fakat bu sefer farklı bir tür simgesel dil kullanılıyor. Bu simgeler doğrudan Allah’ın tapınağıyla ilişkili. Bu anlatıda koç ve teke simgeleri, eski İsrail için bir yargılama zamanı olan Kefaret Günü tapınak töreniyle bağlantıları nedeniyle kullanılmış. Koçlar ve tekeler tapınak hizmetinde kurban sunuları olarak kullanılırlardı. Fakat ikisinden birlikte sadece Kefaret Günü’nde bahsedilir. Bu nedenle, bu iki hayvan görümün temel odağı olan Kefaret Günü’nü anımsatması için kasıtlı olarak seçilmiş.

Görümde olaylar gelişirken, Daniel üç farklı yöne, batıya, kuzeye ve güneye doğru boynuz atan bir koç görüyor (Dan. 8:4). Üç yönlü bu hareket, bu gücün genişlemesine işaret ediyor: “Hiçbir hayvan ona karşı koyamıyor, kimse onun elinden kurtaramıyordu. Koç dilediği gibi davrandı ve gitgide güçlendi” (Dan. 8:4). Meleğin açıkladığı gibi, iki boynuzlu koç Med-Pers imparatorluğunu temsil ediyor (Dan. 8:20), üç yön de büyük ihtimalle bu dünya gücünün ele geçirdiği üç büyük ülkeye harfiyen işaret ediyordu.

Daha sonra, Büyük İskender’in yönetimi altındaki Grek İmparatorluğu’nu temsil eden, büyük boynuzlu bir teke ortaya çıkıyor (Dan. 8:21). Tekenin “yere basmadan” (Dan. 8:5) hareket etmesi, süratle ilerlediğini gösteriyor. Bu simgeler, Daniel 7. bölümde kanatlı bir pars olarak gösterilen İskender’in zaferlerinin hızını aktarıyor. Fakat peygamberlik sözünün belirttiği gibi, teke “en güçlü olduğu sırada büyük boynuzu kırıldı” (Dan. 8:8) ve onun yerine dört ana yöne doğru uzanan dört boynuz çıktı. Bu peygamberlik sözü, İskender mö 323 Haziran’ında Babil’de öldüğünde ve krallığı dört generali arasında paylaşıldığında yerine geldi.

`Daniel 2:38 ve Daniel 8:20, 21 ayetleri arasında, görümlerde açıklanan dört imparatorluktan üçünün adları belirtilmiş. Bu şaşırtıcı gerçek, bu peygamberlik sözlerine dair yorumumuzun doğruluğunu onaylamaya nasıl yardımcı olmalı?`