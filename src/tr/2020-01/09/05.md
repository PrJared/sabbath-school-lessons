---
title:  Tapınağın Arındırılması
date:   26/02/2020
---

`Daniel 8:14 ayetini oku. Burada ne oluyor?`

Boynuzun yıkıcı saldırısı sonrasında, tapınağın temizleneceği duyuruluyor. Bu mesajı anlamak için, Daniel 8:14 ayetinde bahsedilen tapınağın arındırılmasının Daniel 7:9–14 ayetlerinde tasvir edilen yargılama sahnesine karşılık geldiğini aklımızda tutmalıyız. Bu yargılama gökte gerçekleştiği için, tapınak da gökte olmalı. Dolayısıyla, Daniel 7. bölüm Allah’ın insanların işlerine müdahalesini ve bunlarla ilişkisini yargısal bir bakış açısından tasvir ederken, Daniel 8. bölüm aynı olayı tapınak bakış açısından tarif ediyor.

Dünyasal tapınak gökteki emsalinin örneği olarak tasarlanmıştı ve ana hatlarıyla kurtuluş tasarısını örnekliyordu. Günahkârlar her gün kurbanlarını tapınağa getiriyorlardı, burada halkın itiraf ettikleri günahları bağışlanıyor ve bir anlamda tapınağa aktarılıyordu. Bunun sonucunda tapınak kirleniyordu. Dolayısıyla, tapınağı içinde kayda geçen günahlardan temizlemek için düzenli bir arınma süreci gerekiyordu. Buna Kefaret Günü deniyordu ve yılda bir kez gerçekleşiyordu (bkz. Levililer 16).

Peki göksel tapınağın temizlenmesi niye gerekiyordu? Benzerlik kurarak, tıpkı tövbe eden İsraillilerin günahlarının dünyasal tapınağa aktarıldığı gibi, İsa’yı kabul edenlerin itiraf ettikleri günahların da göksel tapınağa “aktarıldığını” söyleyebiliriz. Dünyasal Kefaret Günü’nde İsa’nın gelecekteki ölümünü simgeleyen çok sayıda hayvan kurban edilirdi, bu sayede günahkârlar Kefaret Günü’ne dayanabilirlerdi.

Dünyasal Kefaret Günü’nde tapınak arındırılırken böyle olduysa, sadece Mesih’in kanının bizi yargılamadan geçireceği göksel Kefaret Günü ne kadar daha şiddetli olacaktır? Daniel 8:14 ayetinde tasvir edilen tapınağın arındırılması dünyasal hizmetin göksel karşılığıdır ve temel mesajı da şudur: günahkârlar olarak, günahlarımızın bağışlanması ve yargılamaya dayanabilmemiz için Mesih’in kanına ihtiyacımız var.

`İbraniler 9:23–28 ayetlerini oku. Bu ayetler İsa’nın bizim için kurbanlığı aracılığıyla O’nda sahip olduğumuz kurtuluşu ne şekilde açıklıyor?`