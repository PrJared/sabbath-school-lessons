---
title:  Tapınağa Saldırı
date:   25/02/2020
---

`Daniel 8:10–12 ayetlerini oku. Burada küçük boynuz ne çeşit bir faaliyet yürütürken tasvir ediliyor?`

Daniel 8:10 ayetinde, küçük boynuz Babil kulesini inşa edenlerin çabalarını ruhsal seviyede tekrarlamaya teşebbüs ediyor (Yar. 11:4). “Ordu” ve “yıldızlar” kavramları Eski Ahit’te Allah’ın halkını belirtmek için kullanılmıştır. İsrail, Rabb’in orduları olarak adlandırılmıştır (Çık. 12:41, KM). Daniel ayrıca Allah’ın sadık halkının yıldızlar gibi parladığını tasvir ediyor (Dan. 12:3). Belli ki bu gök cisimlerine bir saldırı değil, “vatanı göklerde” (Flp. 3:20) olan Allah’ın halkına zulmedilmesidir. Her ne kadar binlerce Hristiyan putperest imparatorlar tarafından katledilmiş olsa da, burada küçük boynuzun dikey faaliyetlerine odaklanılıyor. Dolayısıyla, bu peygamberlik sözünün nihai biçimde yerine gelişi papalık dönemindeki Roma’yla ve onun çağlar boyunca süren zulmüyle bağlantılı olmalı.

Ayrıca, Daniel 8:11 ayetinde bir “Önder”den bahsediliyor, bu kişiden Daniel kitapçığının diğer kısımlarında “meshedilmiş olan önder” (Dan. 9:25), “önderiniz Mikail” (Dan. 10:21) ve “büyük önder Mikail” (Dan. 12:1) olarak söz ediliyor. Bu ifadeyle kastedilen kişi İsa Mesih’ten başkası olamaz. Daha önce sözü geçen “orduların” Önderi ve gökteki Başrahibimiz, İsa Mesih’tir. Dolayısıyla, papalık ve temsil ettiği dini sistem İsa’nın rahiplik görevini gizlemekte ve onun yerini almaya çalışmaktadır.

Daniel 8:11 ayetindeki “günlük sunu,” törensel hizmetlerin (kurbanlar ve arabuluculuk dahil olmak üzere) çeşitli ve sürekli özelliklerini belirtmek için dünyasal tapınakta yapılanların hatırlatıcısıdır. Bu hizmetler aracılığıyla günahkârlar bağışlanır ve tapınma çadırında günahlarla ilgilenilirdi. Bu dünyasal sistem, Mesih’in göksel tapınaktaki şefaat hizmetini temsil ediyor. Yani, peygamberlik sözünün öngördüğü gibi, papalık Mesih’in arabuluculuğu yerine rahiplerin arabuluculuğunu getiriyor. Küçük boynuz bu sahte ibadet aracılığıyla Mesih’in şefaat görevini kaldırıyor ve temsilen Mesih’in tapınağını yıkıyor.

“Gerçek ayak altında çiğnendi. Küçük boynuz yaptığı her şeyde başarılı oldu” (Dan. 8:12). İsa gerçeğin Kendisi olduğunu bildiriyor (Yuhanna 14:6) ve Allah’ın Sözü’ne de gerçek olarak işaret ediyor (Yuhanna 17:17). Buna karşın, papalık Kutsal Kitap’ın halkın diline tercüme edilmesini yasakladı, Kutsal Kitap’ın yorumlanmasını kilisenin yetkisine verdi ve en üstün iman kuralı olarak, geleneği teoride Kutsal Kitap’ın yanına, uygulamada ise üzerine koydu.

`“Bu çalışma, insan geleneklerinin aksine Kutsal Kitap gerçeğine dair bilginin gerçekte ne kadar değerli ve önemli olduğuna dair bize ne anlatmalı?`