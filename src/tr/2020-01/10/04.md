---
title:  Arabuluculuğun Değeri
date:   03/03/2020
---

`Daniel 9:5–13 ayetlerini oku. Daniel’in sürekli “biz” yanlış yaptık demesi, böylelikle sonunda ulusun başına bu felaketin gelmesine sebep olan günahlara kendisini de dahil etmesi neden önemli?`

Daniel’in duası Kutsal Kitap’taki önemli arabuluculuk dualarından sadece biridir. Bu dualar Allah’ın yüreğine dokunur, yargıyı uzaklaştırır ve onun yerine düşmanlardan kurtuluşu sağlar. Allah tüm Yahudi ulusunu yok etmeye hazırken, O’nun elini durduran Musa’nın arabuluculuğu olmuştu (Çık. 32:7–14, Say. 14:10–25). Şiddetli kuraklık ülkeyi yiyip bitirmek üzereyken bile, Allah İlyas’ın duasına karşılık vermiş, ülkeyi canlandırmak için yağmur yağdırmıştı (1. Krallar 18).

Aile fertleri, arkadaşlar ve diğer insanlar ya da durumlar için dua ettiğimizde, Allah dualarımızı duyar ve müdahale edebilir. Bir duanın cevaplanması bazen uzun sürebilir fakat Allah’ın Kendi çocuklarının ihtiyaçlarını asla unutmadığına emin olabiliriz (bkz. Yakup 5:16).

Bu durumda, Daniel Allah ile halk arasında bir arabulucu görevi görüyor. Peygamber, Kutsal Yazılar’ı çalışmasından halkın Allah’ın yasasını çiğnedikçe ve O’nun uyarılarını duymayı reddettikçe ne kadar günahkâr hale dönüştüklerini fark etti. Bu yüzden, onların umutsuz ruhsal durumlarını fark ederek, iyileşme ve bağışlanma için dua etti. Fakat peygamber ayrıca kendini halkıyla özdeşleştirdi. Daniel, bazı yönlerden, Mesih’in bizim arabulucumuz olarak üstlendiği göreve örnek teşkil ediyor (Yuhanna 17). Fakat arada çok önemli bir fark var: Mesih “günah işlememiştir” (İbr. 4:15) ve dolayısıyla kişisel günahını itiraf etme ya da kişisel bağışlanma için kurbanlar sunma ihtiyacı duymamaktadır (İbr. 7:26, 27). Fakat yine de Kendisini günahkârlarla benzersiz bir şekilde özdeşleştirmiştir: “Tanrı, günahı bilmeyen Mesih’i bizim için günah sunusu yaptı. Öyle ki, Mesih sayesinde Tanrı’nın doğruluğu olalım” (2Ko. 5:21).

`“İnsandaki tüm iyi ve kutsal, asil ve güzel şeyleri bir araya getirip, bunu Allah’ın meleklerine insan canının kurtuluşunda veya erdemde bir rol alması için sunsanız, teklif ihanet olarak görülüp reddedilirdi.”—Ellen G. White, Faith and Works [İman ve İşler], s. 24. Bu sözler, kendi yararımız için bir Arabulucu’nun varlığına duyduğumuz ihtiyaca dair bize ne öğretiyor?`