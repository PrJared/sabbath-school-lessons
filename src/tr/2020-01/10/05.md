---
title:  İbadetin Bir Parçası Olarak Kurbanlıklar
date:   04/03/2020
---

Daniel’in arabuluculuk duası iki önemli soruna değiniyor: halkın günahları ve Yeruşalim’in ıssızlığı. Dolayısıyla, Allah’ın yanıtı bu iki ricayla ilgiliydi. Mesih’in işi aracılığıyla insanlar kurtarılacak ve tapınak meshedilecekti. Fakat söz konusu iki ricaya, Daniel’in anlık tarihsel ufkunu bazı yönlerden aşan şekilde yanıt verildi: Mesih’in işi tüm insan neslinin yararına olacaktı.

`Daniel 9:21–27 ayetlerini oku. 70 haftalık sürede hangi iş yapılacaktı? Bunu neden ancak İsa başarabilirdi?`

1. “Başkaldırıyı ortadan kaldırmak.” “Başkaldırı” olarak çevrilen İbranice sözcük (peşa’), astın üstüne karşı bile bile riayetsizlik etmesi anlamına gelir (örneğin Özd. 28:24). Bu sözcük Kutsal Kitap’ta insanların açıkça Allah’a meydan okuması anlamında da kullanılmıştır (Hez. 2:3). Fakat İsa’nın kanı aracılığıyla Allah’a karşı isyan bastırılmıştır ve Golgota’dan akan erdemler insanlara sunulmuştur.
2. “Günaha son vermek.” Fiil “mühürlemek” anlamını taşıyor ve burada günahın bağışlandığı anlamına geliyor. İlk günahtan beri insan nesli Allah’ın standartlarına uygun yaşamayı başaramadı, fakat Mesih bizim hatalarımızı düzeltecek.
3. “Suçu bağışlatmak.” Pavlus’un dediği gibi: “Çünkü Tanrı bütün doluluğunun O’nda bulunmasını uygun gördü. Mesih’in çarmıhta akıtılan kanı aracılığıyla esenliği sağlamış olarak yerdeki ve gökteki her şeyi O’nun aracılığıyla kendisiyle barıştırmaya razı oldu” (Kol. 1:19, 20). Burada da ancak İsa bu hakikati gerçekleştirebilir.
4. “Sonsuza dek kalıcı doğruluğu sağlamak.” Mesih çarmıhta bizim yerimizi alarak, bize Allah nezdinde “doğru olma” kutlu durumunu bahşetmiş oldu. Allah’tan gelen bu doğruluğa ancak iman yoluyla sahip olabiliriz.
5. “Görüm ve peygamberliği mühürlemek.” Mesih Kendisini kurban olarak sunduğunda, O’nun kefaret işine işaret eden Eski Ahit peygamberlik sözleri yerine geldikleri anlamında mühürlenmiş oldular.
6. “En Kutsal’ı meshetmek.” Burada bahsedilen En Kutsal bir kişi değil, bir yer. Öyleyse buradaki ifade, Mesih göksel tapınakta bizim yüce Başrahibimiz olarak göreve başlarken bu tapınağın meshedilmesinden bahsetmektedir (İbr. 8:1).