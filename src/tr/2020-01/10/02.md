---
title:  Allah’ın Sözü’nün Merkeziliği
date:   01/03/2020
---

`Daniel 9:1, 2 ayetlerini oku. Daniel, dikkatli bir şekilde çalıştığı peygamberlik sözünü “Kutsal Yazılar’dan anladığını” söylüyor. Kutsal Kitap’ın hangi kitapçığını ya da kitapçıklarını kastediyor?`

Bu duayı incelediğimizde, Allah’ın daha önce Musa’ya ve diğer peygamberlere açıkladıklarının derinlemesine araştırılmasından kaynaklandığı anlaşılıyor. Yeremya’nın tomarından sürgünde geçireceği zamanın yetmiş yıl süreceğini öğrendikten sonra (bkz. Yer. 25:11, 12; Yer. 29:10), Daniel yaşadığı tarihsel anın önemini anladı.

Daniel’in bu duayı mö 539’da, yani Babil’in yerini Pers İmparatorluğu’nun aldığı yıl ettiğini aklımızda tutalım. Yani Nebukadnessar’ın Yeruşalim’i ele geçirip tapınağı yerle bir edişinin üzerinden neredeyse yetmiş yıl geçmişti. Dolayısıyla, Yeremya’nın peygamberlik sözüne göre, Allah’ın halkı çok yakında anayurtlarına dönecekti. Allah’ın Sözü’ne güvenen Daniel halkının başına çok önemli bir şeyin geleceğini anlamıştı, bu da, Allah’ın Kendi Sözü’nde vaat ettiği gibi, Yahudilerin Babil’deki sürgünlüklerinin yakında sona ereceği ve evlerine dönecekleriydi.

Daniel ulaşabildiği Kutsal Yazıları çalışarak öğrendikleri sayesinde, halkının günahlarının ne kadar ciddi olduklarını da anlamıştı. Antlaşmaya uymadıkları için Allah’la olan ilişkilerini koparmışlardı; bunun kaçınılmaz sonu da sürgün olmuştu (Lev. 26:14–45). Dolayısıyla, Daniel’in zamanları anlamasını ve halk adına Allah’a yalvarma zorunluluğu hissetmesini sağlayan, Allah’ın bildirilerini araştırması olmuştu.

Dünya tarihinin son günlerine yaklaşırken, Allah’ın Sözü’nü çalışmaya ve hayatımızı ona göre yaşamaya her zamankinden daha çok ihtiyacımız var. İçinde yaşadığımız dünyaya dair yetkin açıklamayı bize ancak Kutsal Yazı sağlayabilir. Sonuçta, Kutsal Yazı iyilikle kötülük arasındaki büyük mücadelenin öyküsünü anlatmaktadır ve böylece insanlık tarihinin kötülüğün yok edilişi ve Allah’ın sonsuz krallığının kuruluşuyla kapanacağını ortaya koymaktadır. Kutsal Yazılar’ı ne kadar çalışırsak, dünyanın günümüzdeki durumunu ve onun içindeki yerimizi, ayrıca hiç umut vaat etmeyen dünyada umut beslemek için sahip olduğumuz nedenleri o kadar iyi anlarız.

`Kutsal Kitap ilk bakışta özünde ve başlı başına mantıksız gibi görünebilecek bir dünyayı bir ölçüde anlamamıza nasıl yardım eder?`