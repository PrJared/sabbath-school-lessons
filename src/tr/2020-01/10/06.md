---
title:  Peygamberlik Sözü Takvimi
date:   05/03/2020
---

2300 akşam ve sabah görümünün sonunda peygamber şaşkındı çünkü görümü anlayamıyordu (Dan. 8:27). On yıl sonra Daniel’in görümü “anlamasına” yardım etmek için Cebrail geldi (Dan. 9:23). Bu sonraki açıklama eksik bilgiyi temin ediyor ve Mesih’in işinin yetmiş haftalık sürenin sonuna doğru tamamlanacağını bildiriyor. Yıl-gün ilkesi uyarınca ve öngörülen olayların gidişatına göre, yetmiş hafta 490 yıl olarak anlaşılmalıdır. Bu sürenin başlangıç noktası da Yeruşalim’in yeniden kurulması emridir (Dan. 9:25). Bu emir kral Artahşasta tarafından mö 457 tarihinde verildi. Ezra önderliğindeki Yahudilerin Yeruşalim’i yeniden inşa etmelerine imkân sağladı (Ezra 7). Kutsal Kitap metnine göre yetmiş hafta “saptanmış” ya da “çıkarılmıştı.” Bu bilgi, 490 yıllık sürenin daha uzun bir zaman aralığından, yani 8. bölümdeki görümde belirlenmiş olan 2300 yıldan çıkartıldığını gösteriyor. Bundan da, 2300 yıllık ve 490 yıllık sürelerin başlangıç noktalarının aynı olması gerektiği sonucu çıkar, yani mö 457.

Yetmiş haftalık peygamberlik sözü üç kısma ayrılmıştır: yedi hafta, atmış iki hafta ve yetmişinci hafta.

Yedi hafta (49 yıl) büyük ihtimalle Yeruşalim’in yeniden inşa edileceği süreyi ifade ediyor. Bu yedi haftadan sonra, “Meshedilmiş olan Önder’in” (Dan. 9:25) gelişine kadar atmış iki hafta (434 yıl) geçecek. Nitekim Artahşasta’nın fermanından 483 yıl sonra, yani ms 27 yılında İsa Mesih vaftiz edildi ve mesihlik görevi için Kutsal Ruh tarafından meshedildi.

Yetmişinci hafta içinde başka önemli olaylar da gerçekleşecekti: (1) Mesih’in ölümünden bahseden “mesholunan kesilip atılacak” (Dan. 9:26, KM). (2) Mesih “birçoklarıyla bir haftalık sağlam bir antlaşma yapacak” (Dan. 9:27). Bu, İsa ve elçilerin Yahudi ulusuna yönelik özel göreviydi. Son “hafta” içinde, yani ms 27 ile ms 34 yılları arasında yerine getirildi. (3) “Haftanın yarısı geçince, kurbanı da sunuyu da kaldıracak” (Dan. 9:27). İsa, vaftiz edilişinden üç buçuk yıl sonra (yani haftanın ortasında), Yeni Antlaşma’nın son ve kusursuz kurbanı olarak Kendisini sunarak ve bu sayede hayvan kurban etmeye olan ihtiyacı ortadan kaldırarak kurban sistemine son verdi; yani peygamberlik sözü açısından bu sistemin artık bir önemi kalmamıştı. 70 haftalık peygamberlik sözünün son haftası ms 34 yılında, İstefanos şehit edildikten ve müjdenin mesajı sadece Yahudilere değil diğer uluslardan olanlara da ulaşmaya başladıktan sonra sona erdi.

`Daniel 9:24–27 ayetlerini oku. Mesih’e ilişkin büyük umuda ve vaade rağmen, şiddet, savaş ve yıkımdan söz ediliyor. Bu, hayatın felâketleri içindeyken bile umudun hâlâ var olduğu güvencesini bize nasıl verebilir?`