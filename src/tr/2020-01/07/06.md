---
title:  Aklanma
date:   13/02/2020
---

`Daniel 6:24–28 ayetlerini oku. Kral Allah’la ilgili hangi tanıklıkta bulunuyor?`

Anlatının önemli bir noktası da Darius’un Allah’ı yücelterek O’nun egemenliğini tanıması. Bu, önceki bölümlerde Allah’a sunulan övgülerin ya da tanıma ifadelerinin sonucu, hatta doruğudur (bkz. Dan. 2:20–23; Dan. 3:28, 29; Dan. 4:1–3, 34–37). Nebukadnessar gibi Darius da Daniel’in kurtarılmasına Allah’ı yücelterek karşılık veriyor. Fakat daha fazlasını da yapıyor: önceki fermanını tersine çeviriyor ve “herkesin Daniel’in Tanrısı’ndan korkup titremesini” emrediyor (Dan. 6:26).

Evet, Daniel mucizevi şekilde kurtarıldı, sadakati ödüllendirildi, kötülük cezalandırıldı ve Allah’ın şerefiyle kudretinin doğruluğu kanıtlandı. Fakat burada gördüğümüz, evrensel çapta gerçekleşecek olanın küçük bir örneği: Allah’ın halkı kurtarılır, kötülük cezalandırılır ve Rab evrenin karşısında haklı çıkarılır.

`Daniel 6:24 ayetini oku. Bu ayette sorunlu bulabileceğimiz ne var, neden?`

Fakat rahatsız edici bir sorun var; suçluların karıları ve çocukları da, bildiğimiz kadarıyla masum olmalarına rağmen, suçlularla aynı kaderi paylaşıyorlar. Adaletin yanlış idare edilmesi gibi görünen bu durumu nasıl açıklayabiliriz?

Öncelikle, eyleme karar verenin ve uygulayanın kral olduğunu ve bunu suçlunun cezalandırılmasına ailesini de dahil eden Pers yasasına dayanarak yaptığını bilmeliyiz. Antik çağdan kalma bir ilkeye göre, aile fertlerinden birinin işlediği suçtan tüm aile sorumludur. Bu uygulamanın doğru olduğu anlamına gelmez; sadece öykünün Pers yasası hakkında bildiklerimizle örtüştüğünü gösterir.

İkinci olarak, Kutsal Kitap anlatısının olayı aktardığını fakat kralın davranışını tasdik etmediğini belirtmeliyiz. Aslında Kutsal Kitap, ebeveynlerinin günahları yüzünden çocukların öldürülmelerini açıkça yasaklamıştır (Yas. 24:16).

`Bu ve bunun gibi pek çok adaletsizliğin karşısında, 1. Korintliler 4:5 gibi ayetlerden nasıl bir teselli çıkarabilirsin? Ayet ne söylüyor ve üzerinde durduğu nokta neden bu kadar önemli?`