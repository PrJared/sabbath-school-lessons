---
title:  Aslan Çukurunda
date:   12/02/2020
---

`Daniel 6:11–23 ayetlerini oku. Kral Daniel’e onun Allah’ın çok güçlü ve sadık bir tanığı olduğunu ortaya koyan ne söylüyor?`

Komplocular çok geçmeden Daniel’in dua ettiğini, yani tam olarak fermanda yasaklanmış olan şeyi yaptığını gördüler. Kralın huzurunda suçlamada bulunurken de, Daniel’den aşağılayarak bahsettiler: “Yahuda sürgünlerinden o Daniel” (Dan. 6:13, km). İmparatorluğun baş yetkililerinden biri, kralın gözdesi, onların gözünde “bir sürgünden” daha fazlası değildi. Ayrıca, “Daniel seni de [ey kral], imzaladığın yasayı da saymıyor” diyerek Daniel’i kralla karşı karşıya getirdiler. Kral bu noktada fermanı imzalayarak tuzağa düşürüldüğünü anladı. Ayet kralın “onu kurtarmak için güneş batıncaya dek uğraştığını” söylüyor (Dan. 6:14). Fakat kralın peygamberi belirlenmiş cezadan kurtarmak için yapabileceği hiçbir şey yoktu. Medler’le Persler’in değişmez yasası harfiyen uygulanmak zorundaydı. Bu nedenle kral, istemeyerek de olsa, Daniel’in aslanlara atılması emrini verdi. Fakat Darius bunu yaparken duaya benzeyen zayıf bir umut parıltısı dile getirdi: “Kendisine sürekli kulluk ettiğin Tanrın seni kurtarsın!” (Dan. 6:16).

Kutsal Kitap metni Daniel’in aslanların arasında ne yaptığını söylemiyor, fakat dua ettiğini tahmin edebiliriz. Allah da Daniel’i koruması için meleğini göndererek onun imanını şereflendirdi. Sabah olduğunda, Daniel zarar görmemiş ve hükümetteki işlerine kaldığı yerden devam etmeye hazır haldeydi. Ellen G. White bu olay hakkındaki yorumunda şöyle diyor: “Allah Daniel’in düşmanlarının onu aslan çukuruna atmasını önlemedi; kötü meleklerin ve habis insanların tasarılarını bu noktaya kadar yerine getirmelerine izin verdi; ancak bunu Kendi hizmetkârının kurtuluşunu daha da belirginleştirmek ve gerçeğin düşmanlarının yenilgisini tamamına erdirmek için yaptı.”—Peygamberler ve Krallar, s. 543, 544.

`Her ne kadar bu öykü (en azından Daniel için) mutlu sonla bitse de, Kutsal Kitap’takiler bile dahil olmak üzere (örneğin bkz. Markos 6:14–29) buradaki gibi kurtuluşla sonuçlanmayan hikâyelere ne demeli? Onları nasıl anlamalıyız?`