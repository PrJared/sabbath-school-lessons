---
title:  Kıskanç Canlar
date:   09/02/2020
---

Mükemmel bir ortam olan gökte bile Lusifer Mesih’i kıskanmıştı. “Lusifer İsa Mesih’i kıskanıyor ve O’na haset besliyordu. Yine de, tüm melekler İsa’nın üstünlüğünü, yüksek yetkisini ve adil hükümdarlığını kabul etmek için O’nun önünde eğildiklerinde, o da onlarla birlikte eğildi; fakat yüreği kıskançlık ve nefret doluydu.”—Ellen G. White, The Story of Redemption [Kurtuluş Öyküsü], s. 14. Kıskançlığı beslemek o kadar tehlikelidir ki, On Emir’de cinayet ve hırsızlık yasaklarının yanında açgözlülüğe karşı emir de bulunmaktadır (bkz. Çık. 20:17).

`Daniel 6:1–5, Yaratılış 37:11 ve 1. Samuel 18:6–9 ayetlerini oku. Bu öykülerin hepsinde kıskançlığın rolü nedir?`

Daniel’in yöneticilik becerileri kralı etkiledi fakat diğer memurların kıskançlığını alevlendirdi. Böylece, onu yolsuzlukla suçlayarak ondan kurtulmak amacıyla komplo kurdular. Fakat ne kadar ararlarsa arasınlar Daniel’in yöneticiliğinde bir kusur bulamadılar. “Ancak ne suçlanacak bir yanını, ne de bir yanlışını buldular. Çünkü Daniel güvenilir biriydi. Kendisinde hiçbir eksiklik ya da yanlışlık bulamadılar” (Dan. 6:4). “Güvenilir” olarak tercüme edilen Aramice sözcük, “sadakatli” olarak da çevrilebilir.

Daniel kusursuzdu; memurların kendisine karşı bir suçlamada bulunmak için yapabilecekleri hiçbir şey yoktu. Ancak Daniel’in kendi Tanrısı’na ne kadar bağlı olduğunu ve Tanrısı’nın yasasına ne kadar itaatkâr olduğunu da anlamışlardı. Böylece, Daniel’e komplo kurmak için, onun ya Allah’ın yasasına ya da imparatorluğun yasasına itaat etme ikilemiyle karşı karşıya kalacağı bir durum meydana getirmeleri gerektiğini fark ettiler. Daniel hakkında öğrendiklerinden, doğru şartlar altında onun imparatorluk yasasından değil, kendi Tanrısı’nın yasasından yana olacağına kesinlikle ikna olmuşlardı. Daniel’in sadakatine ne büyük tanıklık!.

`Kıskançlıkla ilgili ne çeşit zorluklarla karşı karşıya kaldın ve bunlarla nasıl mücadele ettin? Kıskançlık neden bu kadar ölümcül ve felç edici bir ruhsal kusurdur?`