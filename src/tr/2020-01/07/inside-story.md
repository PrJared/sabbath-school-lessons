---
title:  Inside Story
date:   14/02/2020
---

#### Dua Eden İspanyol Anne

_Rebeca Ruiz Laguardia_

On yaşında bir kız olan Pilar Laguardia, İspanya üzerindeki yıldızlı göğe bakarken kendi kendine sordu: “Yıldızları kim yarattı? Bir Yaratıcımız var mı, yoksa şans eseri mi var olduk?”

Bu soru yıllarca aklını meşgul etti. Akrabalarına fikirlerini sordu, ancak hiç kimse tatmin edici bir yanıt veremedi. Pazar günleri kilise ibadetlerine katılıyordu, fakat alevli cehennem ateşiyle, zorba ve intikamcı bir Tanrı’yla ilgili vaazlar onu ailesinin inancından uzaklaştırdı.

22 yaşındayken bir hastalık neredeyse onu öldürüyordu. Pilar Tanrı’yla ilgili sorusu yanıtlanmadan ölmekten çok korkuyordu.

Bir gün, yüreği acı içinde, pencereyi açtı ve göğe doğru haykırdı: “Tanrım, eğer varsan, Seni tanımak istiyorum! Bana yardım et! Bana cevap ver!”

Üç gün sonra, Yedinci Gün Adventist Kilisesi üyesi olan Simon Monton kapısını çaldığında, Tanrı onu yanıtladı. Simon, Pilar’ın agnostik bir koyun çobanı olan babasını müjdeleme toplantılarına çağırdı, babası da merakından dolayı kabul etti. Pilar da onunla gitmek istedi, ama babası tek başına gitmekte ısrarcıydı. Pilar vazgeçmedi ve sonunda tartışmayı kazandı.

1960’ların sonunda Pilar, hasta ve zayıf haliyle, hayatında ilk defa bir Yedinci Gün Adventist kilisesine girdi. Güzel ilahilerle birlikte, Daniel 2. bölümdeki son zamana dair peygamberlik sözlerini dinledi. Babası ilk akşamdan sonra bir daha katılmasa da, Pilar toplantılar sona erinceye dek katılmaya devam etti. Son akşam ona bir kitap hediye edildi ve bir kilise üyesi adresini aldı.

Birkaç gün sonra bir kadın evine ziyarete geldi ve Kutsal Kitap dersleri teklif etti. Haftada bir yapılan bu çalışmalar sayesinde, Pilar Tanrı’yla ilgili sorularına yanıtlar aldı. Hayatında ilk defa rahat ve esenlik buldu.

Kutsal Kitap dersleri başladıktan 10 ay sonra Pastör Luis Bueno Pilar’ı vaftiz etti.

32 yaşında evlendi, fakat sağlık sorunlarından ötürü çocuk doğurması çok zordu. Tekrar, duayla Tanrı’ya gitti; ve bana hamile kaldı.

73 yıl önce İspanyol bir çobanın mütevazı evinde dünyaya gelen resimdeki annem, bugün Büyük Çoban’ın sürüsündeki canlara sevinçle yol gösteriyor. Bana böyle bir anne verdiği için Tanrı’ya şükrediyorum.

Rebeca Ruiz Laguardia İspanya’da yaşıyor. Onun müjdecilik işini bu çeyreğin genç ve yetişkin Hizmet üç aylığında okuyabilirsiniz.