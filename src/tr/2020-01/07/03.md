---
title:  Daniel’e Karşı Komplo
date:   10/02/2020
---

`Daniel 6:6–9 ayetlerini oku. Bu fermanın arkasındaki düşünce nedir? Kralın gururuna ne şekilde hitap ediyor?`

Darius çok geçmeden geri almayı arzuladığı bir ferman çıkardığı için ahmak görünebilir. Yeni kurulmuş krallığın siyasi şartlarıyla oynayacak kadar akıllı memurlar tarafından tuzağa düşürülmüştü. Darius yönetimi daha etkili hale getirmek için hükümet yetkilerini merkezden dağıtmış ve yüz yirmi satrap atamıştı. Ancak böyle bir eylem uzun vadede bazı tehlikeler barındırıyordu. Etkili bir vali kolaylıkla bir isyan başlatabilir ve krallığı bölebilirdi. Bu yüzden, herkesi otuz gün boyunca sadece kraldan istekte bulunmaya zorlayan bir yasa, krala bağlılığı teşvik etmek ve bu sayede her tür kargaşanın önüne geçmek için iyi bir taktik gibi görünüyordu. Fakat memurlar, bu kanun teklifinin “tüm” valilerin, yöneticilerin, satrapların müşavirlerin ve danışmanların desteğini aldığını iddia ederek kralı yanlış yönlendirdiler; bu bariz bir yanlıştı, çünkü Daniel dahil değildi. Ayrıca, tanrı muamelesi görme fikri krala cazip gelmiş olabilir.

Pers krallarının herhangi bir zamanda ilahilik iddiasında bulunduklarına dair bir kanıt bulunmamakta. Yine de, fermanla kralın otuz gün boyunca tanrıların yegâne temsilcisi yapılması tasarlanmış olabilir; yani tanrılara edilen dualar onun aracılığıyla sunulmak zorundaydı. Maalesef kral bu teklifin arkasındaki sebepleri araştırmadı. Bu yüzden, komploları engelleyeceği iddia edilen yasanın kendisinin Daniel’e zarar vermeyi amaçlayan bir komplo olduğunu idrak edemedi.

Bu yasanın iki yönü dikkate değer. Birincisi, suçun cezası aslan çukuruna atılmaktı. Bu tür cezadan başka hiç bir yerde bahsedilmediği için, Daniel’in düşmanları tarafından bilhassa bu durum için önerilmiş olabilir. Kadim Yakın Doğu’da krallar, çeşitli durumlarda avlanma amacıyla salıvermek için kafeslerde aslan beslerlerdi. Bu yüzden, kralın fermanını çiğnemeye cüret edecek kişileri parçalayacak yeterince aslan mevcuttu. İkincisi, ferman değiştirilemezdi. “Persler’le Medler’in yasası”nın değiştirilemez oluşundan Ester 1:19 ve Ester 8:8 ayetlerinde de bahsedilir. Antik Grek tarihçisi Sicilyalı Diodorus, III. Darius’un (Daniel kitapçığında bahsi geçen Darius ile karıştırılmamalı) masum bir adama verdiği idam cezası konusunda fikrini değiştirdiğinden, fakat kararı feshedemediğinden bahseder.