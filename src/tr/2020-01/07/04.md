---
title:  Daniel’in Duası
date:   11/02/2020
---

> <p></p>
> “Ama siz dua edeceğiniz zaman iç odanıza çekilip kapıyı örtün ve gizlide olan Babanız’a dua edin. Gizlilik içinde yapılanı gören Babanız sizi ödüllendirecektir” (Mat. 6:6).

`Daniel 6:10 ayetini oku. Daniel neden sessizce ve kimse kendisini görmeden dua etmiyor?`

Daniel deneyimli bir devlet adamıydı, fakat her şeyden önce, Allah’ın hizmetkârıydı. Bu bakımdan, kralın fermanının arkasında neyin yattığını anlayabilen tek hükümet üyesi oydu. Darius’a göre ferman krallığın birliğini güçlendirmek için bir fırsat anlamına geliyordu, fakat komplocular açısından Daniel’den kurtulmak için bir taktikti.

Tabi ki, entrikanın arkasında yatan gerçek sebepler ve güdüler, Allah ile kötülüğün güçleri arasındaki kozmik savaşta saklı. Daniel bu esnada (mö 539) Daniel 7. bölüm (mö 553) ve 8. bölümde (mö 551) kayıtlı olan görümleri çoktan almıştı. Bu yüzden kraliyet fermanının sadece insani siyaset meselesi değil, bu kozmik savaşın bir aşaması olduğunu anlayabilmişti. İnsanoğlu’nun krallığı Yüceler Yücesi’nin halkına teslim ettiği görüm ve yorumcu meleğin teselli edici yardımı (Daniel 7), bu krizle doğrudan yüzleşmesi için onu yüreklendirmiş olabilir. Ayrıca Nebukadnessar’ın fermanına meydan okuyacak kadar yürekli olan arkadaşlarının tecrübesini de düşünmüş olabilir (Daniel 3).

Böylece, ibadet alışkanlıklarını değiştirmedi ve günde üç kez Yeruşalim’e dönerek dua etme adetini sürdürdü. Kral dışında herhangi bir insandan ya da ilahtan istekte bulunmak yasaklanmış olmasına rağmen, Daniel bu hassas otuz gün boyunca da dua yaşantısını saklamak ya da kılıfına uydurmak için herhangi önlem almadı. Bu durumda mutlak şekilde azınlıktı, zira düzinelerce vali ve diğer memurun arasında kraliyet fermanıyla ihtilaf halinde olan tek kişiydi. Fakat, açık dua yaşantısıyla, Allah’a borçlu olduğu bağlılığın krala ve onun değiştirilemez fermanına karşı bağlılığından önce geldiğini açıkça gösterdi.

`Elçilerin İşleri 5:27–32 ayetlerini oku. Buradaki nasihat açık olsa da, insani yasaya aykırı davrandığımız zaman gerçekten Allah’ın istediğini yapıyor olduğumuzdan neden sürekli emin olmak zorundayız? (Sonuçta, bizim yanlış olduğuna inandığımız bir inanca ya da inanç sistemine ihanet etmektense ölümü tercih etmiş olan insanları düşün!)`