---
title:  İnsanoğlu’nun Gelişi
date:   19/02/2020
---

`Daniel 7:13 ayetini oku. Burada İnsanoğlu kim ve O’nu nasıl tanıyoruz? (Ayrıca bkz. Mar. 13:26, Mat. 8:20, Mat. 9:6, Luk. 9:26, Luk. 12:8.)`

Yargılama ilerlerken, çok önemli bir şahıs sahneye giriyor: İnsanoğlu. Peki kim O? Öncelikle, İnsanoğlu başlı başına göksel bir varlık olarak görünüyor. Fakat unvanının ima ettiği gibi, aynı zamanda insan özellikleri gösteriyor. Başka bir deyişle O, yargılamada etkin bir görev almak için gelen ilahî-insani bir varlık. İkinci olarak, göğün bulutlarıyla gelen İnsanoğlu, Yeni Ahit’te İkinci Geliş’in yaygın bir imgesidir. Fakat bilhassa Daniel 7:13 ayetinde, İnsanoğlu gökten yeryüzüne iner halde değil, Eskiden beri var Olan’ın huzuruna çıkmak için gökte bir yerden başka bir yere yatay olarak hareket eder şekilde tasvir ediliyor. Üçüncüsü, göğün bulutlarıyla gelen İnsanoğlu betimlemesi Rabb’in görülebilir bir tezahürü izlenimini uyandırıyor. Fakat bu imgeler aynı zamanda Kefaret Günü’nde tapınağın arıtılmasını gerçekleştirmek için, etrafında buhur dumanıyla En Kutsal Yer’e giren başkâhini anımsatıyor.

İnsanoğlu aynı zamanda kraliyet mensubu bir kişi. “Bütün [halklar], milletler, ve diller ona kulluk etsinler diye, kendisine saltanat, ve izzet, ve kırallık verildi” (Dan. 7:14, km). “Kulluk etmek” fiili aynı zamanda “tapınmak” diye de tercüme edilebilir (bkz. Yeni Çeviri). 1–7 bölümlerinde dokuz yerde geçiyor (Dan. 3:12, 14, 17, 18, 28; Dan. 6:16, 20; Dan. 7:14, 27) ve bir ilâha saygı gösterme fikrini yansıtıyor. Yani, Allah’ın yasasını değiştirme teşebbüsünün bir sonucu olarak, küçük boynuz tarafından temsil edilen dini sistem Allah’a ait olan ibadeti yozlaştırıyor. Burada resmedilen yargılama, gerçek ibadetin sonunda eski haline getirildiğini gösteriyor. Papalık sistemi tarafından kurulan ibadet sistemi, diğer unsurlarla birlikte, günahlı bir insanı Allah ile insanlık arasına arabulucu olarak yerleştiriyor. Daniel insanlığı Allah’ın karşısında temsil edebilecek yegâne arabulucunun İnsanoğlu olduğunu gösteriyor. Kutsal Kitap’ın söylediği gibi: “Çünkü tek Tanrı ve Tanrı’yla insanlar arasında tek aracı vardır. O da insan olan ve kendisini herkes için fidye olarak sunmuş bulunan Mesih İsa’dır” (1Ti. 2:5).

`Kutsal Kitap’ta İsa’nın hayatı ve karakteriyle ilgili tüm okuduklarımıza bakarak, burada tasvir edilen yargılamada O’nun bu kadar merkezi önemde olduğunu bilmek neden teselli edici?`