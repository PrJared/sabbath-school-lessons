---
title:  Yüceler Yücesi’nin Kutsalları
date:   20/02/2020
---

`Aşağıdaki ayetlere göre Allah’ın halkına ne oluyor? Dan. 7:18, 21, 22, 25, 27.`

“Yüceler Yücesi’nin kutsalları” Allah’ın halkının adlarından biri. Bunlar küçük boynuzun temsil ettiği gücün saldırısına uğruyorlar. Papalığın egemenlik döneminde Allah’ın Sözü’ne bağlı kalmakta ısrar ettikleri için zulüm görüyorlar. Hristiyanlar Roma İmparatorluğu’nun putperest döneminde de (dördüncü yaratığın kendisi) zulme maruz kalmışlardı, fakat Daniel 7:25 ayetinde bahsedilen zulüm, ancak Roma’nın putperest dönemi sona erdikten sonra meydana gelen, kutsalların küçük boynuz tarafından uğratıldığı zulümdür.

Fakat Allah’ın halkı dünyevi güç tarafından sonsuza kadar baskıya maruz kalmayacak. Dünyanın krallıklarının yerini Allah’ın krallığı alacak. İlginç bir şekilde, görümün kendisinde İnsanoğlu’na “egemenlik, yücelik ve krallık verildi” (Dan. 7:14). Fakat meleğin yorumunda, krallığı alanlar “kutsallar” (Dan. 7:18). Burada bir çelişki yok. İnsanoğlu Allah’la ve insanlıkla ilişkili olduğu için, O’nun zaferi aynı zamanda temsil ettiği kişilerin zaferidir.

Başrahip İsa’nın Allah’ın Oğlu Mesih olup olmadığını sorduğunda, İsa Mezmur 110:1 ve Daniel 7:13, 14 ayetlerine işaret ederek şöyle diyor: “Benim. Ve sizler, İnsanoğlu’nun Kudretli Olan’ın sağında oturduğunu ve göğün bulutlarıyla geldiğini göreceksiniz” (Mar. 14:62). Dolayısıyla, İsa, göksel mahkemede bizi temsil eden Kişi’dir. Karanlığın güçlerini çoktan yenilgiye uğratmıştır ve zaferin Kendisine yaklaşanlarla paylaşır. Bu nedenle, korkacak bir şey yok. Elçi Pavlus’un çok uygun bir şekilde belirttiği gibi: “Ama bizi sevenin aracılığıyla bu durumların hepsinde galiplerden üstünüz. Eminim ki, ne ölüm, ne yaşam, ne melekler, ne yönetimler, ne şimdiki ne gelecek zaman, ne güçler, ne yükseklik, ne derinlik, ne de yaratılmış başka bir şey bizi Rabbimiz Mesih İsa’da olan Tanrı sevgisinden ayırmaya yetecektir” (Rom. 8:37–39).

`Daniel’in görümünün binlerce yıl öncesinden tarihi ne kadar isabetli bir şekilde betimlediğine bak. Bu, Allah’ın geleceğe dair vaatlerinin hepsine güvenmeyi öğrenmemize nasıl yardım edebilir?`