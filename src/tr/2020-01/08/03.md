---
title:  Küçük Boynuz
date:   17/02/2020
---

`Daniel 7:7, 8, 19–25 ayetlerini oku. Dördüncü yaratıktan çıkıp yükselen ve onun bir parçası olmaya devam eden küçük boynuz gücü kimdir?`

Dün, dünyayı büyük zalimlikle yöneten on boynuzlu yırtıcı hayvanın putperest Roma’yı temsil ettiğini öğrenmiştik. Şimdi de küçük boynuzu ve temsil ettiği kuvveti ele almalıyız. Görümde resmedildiği üzere, dördüncü hayvanın on boynuzu var, bunlardan üç tanesi küçük boynuza yol açmak için sökülüyor. Bu boynuzun insan gözü gibi gözleri var ve “böbürlenerek” konuşuyor (Dan. 7:8). Küçük boynuzun korkunç hayvan ile temsil edilen varlıktan, yani putperest Roma’dan doğduğu açık. Bir anlamda, boynuz putperest Roma’nın bazı özelliklerini büyütüyor veya sürdürüyor. Yani aynı kuvvetin sadece sonraki bir safhası.

Daniel bu diğer boynuzun kutsallara karşı savaştığını görüyor. Melek ona bu boynuzun üç kanunsuz iş yapacak olan bir kral olduğunu açıklıyor: (1) Yüceler Yücesi’ni kötüleyen sözler söyleyecek, (2) Yüceler Yücesi’nin kutsallarına zulmedecek, (3) zamanları ve yasayı değiştirmeyi amaçlayacak. Sonuç olarak, kutsallar onun eline teslim edilecek. Melek bundan sonra küçük boynuzun işlerinin zaman aralığını bildiriyor: bir vakit, vakitler ve yarım vakit [km]. Peygamberlik dilinin bu kullanımında vakit sözcüğü “yıl” anlamına geliyor, ikili biçimde olan vakitler ifadesi de yılları, yani “iki yılı” belirtiyor. Dolayısıyla, bu üç buçuk peygamberlik yılıdır ve yıl-gün ilkesi uyarınca 1260 yıllık bir dönemi belirtir. Bu süre boyunca küçük boynuz Allah’a karşı bir saldırıda bulunacak, kutsallara zulmedecek ve Allah’ın yasasını değiştirmeye çalışacak.

`2. Selanikliler 2:1–12 ayetlerini oku. Yasa tanımaz adamla küçük boynuz arasında hangi benzerlikler var? Burada bahsedilenin hangi kuvvet olduğuna inanıyoruz ve neden? Putperest Roma’dan çıkan, ancak Roma’nın bir parçası olarak kalmaya devam eden, putperest Roma zamanından dünyanın sonuna kadar uzanan, yani bugün hâlâ mevcut olan yegane güç nedir?`