---
title:  Ek Çalışma
date:   21/02/2020
---

Tarihe üstünkörü bir bakış, kuzeyden gelen barbarların saldırıları sonucu Roma İmparatorluğu yıkıldıktan sonra, M.S. 538 yılında, Roma piskoposunun üç barbar kavmin ortadan kaldırılmasından faydalanarak kendisini Roma’daki tek güç olarak kabul ettirdiğini ortaya koyuyor. Bu süreçte, Roma imparatorunun çeşitli kurumsal ve siyasi işlevlerini kendine mal etti. Papalık buradan doğdu, Napolyon tarafından 1798 yılında azledilene kadar da dünyevi ve dini yetkiye sahip oldu. Bu Roma’nın değil, yalnızca söz konusu zulüm döneminin sonunu getirdi. Papa sadece Mesih’in vekili olduğunu iddia etmekle kalmadı, aynı zamanda Kutsal Kitap’a aykırı çeşitli öğretileri ve uygulamaları da başlattı. Purgatorya, kefaret, günah çıkarma ve Sebt emrinin Pazar olarak değiştirilmesi, papalık tarafından “zamanlara ve yasaya” getirilen pek çok değişiklikten birkaçı.

“İnsan kendi gücüyle düşmanın saldırılarına karşı koyamaz. Günahla lekelenmiş giysilerle, suçunu itiraf ederek Allah’ın huzurunda durur. Fakat Savunucumuz İsa, iman ve tövbeyle canlarını Kendisine emanet etmiş olan herkes adına etkin bir savunma sunar. Onları müdafaa eder ve onları suçlayanı Golgota’nın güçlü tezleriyle saf dışı bırakır. Allah’ın yasasına mükemmel itaati nedeniyle gökteki ve yeryüzündeki tüm yetki O’na verilmiştir, O da suçlu insan yararına Babası’nın merhametini ve O’nunla uzlaşmayı talep etmektedir. Halkının suçlayıcısına dönerek şöyle beyan eder: ‘Seni Rab azarlasın, ey Şeytan. Bunlar Benim kanımla satın aldıklarım, ateşten çıkarılan yarı yanmış odun parçalarıdır.’ İmanla Kendisine dayananlara da şu güvenceyi verir: ‘Bak, suçunu kaldırdım. Sana bayramlık giysiler giydireceğim’ (Zekeriya 3:4).”—Ellen G. White, Peygamberler ve Krallar, s. 586, 587.

**Tartışma SoruSU**

`Dördüncü yaratıktan, yani Roma’dan çıkıp yükselen ve onun bir parçası olmaya devam eden küçük boynuz gücünün tüm özelliklerine tekrar bak. Yüzyıllar önce putperest Roma’dan yükselen ve Allah’ın halkına zulmetmiş olmasının yanı sıra bugün hâlâ varlığını sürdüren tek güç hangisi? Bu açık tanımlama bizi, küçük boynuzun İsa’nın ilk gelişinden bir buçuk yüzyıl önce tarihten silinmiş putperest bir Grek kralı olduğu fikri de dahil olmak üzere, onun kimliğine dair dayanaksız görüşlerden korumaya neden yardım etmelidir? Bu belirgin tanımlayıcı işaretler aynı zamanda küçük boynuzun henüz ortaya çıkmamış gelecekteki bir güç olacağı inancından bizi nasıl korumalı?`