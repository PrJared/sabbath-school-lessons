---
title:  Inside Story
date:   21/02/2020
---

#### Mısır’daki Mucize

_Andrew McChesney, Adventist Müjdeleme_

Plan kusursuz görünüyordu: Mısır’ın başkentinin merkezindeki eskiyen bir Yedinci Gün Adventist kilisesini canlı bir toplum merkezine dönüştürmek.

Fakat inşaat firmaları Kahire’nin Merkez Kilisesi’ni baştan inşa etme fikrini reddettiler. İnşaat firmalarından birindeki üst düzey mühendislerden biri “Bunun için ruhsat almanız imkânsız” dedi.

Kilise önderleri dua ettiler ve imanla ilerleme kararı aldılar. Bir inşaat firmasıyla daha görüştüler ve binayı restore etme ruhsatını nasıl alabileceklerini sordular.

Kıdemli bir mühendis “Zor olduğu doğru” diye yanıtladı. “Fakat biz bu ruhsatı bir ile üç ay arasında alabileceğimizi düşünüyoruz.”

Bir ay sonra mühendis geri aradı ve inşaat ruhsatının hazır olduğunu bildirdi.

Bu hızlı ilerleyiş Adventist Kilisesi Mısır-Sudan Alanı veznedarı Akram Khan’ı hayrete düşürdü. Bir röportajda “Bir ay!” dedi. “Bu Tanrı’nın bizden binayla bir şeyler yapmamızı istediğini belirten ilk işaretti.”

Kilise önderleri bunun ardından daha pek çok mucizenin gerçekleştiğini söylediler. Merkez Kilise binası bir yıl içinde tümüyle restore edildi ve 2018’de Ramses Kültür Merkezi olarak kapılarını tekrar açtı. Adventist Kilisesi başkanı Ted N. C. Wilson dört katlı tesisin tekrar açılışını yaptı ve kilise üyelerine kilisenin hizmetinin önemli bir kısmının büyük kentlerdeki insanlara yardım etmek olduğunu hatırlattı. Wilson, Merkez Kilise’nin yeniden döşenen salonunda yaptığı konuşmada “Kahire neredeyse 20 milyon insana ev sahipliği yapıyor; kalpleri kırık insanlara, kötücül şeylerin ele geçirdiği insanlara, kendi ihtiyaçlarının farkında olmayan insanlara, ruhsal olarak aç olan insanlara” dedi. “Ramses Kültür Merkezi işte bunun için var.”

Daha önce 750 sandalyesi bütün binayı dolduran Merkez Kilise şimdi bir köşeyi işgal ediyor ve 280 kişilik oturma kapasitesi var. Restore edilen binada aynı zamanda bir anaokulu, bir diş kliniği, bir spor salonu, bir masaj odası, aşçılık dersleri için bir mutfak ve sağlık dersleri ile İngilizce eğitimi için yedi sınıf var.

Adventist Kilisesi’nin Kahire’de 200, yaklaşık 100 milyon nüfuslu bir Afrika ülkesi olan Mısır’ın tümünde ise 800 üyesi var.

Wilson ve diğer kilise önderleri, hayati adım olan inşaat ruhsatının alınmasından başlayarak, Ramses Kültür Merkezi’nin bu kadar hızlı tamamlanmasını sağladığı için Tanrı’yı övdüler. Khan (resimde) mucizelerin bunlarla sınırlı kalmadığını belirtti. Mısır’da sekiz yıldır h,zmet eden bir Pakistanlı olan Khan “Bu binayla ilgili yaptığımız her şey bir mucize” dedi.

Mısır ve diğer yerlerde daha çok hizmet mucizelerinin gerçekleşmesi için dua edin. Mucizeleri mümkün kılan hizmet sunularınız için teşekkür ederiz.