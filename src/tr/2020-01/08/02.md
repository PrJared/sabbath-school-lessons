---
title:  Dört Hayvan
date:   16/02/2020
---

`Daniel 7. bölümü oku. Daniel’e gösterilenin özü ne ve görüm ne hakkında?`

Daniel’e gösterilen her hayvan Nebukadnessar’a gösterilen heykelin bir bölümüne karşılık geliyor, fakat bu sefer her krallık hakkında daha fazla ayrıntıya yer yerilmiş. Putperest ulusları temsil eden hayvanların hepsinin kirli hayvanlar olması ne kadar ilginç. Ayrıca, Daniel dördüncü yaratık dışındaki hayvanların hepsini bilinen varlıklara benzeterek tarif ediyor. Yani, hayvanlar rastgele belirlenmiş simgeler değiller, her biri temsil ettikleri krallığın bazı özelliklerini taşıyor ya da bir yönüne işaret ediyor.

Aslan: Aslan Babil’i temsil etmek için en uygun simge. Saray duvarlarını ve Babil sanatının diğer eserlerini kanatlı aslanlar süslüyordu. Görümde tasvir edilen aslanın sonunda kanatları koparılıyor, insan gibi ayakları üzerine kaldırılıyor ve ona insan yüreği veriliyor. Bu süreç, krallarının yönetimi altındaki Babil İmparatorluğu’nu simgeliyor.

Ayı: Ayı Med-Pers imparatorluğunu simgeliyor. Bir yanı üzerinde doğrulması Perslerin Medlere olan üstünlüğünün göstergesi. Dişleri arasındaki üç kaburga kemiği Med-Pers İmparatorluğu’nun fethettiği üç büyük ülkeyi temsil ediyor: Lidya, Babil ve Mısır.

Pars: Süratli pars, Büyük İskender tarafından kurulan Grek imparatorluğunu temsil ediyor. Dört kanadı bu hayvanı daha da süratli yapıyor, birkaç yıl içinde bilinen dünyanın tamamını egemenliği altına alan İskender’in çok uygun bir simgesi.

Korkunç ve ürkütücü hayvan: Önceki varlıklar sadece bahsedilen hayvanlarla benzerlik gösteriyorken, bu kendi başına bir varlık. Yani, öncekiler aslan “gibi” ya da ayı “gibi” olarak tasvir edilmişler, ancak bu herhangi bir şey gibi tasvir edilmemiş. Bu çok boynuzlu hayvan ayrıca öncekilerden çok daha gaddar ve açgözlü gibi görünüyor. Bu şekilde, dünyayı fethetmiş, yönetmiş ve ayakları altına alarak ezmiş olan putperest Roma’nın yerinde bir temsili..

`İnsanlık tarihinin bu binlerce yılı, aynı öngörüldüğü gibi geldi ve geçti. Tüm bu gürültü, huzursuzluk ve zaman zaman da büsbütün karmaşanın üzerinde Allah’ın hüküm sürdüğü gerçeğini bilmekten ne kadar teselli bulabilirsin? Bu bize Kutsal Yazı’nın güvenilirliği hakkında ne öğretiyor?`