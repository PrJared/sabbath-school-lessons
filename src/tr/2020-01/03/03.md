---
title:  Dua
date:   13/01/2020
---

Daniel derhal üç arkadaşını dua etmek için bir araya toplayarak, Allah düşü açıklamazsa idam edileceklerini söyledi. Büyük bir sorunla karşılaştığımızda, Tanrımız’ın en çözülemez sorunları bile çözebilecek kadar yüce olduğunun da farkına varmalıyız.

`Daniel 2:17–23 ayetlerini oku. Burada hangi iki çeşit dua ediliyor?`

Bu bölümde iki çeşit duadan bahsediliyor. İlki Daniel’in Allah’tan düşün içeriğini ve yorumunu açıklamasını istediği rica duasıdır (Dan. 2:17–19). Bu duanın sözleri verilmemiş, fakat Daniel ve arkadaşlarının “Tanrı onlara lütfedip bu gizi açıklasın ve kendisiyle arkadaşları Babil’in öbür bilgeleriyle birlikte öldürülmesinler” diye “Göklerin Tanrısı’na yakardıkları” söyleniyor (Dan. 2:18). Onlar dua ederken Allah ricalarına cevap veriyor ve kralın gördüğü düşün içeriğini ve yorumunu açıklıyor. Ne zaman “Göklerin Tanrısı’ndan rahmet dilesek,” burada gördüğümüz kadar çarpıcı bir şekilde olmasa da, bizim dualarımızın da duyulacağından emin olabiliriz, zira Daniel’in Tanrısı bizim de Tanrımız’dır.

Daniel ile arkadaşları Allah’ın ricalarına karşılık vermesi üzerine şükran ve övgü dolu bir duaya başlıyorlar. Allah’ı bilgeliğin kaynağı olduğu ve doğanın ve siyasal tarihin denetimini elinde tuttuğu için övüyorlar. Buradan çıkarabileceğimiz önemli bir ders var. Bir çok şey için Allah’a dua edip yalvarırken, ne kadar sıklıkla dualarımıza cevap verdiği için O’na şükredip O’nu övüyoruz? İsa’nın on cüzamlıyla deneyimi, insanın nankörlüğünün yeterli bir örneğini sağlıyor. İyileşen on kişiden sadece biri “Tanrı’yı yüceltmek için” geri dönüyor (Luka 17:18). Daniel’in davranışı bize sadece şükran ve övgünün ne kadar önemli olduğunu hatırlatmakla kalmıyor, aynı zamanda dua ettiğimiz Allah’ın karakterini de ortaya koyuyor. O’na dua ettiğimizde, O’nun bizim yararımıza olan şeyi yapacağına güvenebiliriz, bu yüzden her zaman O’nu övmeli ve O’na şükretmeliyiz.

`138. Mezmuru oku. Bu şükran duasından, her ne durumda olursan ol Allah’a minnettar olmayı öğrenmene yardımcı olabilecek ne alabilirsin?`