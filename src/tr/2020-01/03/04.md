---
title:  'Heykel: Birinci Bölüm'
date:   14/01/2020
---

Bu çeyrekliğin ilk dersinde, Allah’ın Zerubbabel (M.Ö. 538) ve Ezra’yı (M.Ö. 547) özel hizmetler için nasıl çağırdığını görmüştük. İkinci haftanın dersinde Allah’ın Nehemya’yı çağırdığını gördük (M.Ö. 444). Bu çağrıların, Allah’ın ezeli bilgisiyle uyumlu bir şekilde yapıldıklarının bilincinde olmamız gerekiyor. Örneğin, Zerubbabel, Yeremya’nın peygamberlik sözünde bildirdiği ٧٠ yıllık tutsaklığın sona ermesiyle ilgili özel bir görev için Allah tarafından harekete geçirildi.

`Daniel 2:24–30. Daniel burada bizim her zaman hatırlamamızı gerektirecek kadar önemli ne söylüyor? (Ayrıca bkz. Yuhanna 15:5.)`

Allah duaya karşılık olarak düşün içeriğini ve yorumunu açıklıyor. Daniel de krala gizin çözümünün “Gökteki Allah’tan” geldiğini söylemekten çekinmedi. Ayrıca Daniel düşün içeriğini ve yorumunu bildirmeden önce, yatağında uykusu kaçan kralın ifade etmediği düşüncelerini ve endişelerini de açıkladı. Bu ayrıntılı bilgi ileteceği mesajın güvenilirliğini bir kez daha vurguladı, zira sadece kralın bildiği bu bilgi Daniel’e doğaüstü bir güç aracılığıyla ulaşmış olmalıydı. Fakat Daniel düşün içeriğini bildirmeye başladıktan sonra başka bir krizi tetiklemeyi göze aldı, çünkü düş Nebukadnessar için pek de iyi haber içermiyordu.

`Daniel 2:31–49 ayetlerini oku. Düş, Nebukadnessar’ın krallığının sonunun ne olduğunu söylüyor?`

Düşte “başı saf altından, göğsüyle kolları gümüşten, karnıyla kalçaları tunçtan, bacakları demirden, ayaklarının bir kesimi demirden, bir kesimi kilden” görkemli bir heykel vardı (Dan. 2:32, 33). Sonra bir taş “ayaklarından heykeli vurdu” (Dan. 2:34, km) ve tüm yapı parçalanarak rüzgarla dağılan saman çöpleri gibi dağıldı. Daniel heykeli oluşturan farklı madenlerin tarihin akışı içinde birbirinin yerini alacak olan krallıkları temsil ettiğini söylüyor. Nebukadnessar için mesaj çok açıktı: Tüm kudreti ve görkemiyle Babil geçip gidecek ve yerini başka bir krallığa bırakacak, o krallığı da diğerleri izleyecekti, ta ki tamamen farklı nitelikte bir krallık hepsinin yerine geçinceye kadar: Ebediyen sürecek olan Allah’ın sonsuz krallığı.

`İnsanla ilgili her şeyin ne kadar fani ve geçici olduğuna bak. Bu gerçek, İsa’da ve yalnızca İsa’da sahip olduğumuz büyük umuda dair bize ne öğretmeli (bkz. Yu. 6:54, 2Ko. 4:18) ?`