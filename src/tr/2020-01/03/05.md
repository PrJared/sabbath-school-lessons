---
title:  'Heykel: İkinci Bölüm'
date:   15/01/2020
---

`Düşü ve yorumunu tekrar oku (Dan. 2:31–49). Bu, Allah’ın dünyanın tarihini önceden bilmesiyle ilgili bize ne öğretiyor?`

Nebukadnessar’ın düşüyle aktarılan peygamberlik sözü, genel bir peygamberlik sözleri taslağı oluşturuyor ve Daniel 7, 8 ve 11. bölümlerdeki daha ayrıntılı peygamberlik sözlerini incelerken kullanılacak ölçüt işlevini görüyor. Ayrıca Daniel 2. bölüm şartlı bir peygamberlik sözü değil. Apokaliptik bir peygamberlik sözü, yani Allah’ın önceden bildiği ve gelecekte gerçekten meydana gelecek olan olayın mutlak bir öngörüsü.

1. Altından baş Babil’i temsil ediyor (mö 626–539). Gerçekten de Babil imparatorluğunun gücünü ve zenginliğini hiçbir maden altından daha iyi temsil edemezdi. Kutsal Kitap onu “altın şehir” (Yşa. 14:4, km) ve “Rabb’in elinde bir altın kâse” (Yer. 51:7; Vah. 18:16 ile karşılaştır) olarak adlandırıyor. Antik tarihçi Herodot şehrin bolca altınla süslenmiş olduğunu söylüyor.
2. Gümüşten göğüs ve kollar Med–Pers krallığını temsil ediyor (mö 539–331). Gümüşün altından daha az değerli olması gibi, Med–Pers imparatorluğu hiçbir zaman Babil imparatorluğunun görkemine erişemedi. Ayrıca gümüş Perslileri temsil etmeye uygun bir simgeydi, çünkü Persler vergi sistemlerinde gümüşü kullanıyorlardı.
3. Tunçtan karın ve kalçalar Grek krallığını temsil ediyor (mö 331–168). Hezekiel 27:13 ayeti Greklerin tunç kaplarla ticaret yaptıklarını resmediyor. Grek askerler tunç zırhlarıyla tanınırlardı. Miğferleri, kalkanları ve savaş baltaları pirinçtendi. Heredot, Mısırlı 1. Psamtik’in Grek korsanların istilasında “tunçtan insanların denizden gelişini” bildiren kehanetin yerine gelişini gördüğünü anlatır.
4. Demirden bacaklar yerinde olarak Roma’yı temsil ediyor (mö 168–ms 476). Daniel’in açıkladığı gibi, demir, önceki krallıkların hepsinden daha uzun ömürlü olan Roma İmparatorluğu’nun ezici gücünü temsil ediyordu. Demir bu imparatorluğu temsil etmek için mükemmel bir madendi.
5. Bir kesimi demirden, bir kesimi kilden ayaklar bölünmüş Avrupa’yı temsil ediyor (ms 476–Mesih’in İkinci Gelişi). Demirle kilin karışımı, Roma İmparatorluğu dağıldıktan sonra gerçekleşenleri uygun bir şekilde resmediyor. Kraliyet aileleri arası evliliklerle sağlanan ittifaklardan bugünkü Avrupa Birliği’ne kadar, Avrupa’yı birleştirmek için pek çok girişimde bulunulmuş olsa da, ayrılık ve uyuşmazlık galip geldi ve bu peygamberlik sözüne göre Allah ebedi krallığı kurana kadar da böyle kalacak.