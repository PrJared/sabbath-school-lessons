---
title:  Taş
date:   16/01/2020
---

`Daniel 2:34, 35, 44, 45 ayetlerini oku. Bu ayetler dünyamızın nihai kaderi hakkında bize ne öğretiyor?`

Düşün odağında “son günlerde” neler olacağı var (Dan. 2:28, km). Ne kadar güçlü ve zengin olurlarsa olsunlar, madenden (ve kilden) krallıklar, taştan krallığın kuruluşuna bir giriş olmaktan öte değiller. Madenler ve kil bir dereceye kadar insan üretimi olabilecekken, düşteki taşa insan eli değmemişti. Başka bir deyişle, önceki krallıkların hepsi nihayetinde son bulsa da, taşın temsil ettiği krallık sonsuza kadar varlığını sürdürecek. Bu durumda, kaya mecazı genellikle Allah’ı simgelediğine göre (örneğin, Yas. 32:4, 1Sa. 2:2, Mez. 18:31), aynı şekilde taş da Mesih’i temsil ediyor olabilir (Mez. 118:22; 1Pe. 2:4, 7). Dolayısıyla, Allah’ın ebedi krallığının kuruluşunu temsil etmek için taştan daha uygun bir simge yoktur.

Bazıları, taştan krallığın İsa’nın dünyevi hizmeti sırasında kurulduğunu ve müjdenin yayılmasının Allah’ın krallığının tüm dünyaya egemen olduğunun bir göstergesi olduğunu savunuyorlar. Fakat taştan krallık ancak dört ana krallık düştükten ve insanlık tarihi heykelin ayakları ve parmaklarıyla temsil edilen bölünmüş krallıklar zamanına ulaştıktan sonra ortaya çıkıyor. Bu gerçek peygamberlik sözünün birinci yüzyılda yerine gelmiş olma ihtimalini devre dışı bırakıyor, zira İsa’nın dünyevi hizmeti dördüncü krallık olan Roma’nın egemenliği sırasında gerçekleşti.

Fakat taş bir dağa dönüşüyor. Yani, “heykele çarpan taşsa büyük bir dağ oldu, bütün dünyayı doldurdu” (Dan. 2:35). Böyle bir dağ, Eski Ahit zamanında Allah’ın dünyevi krallığının somut temsili olan tapınağın bulunduğu Siyon Dağı’nı hatırlatıyor. İlginç şekilde, dağdan kesilen taşın kendisi de dağa dönüşüyor. Ayete göre halihazırda var olan bu dağ, büyük ihtimalle Mesih’in Kendi ebedi krallığını kurmak üzere içinden çıkıp geleceği göksel Siyon’a, göksel tapınağa işaret ediyor. Gökten gelecek olan Yeruşalim’de ise (Va. 21:1–22:5) bu krallık nihai biçimde yerine gelecek

`Daniel 2. bölüm şimdiye kadar tüm krallıklarda doğruydu. O halde, buradaki son krallığın, yani Allah’ın ebedi krallığının gelişine dair peygamberlik sözüne güvenmek neden mantıklı ve akıllıcadır? Bu peygamberlik sözüne inanmamak neden çok mantıksızdır?`