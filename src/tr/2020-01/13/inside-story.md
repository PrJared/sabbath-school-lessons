---
title:  Inside Story
date:   27/03/2020
---

#### ‘Sevinç Gözyaşları Dökmek’

_Andrew McChesney, Adventist Müjdeleme_

Kanadalı bir üniversite öğrencisi olan Larissa Madeline Van Bommel, Almanya’da kötü bir gün geçiriyordu. Önce kayboldu. Etrafta biraz dolandıktan sonra, Frankfurt’un dışındaki boş bir kiliseye girdi. Annesi öldüğünden beri inancında bocalıyordu, iki yıldır ne dua etmiş ne de bir kiliseye gitmişti.

“Biraz oturmaya karar verdim, fakat kendimi dua ederken ve içimi dökerek hıçkıra hıçkıra ağlarken buldum” dedi. “Tanrı’dan gerçekten var olduğuna dair bir işaret vermesini istedim.”

Larissa gözyaşlarını kuruladıktan sonra tren istasyonunu bulmayı başardı, fakat kafası karışıp trenden Bensheim-Auerbach yerine Bensheim’de indi. O akşam bir sonraki trenin gelmesine daha çok vardı.

Yorgun ve susuz haldeki Larissa, etrafta içmek için su aradı. Çevrede hiç satış otomatı yoktu ve bütün dükkanlar kapalı görünüyordu.

Tren istasyonunun biraz ilerisinde, Larissa bir binanın dışındaki masada bir şişe su ve birkaç bardak gördü. Susuzluktan çaresiz kalan Larissa binanın penceresinden içeri baktı, mutfak masasında yemek yiyen gençleri gördü ve cesaretini toplayıp ön kapıdan içeri girdi. “Bir bardak su satın alabilir miyim?” diye sordu.

İçeridekiler hemen Larissa’yı yemeğe davet ettiler.

Larissa, HopeCenter (Umut Merkezi) adında, insanların eğitim ve din seminerlerine katıldığı, sağlıklı yemek pişirme dersleri aldığı, ya da sadece rahat bir koltukta dinlenip ücretsiz WiFi kullandığı bir Yedinci Gün Adventist toplum merkezine denk gelmişti. HopeCenter’lar Adventist Kilisesi’nin Kanal Umut’unun Almanya’daki bağlı kuruluşu olan Stimme der Hoffnung’un (Umudun Sesi) buluşudur, ilk iki merkez Almanya’da 2017’de kuruldu. En az 14 HopeCenter daha kurmak üzerine çalışmalar devam etmekte.

Yemeğe oturduktan sonra Larissa penceredeki “HopeCenter” yazısını fark etti ve ne olduğunu sordu. Yeni dostları Hristiyan olduklarını ve mensup oldukları Adventist Kilisesi’nin HopeCenter’ı insanlarla kaynaşıp yeni arkadaşlar edinmek üzere açtığını anlattılar. Larissa bir anda Tanrı’ya Kendi varlığını kanıtlaması için ettiği duayı anımsadı. Larissa “O anda ağlamaya başladım ve onlara sadece birkaç saat önce Tanrı’ya, bir işaret vermesi için nasıl yalvardığımı anlattım, biliyordum ki işaret buydu” dedi.

Hayretler içinde kalan Adventistler Tanrı’yı övdüler.

Şimdi Hollanda’da öğrenci olan Larissa, HopeCenter’ın Facebook sayfasında bir mesajında “Nezaketiniz beni ne kadar etkiledi hiç bilemezsiniz” yazdı. “Tanrı sizi bereketlesin ve daha niceleri de sizin nezaketinizle bereketlensin.”

Sonra ekledi: “HopeCenter inanılmaz güzellikte bir fikir ve bence bütün Almanya’ya, hatta Kanada’ya ve dünyanın geri kalanına yayılmalı. Sayenizde şu an sevinç gözyaşları döküyorum.”