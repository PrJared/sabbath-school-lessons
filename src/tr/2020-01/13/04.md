---
title:  Diriliş
date:   24/03/2020
---

`Daniel 12:2, 3 ayetlerini oku. Burada hangi olaydan bahsediyor ve ölümden ne anladığımızı göz önünde bulundurursak, bu olay bizim için neden çok önemli?`

Eski Ahit’te yaklaşan dirilişten en açık şekilde muhtemelen Daniel kitapçığında söz edilmektedir. Biz bu ayet üzerine düşünerek bazı çok önemli gerçekleri öğrenebiliriz. İlk olarak, “uyku” mecazıyla belirtildiği gibi, insan bedenlerinde ikamet eden ölümsüz ruhlar yoktur. İnsanlar beden, zihin ve ruhtan oluşan bölünmez birer bütündürler. Ölümle kişinin varlığı sona erer ve dirilişe kadar bilinçsiz kalır. İkinci olarak, ayetimiz yaklaşan dirilişin günahın sonucunda gerçekleşenlerin tersine çevrilmesi olduğuna işaret ediyor. Aslında, Daniel 12:2 ayetinde “yeryüzü toprağı” olarak tercüme edilen ifade, orijinal dilinde “topraktan yeryüzü” anlamına gelir. Kelimelerin bu alışılmadık sıralaması, “toprak” kelimesinin “yeryüzü” kelimesinden önce geldiği diğer tek ayet olan Yaratılış 3:19 ayetine işaret ediyor. Bu, Adem’in düşüşüyle verilen ölüm hükmünün tersine çevrileceğini ve ölümün artık egemen olmayacağını ima ediyor. Pavlus’un dediği gibi: “ölüm yok edildi, zafer kazanıldı!” (1Ko. 15:54).

`Romalılar 8:18 ve İbraniler 2:14, 15 ayetlerini oku. Hangi sebeplere dayanarak ölümden korkmamıza gerek yok?`

Buradaki her şeyi mahveden ve sona erdiren ölümdür. Fakat bize, sadık imanlılar için son sözü ölümün söylemediği vaadi verilmiştir. Ölüm bozguna uğratılmış bir düşmandır. Mesih ölümün zincirlerini kırıp mezardan dirilmiş olarak çıktığında, ölüme bitirici darbeyi vurmuş oldu. Artık, geçici ölüm gerçekliğinin ötesine, Allah’tan aldığımız Mesih’teki hayatın mutlak gerçekliğine bakabiliriz. Mikail “[ayağa] kalktığı” için (bkz. Dan. 12:1, KM), O’na ait olanlar da ayağa kalkacaklar. Sonsuzlara dek yıldızlar gibi parlamak için “yeryüzü toprağından” kalkacaklar.

`Hayatın acıları ve zorlukları içinde, sondaki diriliş vaadinden ne şekilde umut ve teselli çıkarabiliriz? En gerçek anlamıyla, neredeyse başka hiçbir şeyin neden önemi yok?`