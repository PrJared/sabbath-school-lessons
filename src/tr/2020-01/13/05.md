---
title:  Mühürlü Kitap
date:   25/03/2020
---

`Daniel 12:4 ve Yuhanna 14:29 ayetlerini oku. Daniel’in kitabı neden sonun vaktine kadar mühürlenmeli?`

Kitapçığın son ana kısmının kapanışında (Dan. 10:1–12:4), peygamber tomarı sonun vaktine kadar mühürleme emri alıyor. Aynı zamanda, melek “bir çok adamlar araştıracaklar, ve bilgi çoğalacak” öngörüsünde bulunuyor (Dan. 12:4, KM). Bazı Daniel araştırmacıları bu sözleri bilimsel ilerlemeye dair bir öngörü olarak alsa da (ki bu da anlama dahil olabilir), bağlam “oraya buraya” gitmek ifadesinin (Yeni Çeviri) aslında Daniel kitapçığının kendisini araştırmak anlamına geldiğini gösteriyor. Gerçekten de, tarihe dönüp baktığımızda Daniel kitapçığının yüzyıllar boyunca saklı bir edebiyat eseri olarak kaldığını görürüz. Belki bazı yerlerde biliniyor ve çalışılıyordu, fakat anahtar öğretilerinden ve peygamberlik sözlerinden bazıları gizemli kaldı. Örneğin, göksel tapınağın arındırılmasına, yargılamaya, küçük boynuzun kimliğine ve işlerine ilişkin peygamberlik mesajları ve bu peygamberlik sözleriyle ilişkili zaman dilimleri hiç açık değildi.

Fakat Protestan Reformu’ndan bu yana, gitgide daha çok insan Daniel kitapçığını çalışmaya başladı. Fakat ancak sonun vaktinde kitapçık nihayet açıldı ve içeriği tamamen deşifre edildi. Ellen White’ın belirttiği gibi, “1798 yılından beri Daniel kitapçığının mührü açılmış, peygamberlik sözlerine ilişkin bilgi artmış ve pek çok kişi yaklaşmakta olan yargıya dair ciddi bildiriyi duyurmuştur.”—Büyük Mücadele, s. 356. “18. yüzyıl sonları ve 19. yüzyıl başlarında, yeryüzünün birbirinden çok uzak bölgelerinde Daniel ve Vahiy kitapçıklarının peygamberlik sözlerine karşı yeni bir ilgi uyandı. Bu peygamberlik sözlerinin çalışılması, Mesih’in ikinci gelişinin yakın olduğuna dair yaygın bir inanç oluşmasını sağladı. İngiltere’deki birçok yorumcu, Ortadoğu’da Joseph Wolff, Güney Amerika’da Manuel Lacunza ve Amerika Birleşik Devletleri’nde William Miller ve daha birçok peygamberlik sözü öğrencisi, Daniel’in peygamberlik sözlerine dair çalışmalarına dayanarak ikinci gelişin çok yakında olduğunu ilan ettiler. Günümüzde bu inanç dünya çapındaki bir hareketin itici gücü haline geldi.”—The Seventh-day Adventist Bible Commentary [Yedinci Gün Adventist Kutsal Kitap Şerhi], cilt 4, s. 879.

`Bugün geçmişe bakarak Daniel’in bu tarihi peygamberlik sözlerinin nasıl yerine geldiğini görebiliyor olmanın bize ne kadar büyük fayda sağladığını düşün. Bu, Allah’ın vaatlerinin hepsine güvenmemize ne şekilde yardım etmeli?`