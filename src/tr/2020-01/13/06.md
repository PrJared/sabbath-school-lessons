---
title:  Bekleme Zamanı
date:   26/03/2020
---

`Daniel 12:5–13 ayetlerini oku. Kitapçık ne şekilde sonlanıyor?`

İlginç bir şekilde, bu son sahne Daniel’in son büyük görümünün yeri olan “ırmak”ta, yani Dicle nehrinde geçiyor (Dan. 10:4). Fakat burada kullanılan sözcük “ırmak” anlamında yaygın olarak kullanılan İbranice sözcük değil, genellikle “Nil Nehri”ni belirten ye’or kavramı. Bu bize Mısır’dan Çıkış’ı hatırlatıyor ve Rabb’in tıpkı İsrail’i Mısır’dan kurtardığı gibi Kendi son zaman halkını da kurtaracağını gösteriyor.

Üç peygamberlik zaman çizelgesi verilmiş. İlki –“üç buçuk yıl”– “Bu şaşırtıcı olayların son bulması ne kadar zaman alacak?” (Dan. 12:6) sorusunu cevaplıyor. “Şaşırtıcı olaylar” ifadesi, Daniel 7. ve 8. bölümlerin detaylandırılması olan Daniel 11. bölümdeki görümde tarif edilen olayları belirtiyor. Daha da belirli biçimde, bu zaman diliminden Daniel 7:25 ayetinde ve daha sonra Vahiy 11:3, Vahiy 12:6, 14 ve Vahiy 13:5 ayetlerinde bahsedilmişti. Aynı zamanda, ms 538 yılından 1798 yılına kadar süren 1260 yıllık papalık egemenliği dönemiyle de örtüşmektedir. Daniel 11:32–35 ayetleri de ne kadar sürdüğünü belirtmeden aynı zulümden bahsetmektedir.

Diğer iki zaman dilimi, 1290 gün ve 1335 gün, bizzat Daniel tarafından keten giysili Adam’a sorulan “bunların sonu ne olacak?” sorusunu yanıtlıyor. Her ikisi de “günlük sununun” kaldırılması ve “yıkıcı iğrenç şeyin” konması ile başlıyor. Daniel 8. bölüm hakkındaki dersten, “günlük sunu” kavramıyla, yerine sahte ibadet sistemi getirilen Mesih’in sürekli arabuluculuğunun kastedildiğini öğrenmiştik. O halde, bu peygamberlik dönemi Frank kralı Clovis’in Katolik inancına geçtiği ms 508 yılında başlıyor olmalı. Bu önemli olay, Orta Çağ boyunca egemenlik süren kilise ile devletin birliğinin yolunu açtı. Dolayısıyla, 1290 gün 1798 yılında, papa Fransız imparatoru Napolyon’un yetkisiyle tutuklandığında sona erdi. Daniel kitapçığında bahsedilen son peygamberlik dönemi olan 1335 gün de 1843 yılında sonlandı. Bu, Millerci hareketin ve Kutsal Kitap’ın peygamberlik sözlerinin yeniden çalışılmasının zamanıydı. İsa’nın çok yakındaki gelişinin umutla beklendiği bir zamandı.

`Daniel kitapçığında baştan sona iki şey görüyoruz: Allah’ın halkına zulmediliyor ve Allah’ın halkı sonunda aklanarak kurtarılıyor. Bu gerçeklik, hangi denemeler içinde olursak olalım, sadık kalmaya çalışmamıza ne şekilde yardım edebilir?`