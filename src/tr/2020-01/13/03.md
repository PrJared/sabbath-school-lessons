---
title:  Kitapta Yazılı
date:   23/03/2020
---

`Daniel 12:1 ayeti “adı kitapta yazılı olanlar”dan bahsediyor. Bu ne anlama geliyor?`

Mikail’in müdahale ettiği zaman da hiç görülmemiş bir sıkıntı dönemi olarak tanımlanıyor. Bu, Allah’ın Ruhu’nun isyankâr insanoğlundan geri çekileceği zamana karşılık geliyor. Daha sonra, Allah’ın uluslara yönelik gazabının ifadeleri olan son yedi bela son zaman Babil’inin üzerine dökülecek (Vahiy 16; Va. 18:20–24) ve karanlığın güçleri dünya üzerine salıverilecekler. Ellen G. White bu zamanla ilgili şöyle yazmıştı: “Bundan sonra Şeytan, yeryüzünün sakinlerini son büyük sıkıntıya sokacaktır. Allah’ın melekleri insan tutkularının şiddetli rüzgarlarını kontrol altında tutmaya son vereceğinden, tüm çekişme unsurları serbest kalacaktır. Tüm dünya, eski zamanlarda Yeruşalim’in üzerine gelenden çok daha korkunç bir yıkıma uğrayacaktır.”—Büyük Mücadele, s. 619.

Fakat bu korkunç zamanda Allah’ın halkı kurtarılacak, çünkü onlar göksel mahkemede görülen araştırıcı yargılamada göksel Başrahip İsa tarafından aklanmışlardır ve adları kitaba yazılmıştır.

Bu kitabın anlamını kavramak için, Kutsal Kitap’ta iki tür göksel kitaptan bahsedildiğini aklımızda tutmalıyız. Birinde Rabb’e ait olanların adları yazılıdır ve bu kitaptan zaman zaman yaşam kitabı olarak bahsedilir (Çık. 32:32, Luk. 10:20, Mez. 69:28, Flp. 4:3, Va. 17:8).

Yaşam Kitabı’na ek olarak, Kutsal Yazılar insan eylemlerinin kayıtlarının bulunduğu kitaplardan bahseder (Mez. 56:8, Mal. 3:16, Yşa. 65:6). Bunlar herkesin Rabb’e olan bağlılığını belirlemek için göksel mahkemede kullanılan kitaplardır. Bunlar her insanın adını ve eylemlerini barındıran göksel kayıtlar, “veritabanları”dır. Bazı kişiler adlarının, özellikle de eylemlerinin, gökte yazılı olduğu düşüncesine karşı çıkıyorlar. Ancak biz hayatlarımızı Mesih’e adadığımızda, adlarımız yaşam kitabına yazılıyor ve kötü işlerimiz yargılamada siliniyor. Bu göksel kayıt, bizim İsa’ya ait olduğumuza ve bu sayede sıkıntı zamanında korunmaya hakkımız olduğuna dair tüm evrene hukuki bir delil sağlıyor.

`Neden bize verilen yalnızca Mesih’e ait olan doğruluk “kitapta yazılı” bulunmak için tek umudumuz? Cevabını Sebt günü derste söyle.`