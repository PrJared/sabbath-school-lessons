---
title:  Önderimiz Mikail
date:   22/03/2020
---

`Daniel 12:1 ayetini oku. Zamanın sonunda tarihin akışını kim değiştiriyor? Bu ayetin ne anlama geldiğini kavramamıza Romalılar 8:34 ve İbraniler 7:25 ayetleri nasıl yardım edebilir?`

Bu noktaya kadar Daniel kitapçığının her bölümü putperest bir ulusun hükümdarından söz edilerek başlamıştı. 12. bölüm de aynı şekilde bir hükümdarla başlıyor, fakat diğer bölümlerin aksine bu kez hükümdar Allah’ın halkını düşmanlarının elinden kurtarmak için ortaya çıkan ilahî bir önder.

Daniel 10. bölümü işlerken gördüğümüz gibi, Mikail Daniel’e Dicle ırmağının yanında görünen aynı güçlü göksel varlık. Orada Allah’ın halkının göksel temsilcisi olarak ortaya çıkıyor. Ayrıca Daniel kitapçığında başka yerlerde İnsanoğlu (Daniel 7), Gök Ordusu’nun Önderi (Daniel 8) ve Meshedilmiş olan Önder (Daniel 9) olarak ortaya çıkıyor. Dolayısıyla –adı “Allah gibi olan kimdir?” anlamına gelen– Mikail, bizzat İsa’dan başkası olamaz.

Mikail’in müdahalesinin zamanlamasına dikkat edilmeli. Daniel 12:1 ayetine göre bu “o zaman” gerçekleşiyor (Dan. 12:1). Bu ifade, henüz Daniel 11:40–45 ayetlerinde bahsedilmiş olan zamanı belirtiyor. Bu, 1798 yılında papalığın düşüşüyle başlayıp, zamanın sonundaki dirilişe kadar uzanan zaman dilimi (Dan. 12:2).

Mikail’in işinin iki önemli yönü, Daniel 12:1 ayetinde O’nun eylemini tanımlamak için kullanılan “durmak” (KM) fiilinden çıkarılabilir. İlk olarak, “durmak” fiili kralların fethederek ve hükmederek yükselişlerini anımsatıyor. Aynı zamanda ağırlıklı olarak askeri bir anlam ifade ediyor. Mikail’in Kendi halkını koruyan ve büyük mücadelenin son evrelerinde onlara özel bir şekilde önderlik eden askeri bir lider olduğunu gösteriyor.

İkinci olarak, “durmak” fiili ayrıca bir yargılama ortamına işaret ediyor. Mikail göksel mahkemede avukat görevi görmek için “ayakta duruyor.” İnsanoğlu olarak, araştırıcı yargılamada Allah’ın halkını temsil etmek için Eskiden beri var Olan’ın huzuruna geliyor (Dan. 7: 9–14). Yani, Mikail’in yükselmesi ya da ayakta durması, işinin askeri ve yargısal yönlerini hatırlatıyor. Başka bir deyişle, O’na Allah’ın düşmanlarını yenilgiye uğratma gücü ve göksel mahkemede Allah’ın halkını temsil etme yetkisi verilmiştir.

`Mikail’in şimdi bile bizim yararımıza ayakta durduğunu bilmenin ne demek olduğunu bir düşün. Bu, bir günahkâr olan sana ne umut vermeli?`