---
title:  Babil’in Düşüşü
date:   06/02/2020
---

`Daniel 5:29–31, Vahiy 14:8, Vahiy 16:19 ve Vahiy 18:2 ayetlerini oku. Belşassar’ın Babil’inin düşüşünden, son zaman Babil’inin düşüşüne işaret eden ne öğrenebiliriz?`

Hataları ne olursa olsun, Belşassar sözünün eriydi. Kötü haberlere rağmen Daniel’in yorumundan tatmin olmuştu, bu nedenle vaat ettiği armağanları peygambere verdi. Daniel’in mesajındaki hakikati kabullenmesinden, kralın Daniel’in Tanrısı’nın gerçekliğini dolaylı olarak tanıdığı anlaşılıyor. İlginç şekilde, Daniel de daha önce reddettiği armağanları, muhtemelen armağanlar artık düş yorumunu etkileyemeyeceği için, şimdi kabul ediyor. Kaldı ki, imparatorluk düşmek üzere olduğundan mevcut durumda bu armağanlar anlamsız. Bu yüzden peygamber, muhtemelen nezaketen, kraliyetin üçüncü hükümdarı olmasının birkaç saatten daha üzün sürmeyeceğini bilerek, mükafatları kabul ediyor.

Tam olarak peygamberin bildirdiği gibi, Babil düştü. Hem de çok çabuk; kral ve saray mensupları içkilerini içerken, şehir herhangi bir çatışma olmadan düştü. Tarihçi Herodot’a göre, Persler bir kanal kazarak Fırat Irmağı’nın yönünü değiştirdiler ve şehre nehir yatağından girdiler. Aynı gece Belşassar katledildi. Babası Kral Nabonidus şehri zaten terk etmişti, daha sonra yeni hükümdarlara teslim oldu. Böylelikle, o zamana kadar insanlığın görmüş olduğu en büyük imparatorluk sonuna gelmiş oldu. Altın baş, Babil, artık yoktu.

“Belşassar’a Allah’ın isteğini bilmesi ve yerine getirmesi için pek çok fırsat verilmişti. Büyükbabası Nebukadnessar’ın insanların arasından sürüldüğüne tanık olmuştu. Gururlu hükümdarın övündüğü aklın, o aklı veren Kişi tarafından geri alındığını görmüştü. Kralın krallığından sürülerek yabani hayvanlara yoldaş edildiğini görmüştü. Fakat Belşassar’ın eğlence sevgisi ve kendini yüceltmesi asla unutmaması gereken dersleri unutturmuştu; o da Nebukadnessar’ın uyarı cezaları almasına sebep olan günahlara benzer günahlar işledi. Kendisine lütufla sunulan fırsatları boşa harcayarak, gerçekle tanışmak için elinin altında bulunan imkânlardan yararlanmayı ihmal etti.”—Ellen G. White, Bible Echo [Kutsal Kitap Yankısı], 25 Nisan 1898.

`Biz “gerçekle tanışmak” için hangi imkânlara sahibiz? Bu ne anlama geliyor? Hangi noktada bilmemiz gereken gerçeğin tümüyle tanışık olduğumuzu söyleyebiliriz?`