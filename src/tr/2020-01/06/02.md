---
title:  Belşassar’ın Şöleni
date:   02/02/2020
---

`Daniel 5:1–4 ve Daniel 1:1, 2 ayetlerini oku. Belşassar’ın yaptığı bu kadar kötü olan şey ne? Bu onun gerçek karakterini ne şekilde ortaya çıkartıyor? Yaptıklarını Vahiy 17:4–6 ayetleriyle karşılaştır. Hangi benzerlikleri görüyorsun?`

Kral, Yeruşalim tapınağının kutsal kaplarının içki kabı olarak kullanılmaları emrini veriyor. Nebukadnessar kapları Yeruşalim’deki tapınaktan zorla almış, fakat onları kendi tanrısının tapınağına koymuştu, bu da en azından onların kutsallığına saygı duyduğunu gösteriyordu. Fakat Belşassar kutsal kapları en saygısız şekilde içki içilen takımlara dönüştürdü.

Belşassar’ın soyluları kutsal kaplardan içki içerken “altından, gümüşten, tunçtan, demirden, ağaçtan, taştan ilahları övdüler” (Dan. 5:4). Altı malzemeden bahsedilmiş olması dikkate değer. Bugün kullandığımız (10 sayısı üzerine kurulu) onlu sayı sisteminin tersine, Babilliler (60 sayısı üzerine kurulu) altmışlı sayı sistemini kullanıyorlardı. Bu nedenle, altı sınıftan tanrılar Babil ilahlarının toplamını ve dolayısıyla Babil’in dini sisteminin bütününü simgeliyor. Daha da ilginci, malzemeler Nebukadnessar’ın düşünde gördüğü heykelin öğeleriyle aynı sırayı takip ediyor, sadece kilin yerine ağaç var. Aynı düşteki gibi en sonda taş var; her ne kadar burada putların yapıldığı malzemeyi belirtiyor olsa da, taş aynı zamanda Babil’in simgelediği dünyasal imparatorluklar hakkında Allah’ın hükmünü anımsatıyor (bkz. Dan. 2:44, 45).

Bu şölen, Vahiy kitapçığında görülen son zaman Babil’inin uygun bir temsili görevini görüyor. Aynı Belşassar gibi, son zaman Babil’indeki kadın da elinde altın bir kâse tutuyor ve uluslara kirlenmiş içki sunuyor. Başka bir deyişle, modern Babil, çok geçmeden uğrayacağı yargıdan habersiz, sahte öğretiler ve bozulmuş bir ibadet düzeni aracılığıyla dünyayı kötülüğün tuzağına çekiyor (Va. 17:4–6). Bir gün yargı gelecek.

`Toplumumuz ve kültürümüz Allah’ın Sözü’nün gerçeğine hangi yollarla saygısızlık ediyor? Farkında olmadan bile olsa bu saygısızlığa katılmamak için nasıl 0daha dikkatli olabiliriz? Cevabını Sebt günü derste söyle.`