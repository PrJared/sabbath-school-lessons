---
title:  Inside Story
date:   07/02/2020
---

#### Dişçiden Daha İyi

_Madeline Dyche_

Kadının ağzı kulaklarına varıyordu.

Fakat bana dediğine göre, henüz birkaç saat önce, ABD’nin Texas eyaletindeki Pathway to Health mega kliniğinde bedava diş temizleme hizmeti alamayacağını öğrendiği için hayal kırıklığına uğramıştı.

Kadın, Fort Worth kentindeki Will Rogers Memorial Center’da Yedinci Gün Adventistleri’nin düzenlediği üç günlük ücretsiz mega klinik organizasyonunun ilk gününde sağlık ve diğer hizmetlerden yararlanmak için uzun bir kuyruk oluşturan kalabalığa katılmıştı. Fakat kuyruğun başına geldiğinde, o gün için başka diş bakım randevusu kalmadığını öğrendi.

Umutları kırılan kadın arkasını dönüp gitmek üzereyken, gönüllülerden biri başka bir ücretsiz hizmet seçmesini önerdi. Kadın göz kontrolünü tercih etti.

Tüm hastalar için gerekli olan tansiyon ve diğer hayati belirtilerin kontrolleri yapıldıktan sonra, bir göz doktorunun yanına oturdu.

Doktor kadının hayati belirtilerinin çıktısına baktı ve birkaç soru sordu. Bir şeylerin yolunda olmadığını düşünüyordu. Yakındaki bir başka doktordan yardım istedi.

Doktor kadını muayene etti, sonografi istedi ve kadına hipotiroidizm, yani tiroit bezi gelişmemişliği tanısını koydu. Kadına bu hastalığın sık görülen belirtileri olan halsizlik, asabilik, depresyon, soğuğa karşı hassasiyet ve kilo artışından şikâyetçi olup olmadığını sordu.

Kadın “Evet, altı yıldır!” yanıtını verdi.

Birçok doktora gitmişti, fakat hiçbiri durumuna tanı koyamamıştı. Sağlık sigortası sonografi gibi testleri karşılamıyordu ve tıbbi danışma hizmetinden fazlasını ödemeye gücü yetmemişti.

Kadınla karşılaştığımda Pathway to Health etkinliğinden ayrılıyordu. Pathway to Health gönüllüleri ona tecrübesinden memnun kalıp kalmadığını sorduklarında onlara öyküsünü anlattı. Onu çok iyi anlıyordum, çünkü bende de hipertiroidizm, yani aşırı faaliyet gösteren tiroit bezi var.

“Birkaç ay önce öldüğümü sandım” dedim. “Neyim olduğunu bilmiyordum. İlaç almaya başladığımda kendimi çok daha iyi hissettim. Durum gece gündüz kadar farklıydı. Bu sorunu kontrol altına alınca kendinizi çok daha iyi hissedeceksiniz.”

Kadın gülücükler saçıyordu.

“Buraya diş temizliği için geldim ve dişçi beni görseydi gerçek sorunumun ne olduğunu asla öğrenemeyecektim” dedi. “Tanrı’nın bu işi ele alışı büyük bir bereket oldu.”

Madeline Dyche (resimde) Teksas’ın Keene kentinde yaşıyor ve iki çocuk annesi.