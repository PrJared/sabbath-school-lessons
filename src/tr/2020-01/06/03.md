---
title:  Davetsiz Bir Misafir
date:   03/02/2020
---

`Daniel 5:5–8 ayetlerini oku. Ne oluyor ve kral neden o şekilde tepki gösteriyor? Bu anlatı hangi yönlerden Daniel 2. bölüme benziyor ve bu benzerlik neden önemli? (Bkz. Mez. 96:5, Kol. 1:15–17.)`

Nebukadnessar’ın geçmişteki kriz zamanlarında yaptığı gibi (Dan. 2:2, Dan. 4:7), Belşassar da gizemli yazıyı açıklamak üzere bilgeleri, falcıları ve yıldızbilimcileri çağırttı. Ellerinden gelenin en iyisini yapacaklarından emin olmak için de, kral onlara abartılı payeler vaat etti: (1) eski çağlarda kraliyet mensuplarının giydiği renk olan mor giysi (Ester 8:15); (2) yüksel sosyal statü simgesi olan altın zincir (Yar. 41:42) ve (3) kraliyetteki üçüncü hükümdarlık makamı. Bu son mükafat Babil’in o dönemdeki tarihsel şartlarını isabetli bir şekilde yansıtıyor. Belşassar babası Nabonidus’un kral naibi olarak ülkenin ikinci hükümdarı olduğu için, üçüncü hükümdarlık makamını veriyor. Ancak çekici mükafatlara rağmen, bilgeler bir açıklama getirmeyi yine başaramıyorlar.

Yani, kral tüm günahlarının yanı sıra, bilgeliği yanlış yerde arıyordu. Babilli uzmanlar mesajın ne anlama geldiğini açığa çıkaramazlardı. Yarın göreceğimiz üzere, kendi dilleri olan Aramice yazılmıştı fakat kelimelerden bir anlam çıkartamıyorlardı. Bu bize Rabb’in Yeşaya aracılığıyla söylediklerini anımsatabilir: “Bilgelerin bilgeliği yok olacak, akıllının aklı duracak” (Yşa. 29:14). Elçi Pavlus bu ayetten alıntı yaptıktan sonra şöyle demişti: “Hani nerede bilge kişi? Din bilgini nerede? Nerede bu çağın hünerli tartışmacısı? Tanrı dünya bilgeliğinin saçma olduğunu göstermedi mi? Mademki dünya Tanrı’nın bilgeliği uyarınca Tanrı’yı kendi bilgeliğiyle tanımadı, Tanrı iman edenleri saçma sayılan bildiriyle kurtarmaya razı oldu” (1Ko. 1:20, 21).

Bazı hakikatler insanların kendi başlarına çözmeye çalışmasına bırakılamayacak kadar önemlidir. Bu yüzden, bu hakikatleri bize Allah açıklar.

`Mükafatların neler olacağını, fakat hemen ardından gelişecek olaylar düşünüldüğünde bu mükafatların ne kadar da gereksiz olduğunu düşün. Bu, dünyadaki şeylerin ne kadar geçici olabileceğine ve yaptığımız her şeyde sonsuzluk bakış açısını her zaman aklımızda bulundurmamız gerektiğine dair bize ne anlatmalı?`