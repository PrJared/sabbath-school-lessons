---
title:  Daniel’deki Apokaliptik Peygamberlik Sözleri
date:   31/12/2019
---

Daniel kitapçığında kayıtlı olan peygamberlik görümleri, diğer Eski Ahit peygamberleri tarafından aktarılan peygamberlik mesajlarının çoğundan farklı bir niteliğe sahip. Diğer Eski Ahit peygamberlik sözlerinin birçoğu klasik peygamberlik sözü sınıfındayken, Daniel’in peygamberlik sözleri apokaliptik peygamberlik sözü sınıfına girer. Bu peygamberlik sözü türleri arasındaki temel farklılığı anlamak, Kutsal Kitap’ın peygamberlik sözlerinin doğru anlaşılması için çok önemlidir.

Apokaliptik peygamberlik sözleri, bunları klasik peygamberlik sözlerinden ayıran bazı özel niteliklere sahiptir:

Görümler ve düşler. Apokaliptik peygamberlik sözünde, Allah mesajını peygambere iletmek için genellikle düşler ve görümler kullanır. Klasik peygamberlik sözündeyse peygambere –görümlerin de dahil olabileceği– “Rabb’in Sözü” gelir; bu ifade klasik peygamberlerde küçük farklılıklarla yaklaşık 1600 kez yer almaktadır.

Bileşik simgesellik. Klasik peygamberlik sözünde sınırlı bir simgesellik vardır, çoğunlukla gerçek hayata uygun simgeler kullanılır; apokaliptik peygamberlik sözündeyse, Allah birden fazla türün özelliğini taşıyan hayvanlar ya da boynuzlu ve kanatlı canavarlar gibi insanın gerçeklik dünyasının ötesinde simgeler ve tasvirler gösterir.

İlahî egemenlik ve koşulsuzluk. Yerine gelişleri çoğunlukla Allah’ın İsrail’le olan antlaşması bağlamında insanın verdiği karşılığa bağlı olan klasik peygamberlik sözlerinin tersine, apokaliptik peygamberlik sözleri koşulsuzdur. Apokaliptik peygamberlik sözünde, Allah Daniel’in çağından zamanın sonuna kadar dünya imparatorluklarının yükselişini ve çöküşünü ortaya koyar. Bu tür peygamberlik sözü Allah’ın önceden bilmesine ve egemenliğine dayanır ve insanların seçimleri ne olursa olsun gerçekleşir.

`Yunus 3:3–10 ayetlerini oku. Bu klasik mi, yoksa apokaliptik bir peygamberlik sözü mü? Cevabına gerekçeler göster. Peki ya Daniel 7:6?`

Klasik ve apokaliptik gibi geniş peygamberlik sözü türleri hakkında bilgiye sahip olmak önemli faydalar sağlayabilir. Öncelikle, bu türler Allah’ın peygamberlik sözlerindeki gerçekleri iletmek için çeşitli yaklaşımlara başvurduğunu gösteriyor (İbr. 1:1). İkinci olarak, bu bilgi Kutsal Kitap’ın güzelliğini ve zorluğunu daha iyi takdir etmemizi sağlar. Üçüncü olarak, bu bilgi Kutsal Kitap’taki peygamberlik sözlerini tüm Kutsal Kitap’ın tanıklığıyla uyumlu bir şekilde yorumlamamıza ve “gerçeğin bildirisini” (2Ti. 2:15) doğru şekilde açıklamamıza yardım eder.

`Bugün bazı Hristiyanlar Hoşea 3:4, 5, Amos 8:11 ve Zekeriya 9:1 gibi ayetlere dayanarak dünya tarihinin son olaylarının Ortadoğu’da gelişeceği beklentisi içindeler. Bu yorumda yanlış olan nedir? Apokaliptik ve klasik peygamberlik sözleri arasındaki farkları bilmek bu konuyu açıklığa kavuşturmamıza nasıl yardımcı olabilir?`