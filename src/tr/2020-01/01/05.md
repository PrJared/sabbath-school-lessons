---
title:  Allah’ın Zaman Ölçeği
date:   01/01/2020
---

Daniel kitapçığını çalışırken akılda tutmamız gereken diğer bir önemli konu da, apokaliptik peygamberlik sözlerine tarihsel yaklaşımdır. Tarihselcilik olarak da bilinen bu yaklaşım, karşıt görüşler olan preterizm, fütürizm ve idealizmle karşılaştırılarak daha iyi anlaşılabilir.

Preterizm, Daniel kitapçığında duyurulan peygamberlik sözü olaylarını geçmişte gerçekleşmiş olarak görmeye eğilimlidir. Fütürizm, aynı peygamberlik sözlerinin halen gelecekte gerçekleşecek bir yerine gelişi beklediklerini savunur.

İdealizm ise apokaliptik peygamberlik sözlerinin tarihsel herhangi bir referans noktaları olmadan genel ruhsal gerçeklikleri simgeledikleri görüşüdür.

Bunların tersine, tarihselcilik Allah’ın apokaliptik peygamberlik sözleriyle peygamberin çağından zamanın sonuna dek aralıksız bir tarihsel olaylar dizisi ortaya koyduğunu savunmaktadır. Daniel kitapçığını çalışırken, kitapçıktaki her önemli görümün (Daniel 2, 7, 8, 11) bu tarihsel taslağı farklı bakış açılarından ve yeni ayrıntılarla tekrarladığını göreceğiz. Ellen G. White da dahil Adventist öncüler, Kutsal Kitap’taki Daniel ve Vahiy peygamberlik sözlerini tarihsel bakış açısıyla anlamışlardı.

`Çölde Sayım 14:34 ve Hezekiel 4:5, 6 ayetlerini oku. Peygamberlik dilinde bir “gün” genellikle neyi temsil eder?`

Daniel kitapçığını çalışırken, peygamberlik zamanının yıl–gün ilkesi uyarınca hesaplandığını da aklımızda tutmalıyız. Yani, peygamberlik sözündeki bir gün genellikle gerçek tarihte bir yıla karşılık gelir. Dolayısıyla, örneğin 2300 akşam ve sabah ifadesiyle 2300 yıldan bahsedildiği anlaşılmalıdır (Dan. 8:14). Aynı şekilde, 70 haftalık peygamberlik sözü 490 yıl olarak anlaşılmalıdır (Dan. 9:24–27).

Bu zaman çizelgesi çok açık bazı nedenlerden ötürü doğru olmalı: (1) Görümler simgesel olduğuna göre, belirtilen zamanlar da simgesel olmalıdır. (2) Görümlerde tasvir edilen olaylar uzun zaman süreleri içinde, hatta bazı durumlarda “sonun zamanına” kadar meydana geldikleri için, bu peygamberlik sözleriyle ilişkili zaman dilimleri de buna uygun olarak yorumlanmalıdır. (3) Yıl–gün ilkesi Daniel kitapçığı tarafından doğrulanmıştır. Kral Artahşasta’nın zamanından İsa’nın Mesih olarak gelişine kadar sürmüş olan 70 hafta peygamberlik sözü çok açık bir örnektir. O halde, Daniel kitapçığında verilmiş olan peygamberlik dönemlerine anlam vermenin en açık ve doğru yolu, bunları yıl–gün ilkesi uyarınca yorumlamaktır.

`Bu zamana ilişkin peygamberlik sözlerinin bazıları yüzlerce hatta binlerce yılı kapsamaktadır. Bu gerçek bize sabır hakkında ne öğretmeli?`