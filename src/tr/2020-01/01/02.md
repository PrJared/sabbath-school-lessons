---
title:  "Daniel Kitapçığının Merkezi: Mesih"
date:   29/12/2019
---

`Luka 24:25–27; Yuhanna 5:39 ve 2. Korintliler 1:19, 20 ayetlerini oku. Mesih hangi yönlerden Kutsal Yazılar’ın merkezidir?`

İsa’nın Kutsal Yazılar’ın odak noktası olduğuna şüphe yok, Daniel kitapçığı da buna dahil. Örneğin, 1. bölüm Daniel’in tecrübesinin bu günahkâr dünyada yaşamak ve karanlığın güçlerine karşı koymak için gökten ayrılan Mesih’in tecrübesine paralel olduğunu (sınırlı ve kusurlu bir şekilde olsa da) gösteriyor. Dahası, Daniel ile arkadaşları Babil kültürünün zorluklarına göğüs gerebilmeleri için yukarıdan gelen Mesih benzeri bilgelikle donatıldılar. 2. bölüm, Mesih’in krallığının sonunda dünyanın tüm krallıklarının yerine geçeceğini belirtmek için, son zaman (eskatolojik) taşının biçimini tarif ediyor. 3. bölüm Mesih’in sadık hizmetkârlarıyla birlikte kızgın bir fırının içinde yürüdüğünü gösteriyor. 4. bölümde Allah’ın Nebukadnessar’ı “göklerin egemenlik sürdüğünü” (Dan. 4:26) anlaması için bir süreliğine krallığından uzaklaştırdığı anlatılıyor. “Göklerin egemenlik sürmesi” ifadesi bize Mesih’in Daniel 7. bölümde tasvir edildiği gibi “İnsanoğlu” (Dan. 7:13) olarak krallığı ve egemenliği alışını hatırlatıyor. 5. bölümde, alemle ve sefahatle geçen bir gecede Kral Belşassar’ın ölümü ve Babil’in Persler’in eline geçişi anlatılıyor. Bu, Şeytan’ın bozguna uğratılmasının ve son zaman Babil’inin Mesih ve melekleri tarafından yok edilişinin öngörümüdür. 6. bölümde, İsa’ya karşı başrahipler tarafından yöneltilen gerçek dışı suçlamaları andıracak biçimde, Daniel’e karşı kurulan komplo anlatılıyor. Dahası, Kral Darius’un Daniel’i kurtarmaya çalışıp başarısız olduğu gibi, Pilatus da İsa’yı kurtarmaya çalışıp başarısız oldu (Mat. 27:17–24). 7. bölümde Mesih’in İnsanoğlu olarak krallığı alması ve halkına hükmetmesi tasvir ediliyor. 8. bölümde Mesih göksel tapınakta rahip olarak resmediliyor. 9. bölümde, Mesih ölümü yoluyla Allah ile halkı arasındaki antlaşmayı yeniden onaylayan kurbanlık olarak tasvir ediliyor. 10–12. bölümlerde ise, Mesih kötülüğün güçlerine karşı savaşan ve muzaffer olarak Allah’ın halkını ölümün gücünden bile kurtaran başkomutan Mikail olarak sunuluyor.

Öyleyse Mesih’in Daniel kitapçığının odağında olduğunu aklımızda tutalım. Kitapçığın her bölümünde Mesih’e işaret eden bir tecrübe ya da fikir mevcut.

`Zorluklar ve denemeler arasında, veya büyük mutluluk ve refah içinde olduğumuz zamanlarda, Mesih’i hayatlarımızın merkezinde tutmayı nasıl öğrenebiliriz? Bunu yapmamız neden çok önemli?`