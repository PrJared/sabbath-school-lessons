---
title:  Առաքյալներն ու Աստվածաշունչը
date:  16/04/2020
---

Նոր Կտակարանի հեղինակներն Աստվածաշնչին մոտենում են նույն կերպ, ինչպես Հիսուսը։ Վարդապետական, բարոյագիտության, ինչպես նաև մարգարեությունների իրականացման հարցերում Հին Կտակարանը նրանց համար Աստծո հեղինակավոր Խոսքն էր։ Մենք չենք գտնում ոչինչ ոչ մի տեղ, որ այս մարդիկ անում կամ ասում են, ինչը կարող է ձեռնոց նետել Աստվածաշնչի որևէ մասի հեղինակությանը կամ վավերականությանը։

**Ի՞նչ են մեզ սովորեցնում ստորև բերված տեքստերն այն մասին, թե ինչպես էին աշակերտները հասկանում Աստծո Խոսքի հեղինակությունը։**

`Գործք առաքելոց 4.24–26`

`Գործք առաքելոց 13.32–36`

`Հռոմեացիս 9.17`

`Գաղատացիս 3.8`

Այս հատվածներում ուշադրությո՛ւն դարձրեք, թե որքան սերտ է կապված Սուրբ Գիրքը Իր՝ Աստծո ձայնին։ Գործք առաքելոց 4-րդ գլխում, Սուրբ Հոգով լցվելուց անմիջապես առաջ, աշակերտները փառաբանում են Աստծուն Պետրոսի և Հովհաննեսի ազատման համար։ Փառաբանելիս նրանք բարձրացնում են իրենց ձայները՝ ընդունելով Աստծուն որպես Արարիչ և այն փաստը, որ Նա խոսեց Իր ծառա Դավիթի միջոցով։ Սա նշանակում է, որ Դավթի խոսքերն Աստծո խոսքերն են։ Գործք առաքելոց 13.32–36 համարներում Դավթի խոսքերը կրկին մեջբերվում են, այս անգամ՝ Պողոսի կողմից, սակայն այդ խոսքերը վերագրվում են Աստծուն, քանի որ 32-րդ համարն ասում է. «Այն խոստմունքը, որ հայրերին եղած էր»։

Հռոմեացիս 9.17 համարում, որտեղ ակնհայտ հերոսն Աստված է, Պողոսն օգտագործում է «Գիրքը» բառը՝ ասելով. «Որովհետև Գիրքն ասում է փարավոնին», որն իրականում կարող էր հնչել. «Որովհետև Աստված ասում է փարավոնին»։ Գաղատացիս 3.8 համարում «Գիրքը» բառն օգտագործվում է «Աստված» բառի փոխարեն՝ ցույց տալով, թե որքան սերտ են փոխկապակցված Աստծո Խոսքն ու Ինքը՝ Աստված։

Իրականում, Նոր Կտակարանի հեղինակները հավասարապես վստահում են Հին Կտակարանին որպես Աստծո Խոսք։ Նոր Կտակարանում կան հարյուրավոր մեջբերումներ Հին Կտակարանից։ Մի գիտնական կազմել է ցուցակ, որտեղ ներկայացված են 2688 հղումներ՝ 400-ը Եսայիայի մարգարեությունից, 370-ը՝ Սաղմոսներից, 220-ը՝ Ելից գրքից, և այլն։ Եթե այս ցուցակին ավելացնենք ակնարկները և հիմնական կրկնվող դրույթները, ապա թիվն անհամեմատ կմեծանա։ Գրքերը հագեցած են հինկտակարանյան մարգարեությունների հղումներով, որոնք հաճախ ներկայացվում են «Գրված է» արտահայտությամբ (Մատթեոս 2.5, Մարկոս 1.2, 7.6, Ղուկաս 2.23, 3.4, Հռոմեացիս 3.4, 8.36, 9.33, Ա Կորնթացիս 1.19, Գաղատացիս 4.27, Ա Պետրոս 1.16): Այս ամենը հաստատում է, որ Հին Կտակարանի Գրքերն այն հիմքն են, որի վրա կառուցվել է Հիսուսի և առաքյալների վարդապետությունը։

`Այս օրինակներն ի՞նչ պետք է սովորեցնեն մեզ այն մասին, թե որքան վտանգավոր են այն բոլոր գաղափարները, որոնք միտված են նվազեցնել Սուրբ Գրքի նկատմամբ մեր վստահությունը։`