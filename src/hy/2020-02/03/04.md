---
title:  Հիսուսն ու ամբողջ Սուրբ Գիրքը
date:  14/04/2020
---

`Կարդացե՛ք Ղուկաս 24.13–35, 44, 45 համարները։ Ինչպե՞ս է Հիսուսն օգտագործում Սուրբ Գիրքը՝ աշակերտներին ուսուցանելու բարի լուրը։`

Քրիստոսի մահից հետո Նրա հետևորդները շփոթահար էին ու կասկածների մեջ։ Ինչպե՞ս կարող էր դա պատահել։ Ի՞նչ էր դա նշանակում։ Ղուկասի այս գլխում մենք տեսնում ենք, որ Հիսուսը նրանց հայտնվում է երկու անգամ. առաջին անգամ Էմմաուսի ճանապարհին՝ երկու հոգու, հետո, ավելի ուշ՝ մյուսներին։ Երկու առանձին դեպքերում Հիսուսը բացատրում է, թե ինչպես Հին Կտակարանի մարգարեություններում գրված ամեն ինչ իրականացավ. «Եվ սկսելով Մովսեսից և բոլոր մարգարեներից մեկնում էր նրանց՝ ինչ որ գրքերի մեջ գրված էր Իր մասին» (Ղուկաս 24.27)։

Եվ կրկին Ղուկաս 24.44, 45 համարներում Նա ասում է. «Այս այն բաներն են՝ որ ձեզ հետ խոսեցի … թե պետք է կատարվի Մովսեսի օրենքում և մարգարեներում և սաղմոսներում բոլոր Ինձ համար գրվածները»: Հետո Հիսուսը «նրանց միտքը բացեց, որ գրքերն իմանան»։

Նկատե՛ք Ղուկաս 24.27 համարի հատուկ հղումը «(բոլոր) գրքերին»։ Այն կրկին շեշտադրվում է երկրորդ հատվածում որպես Մովսեսի օրենք, մարգարեներ և սաղմոսներ (Ղուկաս 24.44): Սա պարզորոշ կերպով հաստատում է, որ Հիսուսը՝ մարմին հագած Բանը (Հովհաննես 1.1–3, 14), ապավինում է Սուրբ Գրքի հեղինակությանը՝ բացատրելու, թե ինչպես էին այս բաները կանխագուշակվել հարյուրավոր տարիներ առաջ։ Անդրադառնալով Սուրբ Գրքի ընդհանրությանը՝ Հիսուսն աշակերտներին սովորեցնում է օրինակով։ Ավետարանի լուրը տարածելիս նրանք ևս պետք է բացատրեին Սուրբ Գիրքը՝ ամբողջ աշխարհի նորադարձներին ըմբռնում և զորություն բերելու համար։

Նկատեք նաև, թե ինչպես է Մատթեոս 28.18–20 համարներում Հիսուսն ասում Իր աշակերտներին այն ժամանակ (և մեզ՝ այսօր). «Ամեն իշխանությունն Ինձ տրվեց երկնքում և երկրում»։ Բայց այդ իշխանությունը մնում է արմատացած Նրա Հոր և ողջ Աստվածության մեջ, քանի որ Նա ասում է նրանց. «Ուրեմն գնացեք, բոլոր ազգերը աշակերտեք՝ նրանց մկրտելով Հոր և Որդու և Սուրբ Հոգու անունով»։ Հետևում է ամենակարևոր հատվածը. «Նրանց սովորեցնելով, որ ամեն ինչ որ ձեզ պատվիրեցի՝ պահեն»։ Ի՞նչ է սովորեցնում և ի՞նչ է հանձնարարում Հիսուսը։ Նրա դասերը հիմնված են Աստվածաշնչի վրա։ Նա եկավ Խոսքի մարգարեական հեղինակության հիման վրա, և Սուրբ Գրքի մարգարեությունների իրականացման մեջ Նա հնազանդվեց Իր Հորը։

`Եթե Հիսուսն ընդունում է ամբողջ Սուրբ Գիրքը, ապա ինչո՞ւ մենք պետք է անենք նույնը։ Եվ կրկին, ինչպե՞ս կարող ենք սովորել ընդունել ամբողջ Սուրբ Գրքի հեղինակությունը, եթե նույնիսկ գիտակցում ենք, որ ոչ ամեն ինչ է այսօր պարտադիր կերպով կիրառելի մեզ համար։ Շաբաթ օրը դասարանում քննարկե՛ք ձեր պատասխանները։`