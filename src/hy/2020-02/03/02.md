---
title:  Գրված է
date:  12/04/2020
---

Հովհաննես Մկրտչի կողմից Հիսուսի մկրտությունը նշանավորեց Փրկչի ծառայության սկիզբը, որից անմիջապես հետո Հիսուսը Հոգուց տարվեց հրեական անապատը, որտեղ Իր ամենաթույլ մարդկային վիճակում փորձվեց սատանայի կողմից։

`Կարդացե՛ք Մատթեոս 4.1–11 համարները։ Ինչպե՞ս է Հիսուսն անապատում պաշտպանվում սատանայի գայթակղություններից։ Ի՞նչ պետք է մենք սովորենք Աստվածաշնչի մասին այս պատմությունից։`

Երբ Հիսուսը փորձվում էր ախորժակին վերաբերող հարցում, Նա պատասխանեց. «Գրված է՝ Ոչ միայն հացով կապրի մարդ, այլ ամեն խոսքով, որ դուրս է գալիս Աստծո բերանից» (Մատթեոս 4.4): Հիսուսը մատնանշում է կենդանի Խոսքն ու դրա բացարձակապես աստվածային աղբյուրը։ Այս կերպ Նա հաստատում է Սուրբ Գրքի հեղինակությունը։ Երբ փորձվում է աշխարհի թագավորությունների և փառքի հարցում, Հիսուսը պատասխանում է. «Գրված է, թե Տիրոջը՝ քո Աստծուն երկրպագիր և միայն Նրան պաշտիր» (Մատթեոս 4.10, Ղուկաս 4.8): Քրիստոսը հիշեցնում է մեզ, որ ճշմարիտ երկրպագությունն ուղղված է Աստծուն և ուրիշ ոչ մեկի, և որ ճշմարիտ երկրպագությունը հնազանդությունն է Նրա Խոսքին։ Եվ վերջում, ցուցադրություն սիրելու և ենթադրությունների գայթակղությանը Հիսուսը պատասխանում է. «Դարձյալ գրված է, թե՝ Մի՛ փորձիր Տիրոջը՝ քո Աստծուն» (Մատթեոս 4.7, նաև Ղուկաս 4.12)։

Բոլոր երեք գայթակղությունների դեպքում էլ Հիսուսը պատասխանում է «գրված է» արտահայտությամբ։ Սա նշանակում է, որ Հիսուսը հղում է կատարում Աստծո Խոսքի, այլ ոչ ուրիշ մի բանի վրա՝ սատանայի հարձակումներին ու մոլորություններին դիմակայելու համար։ Սա պետք է հզոր դաս լինի բոլորիս համար. Աստվածաշունչը և միմիայն Աստվածաշունչն է մեր հավատի վերջնական չափանիշն ու հիմքը։

Այո՛, Աստվածաշունչը և միայն Աստվածաշունչն էր ոսոխի հարձակումներից պաշտպանվելու Հիսուսի միակ միջոցը։ Հիսուսն Աստված է, սակայն սատանայից պաշտպանվելիս Նա հնազանդվում է բացառապես Աստծո Խոսքին։

Սա կարծիք չէ, ոչ էլ բարդ ու խճճված փաստարկ. այստեղ չկան անձնական թշնամանքի խոսքեր, այլ, հակառակը, օգտագործվում են Սուրբ Գրքի պարզ, սակայն խորիմաստ բառերը։ Քրիստոսի համար Սուրբ Գիրքը եղել է ամենամեծ հեղինակությունն ու ամենամեծ զորությունը։ Այսպես, Նրա ծառայությունն սկսվում է հստակ հիմքով և շարունակում է կառուցվել Աստվածաշնչի արժանահավատության վրա։

`Ինչպե՞ս կարող ենք սովորել ապավինել Աստծո Խոսքին և հնազանդվել դրան։`