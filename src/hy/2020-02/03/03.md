---
title:  Հիսուսն ու օրենքը
date:  13/04/2020
---

`Կարդացե՛ք Մատթեոս 5.17–20, Մատթեոս 22.29 և Մատթեոս 23.2, 3 համարները։ Ի՞նչ է Հիսուսն ասում այս տեքստերում։`

Հիսուսն Իր աշակերտներին սովորեցնում էր հնազանդ լինել Աստծո Խոսքին և օրենքին։ Նրա խոսքերում երբեք ոչ մի ակնարկ անգամ չի նկատվում, որը կասկածի տակ կառնի Աստվածաշնչի հեղինակությունն ու պատեհությունը։ Ընդհակառակը, Նա մշտապես Սուրբ Գիրքը վկայակոչում էր որպես աստվածային հեղինակության աղբյուր։ Եվ սադուկեցիներին Նա ասաց. «Մոլորված եք, որ չգիտեք գրքերը, և ոչ Աստծո զորությունը» (Մատթեոս 22.29)։ Հիսուսը սովորեցնում էր, որ զուտ մտավոր գիտելիքներն Աստվածաշնչի և դրա վարդապետության մասին բավարար չեն ճշմարտությունն իմանալու համար և, ինչն ավելի կարևոր է, Տիրոջը ճանաչելու համար, Ով և ճշմարտությունն է։

`Ի՞նչ են մեզ ասում Մատթեոս 22.37–40 համարները Մովսեսի օրենքի վերաբերյալ Հիսուսի կարծիքի մասին։`

Օրինականին տված Իր պատասխանում Հիսուսն ամփոփում է Իրենից մոտավորապես 1500 տարի առաջ Մովսեսի կողմից տրված Տասը պատվիրանները։ Հարկավոր է նկատել, թե ինչպես է Հիսուսը շեշտադրում հինկտակարանյան օրենքն ու մեծարում այն։ Շատ քրիստոնյաներ սխալ եզրահանգման են եկել, թե այստեղ տրվում է նոր պատվիրան, ուստի և ինչ-որ կերպ հինկտակարանյան օրենքը փոխարինվել է նորկտակարանյան Ավետարանով։ Սակայն փաստը մնում է փաստ, որ այն, ինչ սովորեցնում էր Հիսուսը, հիմնված էր Հին Կտակարանի օրենքի վրա։ Քրիստոսը բացահայտում և հայտնում է օրենքն ավելի լիարժեքությամբ, այնպես որ «այս երկու պատվիրաններից (ամփոփում է Տասը պատվիրանները, որոնց առաջին չորսը ներկայացնում են մարդ-Աստված, իսկ վերջին վեցը՝ մարդ-մարդ հարաբերությունները) կախված են բոլոր օրենքը և մարգարեները» (Մատթեոս 22.40): Այս կերպ Հիսուսը նաև մեծարում է ողջ Հին Կտակարանը, երբ ասում է «օրենքը և մարգարեները», քանի որ սա օրենքին, մարգարեներին և գրվածքներին կամ Հին Կտակարանի բոլոր երեք բաժիններին անդրադառնալու ամենակարճ ճանապարհն է։

«Նա (Քրիստոսը) մատնանշում է Սուրբ Գիրքը որպես անառարկելի հեղինակություն ունեցող, և մենք պետք է անենք նույնը։ Աստվածաշունչը պետք է ներկայացվի որպես անսահման Աստծո Խոսք, որպես ամենայն հակամարտության ավարտ և բոլոր հավատի հիմնաքար»։ Էլեն Ուայթ, Քրիստոսի առակները, էջ 39, 40։

`Հեղինակության ի՞նչ (եթե կան այդպիսիք) մրցակցային աղբյուրներ (ընտանիք, փիլիսոփայություն, մշակույթ) կարող են խոչընդոտել Աստծո Խոսքին ձեր հնազանդությանը։`