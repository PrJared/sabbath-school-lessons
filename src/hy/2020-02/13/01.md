---
title:  Ապրելով Աստծո Խոսքով
date:  20/06/2020
---

### Այս շաբաթվա ուսումնասիրության համար կարդացե՛ք.
Փիլիպպեցիս 2.12–16, Ղուկաս 4.4, 8, 10–12, Սաղմոս 37.7, Սաղմոս 46.10, Սաղմոս 62.1, 2, 5, Կողոսացիս 3.16:

> <p>Հիշելու համարը.<p>
> «Բայց խոսքը անող եղեք և ոչ միայն լսողներ՝ ձեր անձերը խաբելով» (Հակոբոս 1.22):

Աստվածաշնչի ուսումնասիրության նույնիսկ ամենալավ եղանակներն անօգուտ են, եթե չենք վճռել ապրել նրանով, ինչ սովորում ենք Սուրբ Գրքից։ Այն, ինչ ընդհանուր առմամբ ճիշտ է կրթության համար, ճիշտ է նաև Աստվածաշնչի ուսումնասիրության համար, մասնավորապես՝ լավագույնս սովորում եք ոչ թե կարդալով կամ լսելով, այլ գործնականում կիրառելով ձեր գիտելիքները։ Այս հնազանդությունը բացում է աստվածային օրհնությունների մի հարուստ գանձատուն, որը հակառակ դեպքում փակ կլիներ մեր առջև, և այն առաջնորդում է մեզ հուզիչ և կյանքը վերափոխող ճանապարհով՝ ավելացնելով մեր ընկալումն ու գիտելիքները։ Եթե մենք չենք կամենում հավատարիմ մնալ Աստծո Խոսքին և կիրառել այն, ինչ սովորել ենք, հոգևոր աճ չենք ունենա։ Իսկ մեր տված վկայությունը կարժեզրկվի, քանի որ մեր ապրած կյանքը մեր բառերի հետ ներդաշնակ չէ։

Մենք աճում ենք շնորհի և ողորմության մեջ ոգեշնչող օրինակների միջոցով, որոնք մեզ ցույց են տալիս, թե ինչ է նշանակում ապրել Աստծո Խոսքով։ Չկա ավելի լավ օրինակ և ավելի զորեղ դրդապատճառային ուժ, քան Հիսուս Քրիստոսն է։ Նա մեզ հիանալի օրինակ է թողել։ Նա ապրեց Աստծո կամքի հետ լիակատար ներդաշնակությամբ կյանք։

Այս շաբաթ մենք կուսումնասիրենք, թե ինչ է նշանակում ապրել Աստծո Խոսքով և դրա աստվածային հեղինակության ներքո։