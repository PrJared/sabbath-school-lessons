---
title:  Հիշողություն և երգ
date:  25/06/2020
---

`«Իմ սրտում թաքցրի Քո խոսքերը, որ չմեղանչեմ Քեզ դեմ» (Սաղմոս 119.11)։`

Սուրբ Գրքի տեքստերն անգիր սովորելը բազմաթիվ օրհնություններ է բերում։ Երբ Աստծո Խոսքի թանկագին հատվածները պահեստավորում ենք մեր մտքում, կարող ենք կյանքի կոչել այն, ինչ հանձնարարվել է մեր հիշողությանը և կիրառել դրանք նոր և փոփոխվող հանգամանքներում։ Այդ կերպ Աստվածաշունչն անմիջականորեն ներգործում է մեր մտքի, որոշումների, ինչպես նաև մեր արժեքների և վարվելակերպի վրա։ Սուրբ Գրքի տեքստերն անգիր սովորելն Աստվածաշունչը կյանքի է կոչում մեր առօրյա փորձառության ժամանակ։ Ավելին, այն օգնում է մեզ երկրպագել Աստծուն և ապրել հավատարիմ կյանք համաձայն Սուրբ Գրքի։

Աստվածաշունչը բառ առ բառ հիշելը վիթխարի պաշտպանություն է մոլորություններից և կեղծ մեկնաբանություններից։ Սուրբ Գիրքն անգիր սովորելը մեզ հնարավորություն է տալիս դրանից մեջբերումներ անել նույնիսկ այն ժամանակ, երբ ձեռքի տակ չունենք Աստվածաշունչ։ Սա կարող է լինել ահռելի զորություն ի բարին այն իրավիճակներում, երբ գայթակղություններ են առաջանում կամ երբ բախվում ենք տարատեսակ մարտահրավերների։ Աստծո խոստումները հիշելը և մեր մտքերն Աստծո Խոսքի և ոչ թե մեր խնդիրների վրա կենտրոնացնելը մեր մտքերը բարձրացնում է առ Աստված, Ով մեզ օգնելու հազարավոր ճանապարհներ ունի, այն դեպքում, երբ մենք նույնիսկ մեկը չենք տեսնում։

`Կարդացե՛ք Եփեսացիս 5.19 և Կողոսացիս 3.16 համարները։ Ինչպե՞ս կարող է Աստծո Խոսքը երգելը հաստատել և ամրապնդել այն մեր մտքերում։`

Աստվածաշնչի բառերը երգելը ևս կարող է զորավոր ճանապարհ ծառայել Սուրբ Գրքի տեքստերն անգիր անելու համար։ Երգի մեջ բառերն ավելի հեշտ են հիշվում։ Սուրբ Գրքի բառերը հիասքանչ մեղեդիների հետ զուգակցելը դրանք մեր մտքում ավելի ամուր կխարսխի և կլինի մեր անհանգիստ տրամադրությունը ցրելու արդյունավետ միջոց։ Պարզ, բայց ներդաշնակ մեղեդիների հետ կապակցված սուրբգրային տեքստերը կարող են հեշտությամբ երգվել և հիշվել ինչպես երեխաների, այնպես էլ մեծահասակների կողմից։ Սուրբ Գիրքը հանդիսացել է բազմաթիվ համաշխարհային ճանաչում ունեցող օրատորիաների, սիմֆոնիաների և այլ ժանրի երաժշտության ոգեշնչում, որոնք ձևավորել են քրիստոնեական մշակույթը և դարեր շարունակ ազդել են դրա վրա։ Մեր մտքերը դեպի Աստված և Նրա Խոսքը բարձրացնող և ուղղորդող ստեղծագործությունները հիանալի օրհնություն են և դրական ազդեցություն են ունենում մեր կյանքում։

«Երաժշտությունը կազմում է երկնային պալատներում Աստծո երկրպագության մի մասը, և մեր փառաբանական երգերում մենք պետք է ձգտենք ըստ հնարավորին շատ մոտենալ երկնային երգչախմբի ներդաշնակությանը»։ Էլեն Ուայթ, Նահապետներ և մարգարեներ, էջ 594։