---
title:  Աստծո կենդանի Խոսքը և Սուրբ Հոգին
date:  21/06/2020
---

Աստծո Խոսքը ուշադրությամբ և պատշաճ եղանակող ուսումնասիրելը շատ կարևոր է։ Սակայն նույնքան կարևոր, միգուցե նույնիսկ ավելի կարևոր է այն, որ մենք կիրառենք մեր սովորածը։ Աստվածաշունչն ուսումնասիրելու վերջնական նպատակն ավելի շատ գիտելիքներ ձեռք բերելը չէ, որքան էլ որ դա հրաշալի կարող է լինել։ Նպատակը ոչ թե մեր կողմից Աստծո Խոսքի յուրացումն է, այլ Աստծո Խոսքի կողմից՝ մեր յուրացումը, մեր կենսակերպն ու մտածելակերպը փոխելը։ Այ սա է իրականում կարևոր։ Պատրաստակամ լինել ապրելու մեր սովորած ճշմարտության համաձայն՝ նշանակում է պատրաստակամ լինել հնազանդվելու այդ աստվածաշնչյան ճշմարտությանը։ Այս ընտրությունը երբեմն ներառում է բուռն պայքար, որովհետև մենք պայքարում ենք մի ճակատամարտում, որտեղ որոշվում է, թե ում է տրվելու մեր կյանքի ու մտքի գերիշխանությունը։ Ի վերջո կա ընտրության ընդամենը երկու տարբերակ։

`Կարդացե՛ք Փիլիպպեցիս 2.12–16 համարները։ Ի՞նչ են այս տեքստերն ասում այն մասին, թե ինչպես մենք պետք է ապրենք։`

Այո, Աստված աշխատում է մեզ հետ, Նա դա անում է Սուրբ Հոգու միջոցով, Ով միակն է, որ Սուրբ Գրքերը հասկանալու իմաստություն է տալիս։ Ավելին, որպես մեղավոր մարդիկ՝ մենք հաճախ հակադրվում ենք Աստծո ճշմարտությանը, և եթե թողնվեինք մեր սեփական հայեցողությանը, ապա չէինք հնազանդվի Աստծո Խոսքին (Հռոմեացիս 1.25, Եփեսացիս 4.17, 18): Առանց Սուրբ Հոգու չէր լինի սեր Աստծո լուրի նկատմամբ։ Ի պատասխան չէր լինի հույս, վստահություն, սեր։ Սուրբ Հոգու միջոցով Աստված իսկապես «ներգործում է ձեզանում կամենալն էլ՝ անելն էլ Իր հաճության պես» (Փիլիպպեցիս 2.13):

Սուրբ Հոգին ուսուցիչ է, Ով կամենում է առաջնորդել մեզ Սուրբ Գրքի ավելի խորն ընկալման և Աստծո Խոսքի ուրախ գնահատման։ Նա Աստծո Խոսքի ճշմարտությունները ներկայացնում է մեր ուշադրությանը և թարմ պատկերացում է տալիս մեզ այդ ճշմարտությունների մասին, որպեսզի մեր կյանքը բնութագրվի հավատարմությամբ և Աստծո կամքին սիրառատ հնազանդությամբ։ «Ոչ ոք ի վիճակի չէ բացատրել Սուրբ Գիրքն առանց Սուրբ Հոգու օգնության։ Եթե Աստծո Խոսքը վերցնեք խոնարհ ու սովորելու պատրաստ սրտով, Աստծո հրեշտակները ձեր կողքին կլինեն՝ ճշմարտության ապացույցները ձեզ ներկայացնելու համար»։ Էլեն Ուայթ, Ընտիր լուրեր, գիրք 1, էջ 411։ Այս կերպ հոգևոր բաները մեկնաբանվում են հոգևոր կերպով (Ա Կորնթացիս 2.13, 14), և մենք կարող ենք ուրախությամբ հետևել Աստծո Խոսքին «ամեն առավոտ» (Եսայիա 50.4, 5)։

`Փիլիպպեցիս 2.16 համարն ասում է, որ մենք պետք է պահենք «կյանքի խոսքը»։ Ըստ ձեզ, ի՞նչ է դա նշանակում։ Եվ ինչպե՞ս ենք մենք դա անում։ Կարդացե՛ք նաև Երկրորդ Օրինաց 4.4 համարը, որը նույնանման բան է սովորեցնում։ Ո՞րն է մեր դերն այս ողջ գործընթացում։`