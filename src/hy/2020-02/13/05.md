---
title:  Հանդարտ պահեր Աստծո Խոսքի հետ
date:  24/06/2020
---

Մեր կյանքը քաոսային է՝ լի լարվածությամբ և սթրեսով։ Երբեմն, մեր գոյությունը պահպանելու համար, ստիպված ենք լինում քրտնաջան աշխատել՝ գոյատևելու և ուտելու հաց ունենալու համար։ Երբեմն պատահում է այնպես, որ նույնիսկ երբ մեր բոլոր կենսական նշանակության կարիքները բավարարված են, միևնույնն է, մենք ընկնում ենք վազվզուքի մեջ՝ ցանկանալով ավելին ու ավելին։ Մենք ուզում ենք բաներ, որոնք, կարծում ենք, թե մեզ երջանիկ ու լիարժեք կդարձնեն։ Սակայն, ինչպես Սողոմոնը Ժողովող գրքում զգուշացնում է մեզ, դա միշտ չէ, որ պատահում է։

Ինչ էլ որ լինի պատճառը, մենք կարող ենք խիստ զբաղված լինել մեր կյանքում, և շատ հեշտ է այդ զբաղվածության պայմաններում տեսադաշտից դուրս թողնել Աստծուն։ Հարցն այն չէ, որ մենք չենք հավատում, այլ այն, որ մենք որակյալ ժամանակ չենք անցկացնում Աստծո հետ, չենք կարդում, չենք աղոթում և չենք մոտենում Տիրոջը, Ում «ձեռքին է քո շունչը» (Դանիել 5.23): Կարող ենք այնքան տարվել այլ բաներով, որ Աստծո հետ անցկացնելու ժամանակ չունենանք։ Բոլորիս հարկավոր են պահեր, երբ մենք նպատակադրված կդանդաղեցնենք մեր կյանքի ռիթմը՝ հանդիպելու այն Մեկին՝ Հիսուսին, Ով մեր Փրկիչն է։ Ինչպե՞ս կարող է Սուրբ Հոգին մեզ հետ խոսել, եթե մենք դադար չենք տալիս Նրան լսելու։ Աստծո հետ անցկացված հատուկ, խաղաղ ժամանակը, երբ մենք կարդում ենք Նրա Խոսքն ու հաղորդակցվում Նրա հետ աղոթքի միջոցով, մեր հոգևոր կյանքի աղբյուրն է։

`Կարդացե՛ք Սաղմոս 37.7, 46.10 և 62.1, 2, 5 համարները։ Ի՞նչ են մեզ սովորեցնում այս տեքստերն Աստծո հետ խաղաղ ժամանակ անցկացնելու մասին։ Ինչո՞ւ է այն այդքան կարևոր։`

Երբ մեկին սիրում եք, հաճույք եք ստանում նրա հետ առանձին անցկացված ժամանակից։ Ընտրե՛ք տեղ, որտեղ կարող եք կարդալ Աստծո Խոսքը և առանց ընդհատումների խորհել դրա շուրջ։ Մեր անհանգիստ կյանքում սա կարող է տեղի ունենալ, երբ միայն նպատակամղված ժամանակի մի հատված եք հատկացնում այս հանդիպման համար։ Հաճախ օրվա սկիզբը լավագույն պահն է հանգստության և մտորումների այս րոպեների համար։ Նման պահերը, նախքան աշխատանքային օրվա սկիզբը, կարող են օրվա մնացած մասի համար օրհնություն դառնալ, որովհետև այն արժեքավոր մտքերը, որոնք ձեռք կբերեք այդ հանդիպումից, կուղեկցեն ձեզ հետագա ժամերի ընթացքում։ Եղե՛ք ստեղծագործ՝ գտնելու ճիշտ ժամանակը, որը ձեզ հարկավոր է Աստծո հետ առանց ընդհատումների հանդիպելու համար։

Աստվածաշնչի կենդանի Աստծո հետ աղոթքի միջոցով կապված լինելն ազդում է ձեր կյանքի վրա այնպես, ինչպես երբեք ոչինչ չի կարող ազդել։ Եվ, ի վերջո, այն նպաստում է, որպեսզի դուք ավելի ու ավելի նմանվեք Հիսուսին։

`Որքա՞ն վճռական եք Տիրոջ հետ առանձին անցկացնելու ժամանակ որոնելու ձեր ջանքերում։ Ինչի՞ են նման այդ ժամանակները, և ինչպե՞ս են դրանք օգնում ձեզ է՛լ ավելի լավ ճանաչել Աստծո իրականությունն ու սերը։`