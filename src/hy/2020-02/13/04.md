---
title:  Հիսուսն ընդդեմ Սուրբ Գրքի՞
date:  23/06/2020
---

`Կարդացե՛ք Հովհաննես 5.45–47 համարները։ Ի՞նչ հզոր պատգամ է Հիսուսը տալիս մեզ այստեղ Աստվածաշնչի հետ ունեցած Իր կապի մասին։`

Որոշ մարդիկ հայտարարում են, թե երբ Հիսուսը խոսում էր, Նա Իր խոսքերը խստիվ կերպով հակադրում էր Հին Կտակարանում տրված Սուրբ Գրքի խոսքերին։ Նրանք ասում են, թե Հիսուսի խոսքերն ավելի վեր են, քան Սուրբ Գրքի խոսքերը։

Կտակարանում կարդում ենք Հիսուսի խոսքերը. «Լսել եք, որ ասվեց … բայց Ես ասում եմ ձեզ …» (Մատթեոս 5.43, 44 համարները համեմատե՛ք Մատթեոս 5.21, 22, 27, 28, 33, 34, 38, 39 համարների հետ)։ Երբ Հիսուսն ասաց այս հանրահայտ խոսքերը Լեռան քարոզի ժամանակ, Նա Հին Կտակարանից հրաժարվելու կամ այն չեղարկելու փորձ չէր անում, ինչպես հայտարարում են որոշ մեկնիչներ։ Ընդհակառակը, Նա պատասխանում էր Սուրբ Գրքի բազմազան մեկնաբանություններին և բանավոր ավանդույթներին, որոնք կիրառվում էին Իր ժամանակների որոշ մեկնիչների կողմից՝ արդարացնելու այլ ազգերի նկատմամբ այն վերաբերմունքը, որն Աստված երբեք չէր խրախուսել և ինչը երբեք չի պատվիրել, ինչպես, օրինակ, թշնամուն ատելը (տե՛ս Մատթեոս 5.43)։

Հիսուսը ոչ մի կերպ չի չեղարկել Հին Կտակարանը, ոչ մի աստիճան չի նսեմացրել դրա հեղինակությունը։ Ճիշտ հակառակը։ Հենց Հին Կտակարանն է իրապես ապացուցում, թե Ով է Նա։ Փոխարենը, Նա ուժգնացնում էր Հին Կտակարանի պնդումների իմաստը՝ ցույց տալով մեզ Աստծո սկզբնական մտադրությունները։

Օգտագործել Հիսուսի հեղինակությունը Սուրբ Գիրքը որակազրկելու կամ Աստվածաշնչի որոշ հատվածներ որպես չներշնչված զրպարտելու համար, Սուրբ Գրքի թերևս ամենանրբին, սակայն ամենավտանգավոր քննադատություններից մեկն է, քանի որ արվում է հենց Հիսուսի անունից: Մենք ունենք Հիսուսի օրինակը, թե որքան մեծ հեղինակություն էր Նա հատկացնում Սուրբ Գրքին, որն Իր օրերում բաղկացած էր միայն Հին Կտակարանից։ Ավելի մեծ ի՞նչ ապացույց է մեզ հարկավոր, թե մենք ևս ինչպես պետք է վերաբերվենք Հին Կտակարանին։

Սուրբ Գրքի հեղինակությունը թուլացնելուց շատ հեռու Հիսուսը հետևողականորեն վկայակոչում էր այն որպես հուսալի և վստահելի ուղեցույց: Իրականում, նույն Լեռան քարոզում Նա միանշանակ կերպով հայտարարում է. «Մի՛ կարծեք, թե Ես եկա օրենքը կամ մարգարեները քանդելու. Ես չեկա քանդելու, այլ կատարելու» (Մատթեոս 5.17): Եվ Նա շարունակում է ասել. «Ով որ այս ամենափոքր պատվիրաններից մեկը քանդի և մարդկանց այնպես սովորեցնի, նա փոքրագույն կկոչվի երկնքի արքայությունում» (Մատթեոս 5.19):

`Թվարկե՛ք մի քանի կարևոր վարդապետություններ, որոնք մինչ օրս իրենց հիմնավորումը գտնում են Հին Կտակարանում։ Խորհե՛ք, օրինակ, արարչագործության (Ծննդոց 1–2) և մեղանչման մասին (Ծննդոց 3)։ Ուրիշ ի՞նչ կարևոր քրիստոնեական ճշմարտություններ ենք մենք գտնում Հին Կտակարանում, որոնք հետագայում հաստատում են ստանում Նոր Կտակարանում։`