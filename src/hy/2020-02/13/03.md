---
title:  Սովորելով Հիսուսից
date:  22/06/2020
---

Չկա ավելի լավ և ավելի ոգեշնչող օրինակ, քան Հիսուս Քրիստոսը։ Նա գիտեր Սուրբ Գիրքը և պատրաստակամ էր հետևելու Աստծո գրավոր Խոսքին և հավատարիմ մնալու դրան։

`Կարդացե՛ք Ղուկաս 4.4, 8, 10–12 համարները։ Ինչպե՞ս է Հիսուսն օգտագործում Սուրբ Գիրքը սատանայի գայթակղություններին հակադարձելու համար։ Ի՞նչ է սա մեզ ասում այն մասին, թե որքան առանցքային պետք է լինի Սուրբ Գիրքը մեր հավատում, հատկապես փորձությունների ժամանակ։`

Հիսուսը լավ գիտեր Սուրբ Գրքերը։ Նա քաջատեղյակ էր Աստծո Խոսքին և դրանից անգիր մեջբերումներ էր անում։ Աստծո գրավոր Խոսքին այսքան լավ ծանոթ լինելը պետք է որ Սուրբ Գրքերի ուսումնասիրությամբ Աստծո հետ անցկացրած որակյալ ժամանակի արդյունք լիներ։

Եթե Նա չիմանար Սուրբ Գրքի ճշգրիտ բառերը և այն համատեքստը, որում դրանք ի հայտ են գալիս, հեշտությամբ կխաբվեր սատանայի կողմից։ Նույնիսկ սատանան էր մեջբերումներ անում Սուրբ Գրքից և օգտագործում դրանք իր սեփական մոլորեցնող նպատակների համար։ Ուստի, բավարար չէ ունակ լինել Սուրբ Գրքից պարզապես մեջբերումներ անել: Հարկավոր է իմանալ, թե ինչ է ասում Սուրբ Գիրքն այս կամ այն թեմայի մասին և իմանալ դրա ճիշտ նշանակությունը։ Միայն Աստծո Խոսքի նման տեղեկացվածությունը կօգնի մեզ չխաբվել Աստծո թշնամուց, ինչպես օգնեց Հիսուսին, այլ ունակ լինել դիմակայելու սատանայի հարձակումներին։ Նորից ու նորից մենք կարդում ենք, որ Հիսուսը բացեց Իր հետևորդների մտքերը՝ հասկանալու Սուրբ Գիրքը՝ վկայակոչելով այն, ինչ «գրված է» (Ղուկաս 24.45, 46, Մատթեոս 11.10, Հովհաննես 6.45 և այլն): Նա վստահ էր, որ նրանք, ովքեր կարդում են Սուրբ Գիրքը, կարող են գալ դրա իմաստի ճիշտ ընկալման. «Օրենքում ի՞նչ է գրված, ինչպե՞ս ես կարդում» (Ղուկաս 10.26)։ Հիսուսի համար այն, ինչ գրված էր Սուրբ Գրքում, նորմ էր, որի համաձայն մենք պետք է ապրենք։

Հովհաննես 7.38 համարում Հիսուսը՝ մարմին դարձած Աստծո Բանը, Իր հետևորդներին վկայակոչում է այն, ինչ ասում է Սուրբ Գիրքը։ Միմիայն Աստվածաշնչի միջոցով է, որ մենք իմանում ենք, որ Հիսուսը խոստացված Մեսիան է։ Աստվածաշունչն է, որ վկայում է Նրա մասին (Հովհաննես 5.39): Հիսուսն Ինքը պատրաստակամ էր հավատարիմ մնալ Սուրբ Գրքին, Աստծո՝ թղթին հանձնված Խոսքին։ Եթե Նա պատրաստակամ էր անել դա, ապա ի՞նչ է դա մեզ ասում այն մասին, թե ինչ պետք է անենք նաև մենք։

`Գայթակղության դեմ պայքարելիս Սուրբ Գիրքն օգտագործելու ի՞նչ փորձառություն եք ունեցել։ Այսինքն, երբ փորձվել եք, սկսե՞լ եք արդյոք կարդալ Աստվածաշունչն ու մեջբերել դրա տեքստերը։ Արդյունքում ի՞նչ է պատահել, և ի՞նչ դաս եք քաղել այդ փորձառությունից։`