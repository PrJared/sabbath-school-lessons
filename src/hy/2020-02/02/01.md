---
title:  Աստվածաշնչի բնույթն ու ծագումը
date:  04/04/2020
---

### Այս շաբաթվա ուսումնասիրության համար կարդացե՛ք.
Բ Պետրոս 1.19–21, Բ Տիմոթեոս 3.16, 17, Երկրորդ Օրինաց 18.18, Ելից 17.14, Հովհաննես 1.14, Եբրայեցիս 11.3, 6։

> <p>Հիշելու համարը.<p>
> «Նրա համար էլ մենք անպակաս գոհանում ենք Աստվածանից, որ դուք Աստծո քարոզության խոսքը մեզանից առած ընդունեցիք, ոչ թե իբր մարդկանց խոսք, այլ ինչպես որ ճշմարիտ է՝ Աստծո խոսք, որ և ներգործում է ձեզ հավատացյալներումդ» (Ա Թեսաղոնիկեցիս 2.13):

Այն, թե ինչպես ենք մենք տեսնում և հասկանում Սուրբ Գրքի ծագումն ու բնույթը, մեծապես ազդում է այն դերի վրա, որ Աստվածաշունչը խաղում է մեր սեփական և առհասարակ եկեղեցու կյանքում։ Թե ինչպես ենք մեկնաբանում Աստվածաշունչը, զգալիորեն ձևավորվում և կրում է մեր՝ հայտնության և ներշնչման գործընթացները հասկանալու ազդեցությունը։ Երբ մենք ուզում ենք ճիշտ հասկանալ Սուրբ Գիրքը, նախ և առաջ պետք է թույլ տանք, որ Աստվածաշունչը սահմանի հիմնական պարամետրերը, թե ինչպես է հարկավոր դրա հետ վարվել։ Մենք չենք կարող սովորել մաթեմատիկա կենսաբանության մեջ և սոցիոլոգիայում կիրառվող էմպիրիկ մեթոդներով։ Չենք կարող ֆիզիկա սովորել պատմության ուսուցման ընթացքում կիրառվող մեթոդներով։ Նույն կերպ, Աստվածաշնչի հոգևոր ճշմարտությունները ճիշտ չեն ընկալվի և չեն հասկացվի աթեիստական մեթոդներով, որոնք Աստվածաշնչին մոտենում են այն տեսակետից, կարծես Աստված գոյություն չունի։ Ընդհակառակը, Սուրբ Գրքի մեր մեկնաբանությունը պետք է շատ լուրջ վերաբերվի Աստծո Խոսքի աստվածային-մարդկային հարթությանը։ Ուստի այն ամենը, ինչ հարկավոր է Սուրբ Գրքի պատշաճ մեկնաբանության համար, այն է, որ մենք Աստվածաշնչին մոտենանք հավատով և ոչ թե մեթոդաբանական թերահավատությամբ կամ կասկածով։

Այս շաբաթ կուսումնասիրենք Աստվածաշնչի ծագման և բնույթի որոշ հիմնաքարային տեսանկյուններ, որոնք պետք է ազդեցություն ունենան այդ Գրքի՝ մեր մեկնաբանության և ընկալման վրա։