---
title:  Հասկանալով Աստվածաշունչը հավատով
date:  09/04/2020
---

`Կարդացե՛ք Եբրայեցիս 11.3, 6 համարները։ Ինչո՞ւ է հավատն այդքան կարևոր Աստծուն և Նրա Խոսքը հասկանալու համար։ Ինչո՞ւ է առանց հավատի անհնար շահել Աստծո բարեհաճությունը։`

Ճշմարիտ ուսուցումը տեղի է ունենում հավատի համատեքստում։ Իր ծնողների նկատմամբ երեխայի ունեցած անվերապահ հավատն է, որ նրան նոր բաներ սովորելու հնարավորություն է տալիս։ Վստահության հիման վրա կերտված հարաբերությունն է առաջնորդում երեխային բացահայտելու կյանքի և սիրո հիմնական և անկյունաքարային կողմերը։ Ուստի գիտելիքն ու հասկացողությունը զարգանում են սիրող և վստահելի հարաբերություններում:

Նույն ոգով, լավ երաժիշտը լավ է նվագում, երբ ոչ միայն յուրացնում է տեխնիկական հմտությունները, որոնք մարդուն հնարավորություն են տալիս նվագել այս կամ այն երաժշտական գործիքը, այլև այն ժամանակ, երբ նա սեր է դրսևորում երաժշտության, երգահանի և տվյալ երաժշտական գործիքի նկատմամբ։ Նույն կերպ, մենք Աստվածաշունչը ճիշտ չենք հասկանում, երբ սիրո և հավատի ոգու փոխարեն, դրան մոտենում ենք թերահավատության կամ մեթոդոլոգիական կասկածի տեսանկյունից։ Պողոս առաքյալը գրել է. «Բայց առանց հավատի անկարելի է հաճո լինել (Աստծուն)» (Եբրայեցիս 11.6): Ուստի պարտադիր է Աստվածաշնչին մոտենալ հավատով՝ ընդունելով դրա գերբնական ծագումը՝ դրանում պարզապես մարդու ձեռքով գրված գիրք տեսնելու փոխարեն։

Յոթերորդ օրվա ադվենտիստները պարզորոշ կերպով արտահայտել են Սուրբ Գրքի ծագման գերբնականության այս ընկալումը Յոթերորդ օրվա ադվենտիստական եկեղեցու առաջին հիմնարար հավատամքում, որն ասում է. «Սուրբ Գրքերը՝ Հին և Նոր Կտակարանները, Աստծո գրավոր Խոսքն են՝ տրված աստվածային ներշնչմամբ։ Ներշնչված հեղինակները խոսել և գրել են, քանի որ շարժված են եղել Սուրբ Հոգու կողմից։ Իր խոսքում Աստված մարդկանց փրկության համար անհրաժեշտ գիտելիքներ է տվել: Սուրբ Գիրքը պետք է ընդունվի որպես Նրա կամքի գերագույն, հեղինակավոր և անսխալական հայտնություն: Այն բնավորության չափանիշ է, և նրանով պետք է ստուգվի ցանկացած ուսմունք և փորձառություն, ինչպես նաև պատմության ընթացքում Աստծո գործերի վստահելի արձանագրությունը (Սաղմոս 119.105, Առակաց 30.5, 6, Եսայիա 8.20, Հովհաննես 17.17, Ա Թեսաղոնիկեցիս 2.13, Բ Տիմոթեոս 3.16, 17, Եբրայեցիս 4.12, Բ Պետրոս 1.20, 21)»։

`Ի՞նչն է պակասում մարդկանց Աստվածաշունչը հասկանալու համար, երբ նրանք Սուրբ Գրքին չեն մոտենում հավատի դիրքորոշումից։ Ինչո՞ւ այս հավատը կույր հավատ չէ։ Այսինքն, որո՞նք են այն հիմնավոր պատճառաբանությունները, որոնք կարող ենք ներկայացնել հօգուտ այս հավատի, և ինչո՞ւ է հավատը անհրաժեշտ, երբ գործ ենք ունենում Աստվածաշնչի ճշմարտությունների հետ։`