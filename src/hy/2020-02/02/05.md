---
title:  Զուգահեռը Քրիստոսի և Սուրբ Գրքի միջև
date:  08/04/2020
---

`Կարդացե՛ք Հովհաննես 1.14, Հովհաննես 2.22, Հովհաննես 8.31, 32 և Հովհաննես 17.17 համարները։ Ի՞նչ զուգահեռներ եք տեսնում Հիսուսի՝ մարմին դարձած Աստծո Խոսքի և Սուրբ Գրքի՝ Աստծո գրավոր Խոսքի միջև։`

Մարմնով եկած Աստծո Բանի (այսինքն՝ Հիսուս Քրիստոսի) և Աստծո գրավոր Խոսքի (այսինքն՝ Աստվածաշնչի) միջև զուգահեռ կա։ Ճիշտ այնպես, ինչպես Հիսուսին գերբնական կերպով հղացավ մահկանացու կին Սուրբ Հոգուց, սուրբ Աստվածաշունչը ևս գերբնական ծագում ունի, սակայն հաղորդվել է մարդկանց կողմից։

Հիսուս Քրիստոսը մարդ դարձավ չափելի ժամանակի և տարածության մեջ։ Նա ապրեց կոնկրետ ժամանակում և կոնկրետ վայրում։ Սակայն այս փաստն առ ոչինչ չի դարձնում Նրա աստվածությունը, ոչ էլ Հիսուսին պատմականորեն համեմատական է դարձնում։ Նա է բոլոր մարդկանց միակ Փրկագնողն ամբողջ աշխարհում, բոլոր ժամանակներում (տե՛ս Գործք առաքելոց 4.12): Նույն կերպ Աստծո գրավոր Խոսքը՝ Աստվածաշունչը, ևս տրվեց կոնկրետ ժամանակ կոնկրետ մշակույթի մեջ։ Ինչպես Հիսուսը, Աստվածաշունչը ևս ժամանակով պայմանավորված չէ, այսինքն այն սահմանափակված չէ ինչ-որ կոնկրետ ժամանակահատվածով և վայրով, այլ ընդհակառակը, այն մնում է պարտադիր բոլոր ժողովուրդների համար, աշխարհի բոլոր ծայրերում։

Երբ Աստված հայտնեց Իրեն, Նա իջավ մարդու մակարդակի։ Հիսուսի մարդկային բնույթը ցույց տվեց մարդկային անկատարության բոլոր նշանները, ինչպես նաև 4000 տարվա ապականության ազդեցությունը։ Այդուհանդերձ, Նա մեղք չգործեց։ Նույն կերպ էլ, Աստվածաշնչի լեզուն մարդկային լեզու է, ոչ թե ինչ-որ «կատարյալ, գերմարդկային» լեզու, որը ոչ ոք չի խոսում և չի հասկանում։ Թեև ցանկացած լեզու ունի իր սահմանափակումները, մարդկային ցեղի Արարիչը, Ով նաև մարդկային լեզվի Արարիչն է, կատարելապես ունակ է հաղորդելու Իր կամքը մարդկանց արժանահավատ կերպով, առանց մեզ ապակողմնորոշելու։

Իհարկե, յուրաքանչյուր համեմատություն իր սահմաններն ունի։ Հիսուս Քրիստոսն ու Սուրբ Գիրքը նույնը չեն։ Աստվածաշունչն Աստծո մարմնացումը չէ։ Աստված գիրք չէ։ Աստված մարդացավ Հիսուս Քրիստոսում։ Մենք սիրում ենք Աստվածաշունչը, որովհետև երկրպագում ենք դրա էջերում հռչակված Փրկչին։

Աստվածաշունչը եզակի և անքակտելի աստվածային-մարդկային միություն է։ Էլեն Ուայթը սա պարզորոշ կերպով տեսավ, երբ գրեց. «Աստվածաշունչը` մարդկային լեզվով արտահայտված իր աստվածատուր ճշմարտություններով, իրենից ներկայացնում է աստվածայինի և մարդկայինի միություն: Այդպիսի միություն կար նաև Քրիստոսի բնության մեջ, Ով Աստծո Որդի էր և մարդու Որդի: Այսպիսով, ինչպես Քրիստոսի, այնպես էլ Աստվածաշնչի վերաբերյալ ճիշտ է այն, որ «Բանը մարմին եղավ և բնակվեց մեր մեջ» (Հովհաննես 1.14)»։ Էլեն Ուայթ, Մեծ պայքար, էջ 8։

`Ինչո՞ւ պետք է Սուրբ Գիրքը լինի մեր հավատի հիմնաքարը։ Որտե՞ղ կլինեինք մենք առանց դրա։`