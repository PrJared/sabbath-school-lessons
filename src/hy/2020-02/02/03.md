---
title:  Ներշնչման գործընթացը
date:  06/04/2020
---

Քանի որ Աստված որպես միջոց օգտագործում է լեզուն՝ մարդկանց հայտնելու Իր կամքը, այդ իսկ պատճառով աստվածային հայտնությունը կարելի է գրի առնել։ Այդուհանդերձ, ինչպես մենք արդեն տեսանք, Աստվածաշունչը կազմվել է Սուրբ Հոգու աշխատանքի միջոցով Աստծո կողմից մեզ հայտնած ճշմարտություններից, և Սուրբ Հոգին փոխանցում է աստվածային լուրը մարդկանց միջոցով և վերահսկում է այն։ Սա է պատճառը, որ մենք տեսնում ենք սուրբ Գրքերի անկյունաքարային միաբանությունը՝ Ծննդոցից մինչև Հայտնություն (օրինակ՝ համեմատե՛ք Ծննդոց 3.14, 15 համարները Հայտնություն 12.17 համարի հետ)։

`Կարդացե՛ք Բ Պետրոս 1.21, Բ Տիմոթեոս 3.16 և Երկրորդ Օրինաց 18.18 համարները։ Ի՞նչ են ասում այս տեքստերը Սուրբ Գրքի ներշնչված լինելու մասին։`

Աստվածաշնչի բոլոր գրքերը ներշնչված են Աստծո կողմից, նույնիսկ եթե ոչ բոլոր մասերն են հավասարապես ոգեշնչող ընթերցանության համար կամ ոչ բոլոր մասերն են անհրաժեշտ կերպով այսօր մեզ վերաբերում (օրինակ՝ հրեաների տոներին վերաբերող մասը ևս ներշնչված է, եթե նույնիսկ մեզանից այսօր դրանք պահել չի պահանջվում)։ Այդուհանդերձ, հարկավոր է սովորել Աստվածաշնչի բոլոր գրքերից, նույնիսկ այն հատվածներից, որոնք այնքան էլ հեշտ չէ ընթերցել և հասկանալ, կամ որոնք այսօր մեզ համար կիրառելի չեն։

Աստվածաշնչում ոչ ամեն ինչ է ուղղակիորեն և գերբնականորեն հայտնվել մարգարեներին։ Աստված երբեմն օգտագործել է աստվածաշնչյան հեղինակների, ովքեր ուշադրությամբ ուսումնասիրել են իրերը կամ օգտագործել են այլ գոյություն ունեցող փաստաթղթեր (տե՛ս Հեսու 10.13, Ղուկաս 1.1–3) Նրա լուրը հաղորդելու համար։

Նույնիսկ այս դեպքում բոլոր Գրքերը ներշնչված են (Բ Տիմոթեոս 3.16): Այս է պատճառը, որ Պողոսն ասում է, որ «ինչ որ» գրվեց, մեր սովորելու համար գրվեց, որպեսզի «գրքերի մխիթարությամբ հույս ունենանք» (Հռոմեացիս 15.4)։

«Աստվածաշունչն Աստծուն է համարում իր հեղինակը, բայց այն գրվել է մարդկային ձեռքով, և դրա գրքերի ոճերի զանազանությունը ներկայացնում է դրա տարբեր գրողների բնութագրերը: Հայտնված ճշմարտություններն «աստվածաշունչ են» (Բ Տիմոթեոս 3.16), սակայն արտահայտված են մարդկային բառերով»։ Էլեն Ուայթ, Մեծ պայքար, էջ 7։

`Այսօր կան շատ աստվածաբաններ, որ հերքում են Աստվածաշնչի շատ մասերի աստվածային հեղինակությունը. մերժվում են այնպիսի կարևոր ուսմունքներ, ինչպիսիք են արարումը, Եգիպտոսից դուրս գալը, հարությունը։ Ինչո՞ւ է այդքան կարևոր, որ մենք նույնիսկ մի փոքր փոխզիջման չգնանք։ Ի վերջո, արդյո՞ք մեզ իրավունք է տրված դատել Աստծո Խոսքը։`