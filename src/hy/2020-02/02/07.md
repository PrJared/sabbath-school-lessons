---
title:  Հետագա ուսումնասիրության համար
date:  10/04/2020
---

Կարդացե՛ք հետևյալ էջերը «Աստվածաշնչի ուսումնասիրության եղանակները» փաստաթղթից՝ «2. Սուրբ Գրքի պահանջներից բխող ենթադրություններ», մաս ա) Ծագումը և մաս բ) Հեղինակությունը։ Աստվածաշնչի ուսումնասիրության եղանակները» փաստաթուղթը կարող եք գտնել հետևյալ հասցեով  www.adventistbiblicalresearch.org/materials/bible-interpretation-hermeneutics/methods-bible-study)։

Որքան որ Աստվածաշունչը կարևոր է մեր հավատի համար, այն նույնքան հոգևորապես անարժեք կլիներ ինքն իրենով, եթե չունենար Սուրբ Հոգու ազդեցությունը մեր սրտերի և մտքերի վրա, երբ մենք կարդում և ուսումնասիրում ենք այն։

«Իր խոսքում Աստված մարդկանց փրկության համար անհրաժեշտ գիտելիքներ է տվել: Սուրբ Գիրքը պետք է ընդունվի որպես Նրա կամքի հեղինակավոր, անսխալական հայտնություն: Այն բնավորության չափանիշ է, և նրանով պետք է ստուգվի ցանկացած ուսմունք և փորձառություն: … Բայց այն փաստը, որ Աստված Իր կամքը մարդկանց հայտնել է Իր խոսքի միջոցով, չի վերացրել Սուրբ Հոգու մշտական ներկայության և առաջնորդության անհրաժեշտությունը: Հակառակը, Փրկիչը խոստացավ ուղարկել Հոգին, որպեսզի Նա բացահայտի խոսքը Նրա ծառաներին և պարզաբանի դրա ուսմունքները: Եվ քանի որ Աստվածաշունչը գրվել է Աստծո Հոգու ներշնչմամբ, անհնար է, որ Հոգու ուսուցումը հակասի գրված խոսքին»։ Էլեն Ուայթ, Մեծ պայքար, էջ 9։

**Հարցեր քննարկման համար**

`Ինչո՞ւ է Աստված մեզ հայտնում Իրեն և Իր կամքը։ Ինչո՞ւ է մեզ հարկավոր հայտնություն։`

`Ինչպե՞ս է Աստված հայտնում Իրեն։ Աստված օգտագործում է տարբեր միջոցներ՝ Իր մասին որևէ բան հայտնելու համար։ Ավելի ընդհանրական առումով Նա դա անում է բնության միջոցով, սակայն հատկապես երազների (Դանիել 7.1), տեսիլքների (Ծննդոց 15.1), նշանների (Գ Թագավորաց 18.24, 38) և Իր Որդու՝ Հիսուս Քրիստոսի (Եբրայեցիս 1.1, 2) միջոցով։ Հայտնե՞լ է Աստված Իրեն անձամբ ձեզ։ Կիսվե՛ք ձեր փորձառությամբ։`

`Որոշ աստվածաբաններ մերժում են Աստվածաշնչի դասերից շատերը՝ դրանք համարելով սոսկ առասպելներ։ Արարչագործության պատմությունը, իրական Ադամն ու Եվան, ելքը Եգիպտոսից, ինչպես նաև Դանիելի պատմությունն ընդամենը մի քանի օրինակներ են (Հին Կտակարանի) այն ուսմունքների, որոնք մերժվում են որպես ոչ այլ ինչ, քան հոգևոր ճշմարտությունները սովորեցնելու համար հորինված պատմություններ։ Սա այն է, ինչ տեղի է ունենում, երբ մարդ արարածն սկսում է քննադատել Աստծո Խոսքը։ Ի՞նչ պետք է սա մեզ ասի այն մասին, թե որքան վտանգավոր է նման դիրքորոշումը։`

`Աստված Աստվածաշնչում հայտնել է Իր կամքը հզոր կերպով։ Այդուհանդերձ, Աստված ձեր օգնության կարիքն ունի Իր կամքի և միմիայն Հիսուս Քրիստոսով տրվող Իր փրկության բարի լուրի տարածման հարցում։ Երբ մարդիկ ուսումնասիրում են ձեզ, ի՞նչ Աստված են նրանք տեսնում ձեզանում և ձեր վարքագծի մեջ։`