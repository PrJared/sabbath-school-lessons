---
title:  Աստվածաշնչի աստվածային հայտնությունը
date:  05/04/2020
---

`Կարդացե՛ք Բ Պետրոս 1.19–21 համարները։ Ինչպե՞ս է Պետրոսն արտահայտում իր համոզմունքն աստվածաշնչյան մարգարեական լուրի ծագման մասին։`

Աստվածաշունչը նման չէ ուրիշ ոչ մի գրքի։ Ըստ Պետրոս առաքյալի՝ մարգարեները շարժվում էին Սուրբ Հոգու կողմից այնպես, որ նրանց լուրի բովանդակությունը գալիս էր Աստծուց։ Նրանք այդ լուրը չէին հնարում։ Աստվածաշնչի մարգարեական լուրը «վարպետությամբ հնարված առասպելներ» (Բ Պետրոս 1.16) լինելու փոխարեն ունի աստվածային ծագում և այդ իսկ պատճառով այն ճշմարիտ է և արժանահավատ։ «Սուրբ Հոգուց շարժված խոսեցին Աստծո մարդիկ» (Բ Պետրոս 1.21)։ Աստված աշխատում էր հայտնության գործընթացի ժամանակ, և այդ ժամանակ էլ Իր կամքը հայտնի դարձրեց ընտրյալ մարդկանց։

Ուղիղ բանավոր հաղորդակցությունն Աստծո և հատուկ մարդկանց միջև Սուրբ Գրքի անխուսափելի փաստերից է։ Այս է պատճառը, որ Աստվածաշունչն ունի յուրահատուկ, աստվածային հեղինակություն, և Սուրբ Գրքի՝ մեր մեկնաբանության ժամանակ մենք պետք է հաշվի առնենք աստվածային տարրը։ Քանի որ աստվածաշնչյան գրքերի հեղինակը մեր սուրբ Աստվածն է, դրանք դիպուկ կերպով անվանվում են «սուրբ Գրքեր» (Հռոմեացիս 1.2, Բ Տիմոթեոս 3.15)։

Դրանք տրվել են նաև գործնական նպատակով։ Այդ գրքերը «աստվածաշունչ են և օգտակար, վարդապետության և հանդիմանության և ուղղելու և արդարության խրատելու համար, որ Աստծո մարդը կատարյալ լինի ամեն բարի գործերի համար պատրաստված» (Բ Տիմոթեոս 3.16, 17)։

Մեզ նաև հարկավոր է Սուրբ Հոգու օգնությունը, որպեսզի մեր կյանքում կիրառենք այն, ինչ Աստված բացահայտել է Իր Խոսքում։ Ըստ Պետրոս առաքյալի՝ աստվածայնորեն բացահայտված Աստծո Խոսքի մեկնաբանությունը մեր սեփական կարծիքների հարց չէ։ Մենք կարիք ունենք Աստծո Խոսքի և Սուրբ Հոգու՝ դրա իմաստը ճիշտ հասկանալու համար։

Սուրբ Գիրքը նաև ասում է. «Որովհետև Տեր Եհովան ոչ մի բան չի անի, եթե չհայտնի Իր խորհուրդն Իր ծառաներին՝ մարգարեներին» (Ամովս 3.7): Աստվածաշնչյան «հայտնություն» բառը (իր տարբեր դրսևորումներով) արտահայտում է այն միտքը, որ նախկինում թաքնված մի բան այժմ բացահայտվել կամ հայտնվել է, ինչի արդյունքում դարձել է հայտնի և ակնհայտ։ Որպես մարդ արարած՝ մեզ հարկավոր է նման բացահայտում կամ հայտնություն, քանի որ մենք մեղավոր էակներ ենք՝ Աստծուց բաժանված մեր մեղքի պատճառով, ուստի և կախված ենք Նրանից Նրա կամքն իմանալու հարցում։

`Բավականաչափ դժվար է Աստվածաշնչին հնազանդվելը նույնիսկ այն դեպքում, երբ մենք հավատում ենք դրա աստվածային ծագմանը։ Ի՞նչ կլիներ, եթե մենք սկսեինք չվստահել կամ կասկածի տակ առնել այդ աստվածային ծագումը։`