---
title:  Սուրբ Գիրքը որպես իշխող նորմ
date:  26/04/2020
---

Կազմավորումից ի վեր Յոթերորդ օրվա ադվենտիստներն իրենց համարել են Գրքի մարդիկ, այսինքն Աստվածաշնչին հավատացող քրիստոնյաներ։ Որպեսզի հաստատենք սոլա սկրիպտուրա (միայն Սուրբ Գիրք) աստվածաշնչյան սկզբունքը, մենք ընդունում ենք Աստվածաշնչի եզակի հեղինակությունը։ Մեր աստվածաբանության իշխող չափանիշը և մեր կյանքի և վարդապետության բացարձակ հեղինակությունը միայն Աստվածաշունչն է։ Այլ աղբյուրները, ինչպիսիք են կրոնական փորձառությունը, մարդկային բանականությունը կամ ավանդույթը, ենթակա են Աստվածաշնչին։ Իրականում, սոլա սկրիպտուրա սկզբունքը նպատակ ուներ պաշտպանել Աստվածաշնչի հեղինակությունը եկեղեցու կախվածությունից և դրա մեկնաբանությունից, ինչպես նաև դուրս մղել դրա մեկնաբանության չափանիշների՝ Աստվածաշնչից չբխելու որևէ հնարավորություն։

`Կարդացե՛ք Ա Կորնթացիս 4.1–6 համարները (հատկապես 6-րդը), որում Պողոսն ասում է, որ մենք պետք է սովորենք «գրվածից ավելի բան չխորհել»։ Ինչո՞ւ է այս կետն այսքան կարևոր մեր հավատի համար։`

Գրվածից չշեղվել չի նշանակում չուսումնասիրել այլ ոլորտներ, ինչպիսիք են աստվածաշնչյան հնագիտությունը կամ պատմությունը։ Այլ ոլորտների ուսումնասիրությունը կարող է լույս սփռել աստվածաշնչյան որոշ տեսանկյունների, ինչպես նաև հոգևոր հատվածների վրա՝ այդպիսով օգնելով մեզ ավելի լավ հասկանալ աստվածաշնչյան տեքստը։ Գրվածից չշեղվելը չի բացառում նաև մեկնաբանության հարցում այլ ռեսուրսների կիրառությունը, ինչպիսիք են բառագրքերը, բառարանները, համաբարբառները, ինչպես նաև այլ գրքեր և մեկնաբանություններ։ Այդուհանդերձ, Աստվածաշնչի պատշաճ մեկնաբանության ժամանակ դրա տեքստերն առաջնային են մնացած բոլոր տեսակետներից, գիտություններից և երկրորդական օգնությունից։ Այլ տեսակետները պետք է ուշադրությամբ գնահատվեն Սուրբ Գրքի՝ որպես մի ամբողջություն տեսանկյունից։

Այն, ինչ մենք դրականորեն հաստատում ենք սոլա սկրիպտուրա սկզբունքը կիրառելիս, այն է, որ եթե մեր հավատի մեկնաբանման ժամանակ հակասություն է ի հայտ գալիս, ապա միմիայն Սուրբ Գիրքն է կրում այն հեղինակությունը, որը գերակայում է և դատում ցանկացած այլ աղբյուր կամ եկեղեցական ավանդույթ։ Մենք չպետք է շեղվենք Աստվածաշնչում գրվածից կամ գնանք դրան հակառակ։ Ճշմարիտ քրիստոնեությունը և Ավետարանի համոզիչ քարոզությունը կախված են Սուրբ Գրքի հեղինակությանն անսասան նվիրվածությունից։

«Միմիայն Սուրբ Գիրքն է երկրի վրա գոյություն ունեցող բոլոր գրվածքների ու վարդապետությունների ճշմարիտ տերն ու վարպետը»։ Մարտին Լյութեր, Լյութերի գործերը, հատոր 32. Բարեփոխիչի գործունեությունը II, խմբագիր՝ Յարոսլավ Յան Պելիկան, Հիլթոն Կ. Օսվալդ և Հելմուտ Տ. Լեհման, հատոր 32 [Ֆիլադելֆիա, Ֆորթրեսս Փրես, 1999թ.], էջ 11, 12։

`Կարդացե՛ք Գործք առաքելոց 17.10–11 համարները։ Ինչպե՞ս են այս տեքստերը տեղեկացնում այն, ինչի մասին մենք խոսում ենք այստեղ Սուրբ Գրքի գերակայության առումով։`