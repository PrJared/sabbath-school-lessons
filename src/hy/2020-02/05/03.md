---
title:  Սուրբ Գրքի միասնականությունը
date:  27/04/2020
---

Աստվածաշունչն ինքն է հայտարարում, որ «ամեն Գիրք աստվածաշունչ են» (Բ Տիմոթեոս 3.16), և որ «երբեք մի մարգարեություն չտրվեց մարդկանց կամքի պես», և որ «Սուրբ Հոգուց շարժված խոսեցին Աստծո մարդիկ» (Բ Պետրոս 1.21): Իմանալով, որ Աստված է Աստվածաշնչի բացարձակ հեղինակը՝ մենք կարող ենք ընդունել հիմնարար միասնականություն և ներդաշնակություն Սուրբ Գրքի տարբեր մասերի միջև դրա սովորեցրած հիմնական դասերի առնչությամբ։

`Կարդացե՛ք Տիտոս 1.9 և Բ Տիմոթեոս 1.13 համարները։ Ինչո՞ւ է Աստվածաշնչի միասնականությունը կարևոր մեր հավատի համար։`

Միմիայն ներքին միասնականության հիման վրա, այն միասնականության, որը բխում է իր աստվածային ներշնչանքից, Աստվածաշունչը կարող է հանդես գալ որպես իր սեփական մեկնիչ։ Եթե Աստվածաշունչը չունենար համընդհանուր միասնականություն իր սովորեցրած դասերում, այն չէր կարող վարդապետական ներդաշնակություն ունենալ ցանկացած հարցի շուրջ։ Առանց Աստվածաշնչի միասնականության եկեղեցին ճիշտը սխալից տարանջատելու և հերձվածողությունը մերժելու հնարավորություն չէր ունենա։ Այն կարգապահական միջոցներ ձեռք առնելու կամ Աստծո ճշմարտությունից շեղումներն ուղղելու ոչ մի հիմք չէր ունենա։ Սուրբ Գիրքը կկորցներ իր համոզիչ ու ազատագրող զորությունը։

Հիսուսն ու աստվածաշնչյան գրողները, այդուհանդերձ, ընդունում են Սուրբ Գրքի միասնականությունը, որը հիմնված է դրա աստվածային ծագման վրա։ Մենք սա կարող ենք տեսնել Հին Կտակարանի որոշ գրքերից որպես հավասարազոր ու ներդաշնակ արժեք ունեցող, մեջբերումներ անելու նրանց սովորության մեջ (Հռոմեացիս 3.10–18, այստեղ Պողոսը մեջբերումներ է անում Ժողովողից [7.20], Սաղմոսներից [14.2, 3, 5.9, 10.7] և Եսայիայի մարգարեությունից [59.7, 8])։

Աստվածաշնչի գրողները Սուրբ Գիրքը համարում էին անբաժանելի, համապարփակ մի ամբողջություն, որում հետագայում զարգացում են ստանում հիմնական թեմաները: Հին և Նոր Կտակարանների միջև ոչ մի տարաձայնություն չկա։ Նոր Կտակարանը չի պարունակում նոր ավետարան կամ նոր կրոն։ Նոր Կտակարանում բացահայտվում է Հին Կտակարանը, իսկ Նոր Կտակարանը կառուցվում է Հին Կտակարանի վրա։ Որպես այդպիսին՝ երկու Կտակարաններն ունեն փոխադարձ կապ, որով և լույս են սփռում միմյանց վրա։

Աստվածաշնչի միասնականությունը նաև ենթադրում է, որ աստվածաշնչյան թեման ուսումնասիրելիս մենք պետք է հաշվի առնենք բոլոր Գրքերը (տոտա սկրիպտուրա), ոչ թե կառուցենք մեր ուսմունքն ընդամենն առանձնացված պնդումների վրա։

`Ի՞նչ պետք է անենք, երբ Աստվաշածաշնչում հանդիպում ենք տեքստերի կամ գաղափարների, որոնք թվում են միմյանց հակասող։ Ինչպե՞ս ենք աշխատում դրանք լուծել։`