---
title:  Հետագա ուսումնասիրության համար
date:  01/05/2020
---

Յոթերորդ օրվա ադվենտիստների ձեռնարկի Աստվածաշնչի մեկնաբանությանը վերաբերող գլխում կարդացե՛ք Սուրբ Գրքի համանմանության մասին խոսող բաժինը, «Սուրբ Գիրքն է իր սեփական մեկնիչը», ինչպես նաև Սուրբ Գրքի հետևողականության և Սուրբ Գրքի պարզության վերաբերյալ բաժինները, էջ 64–66։ Կարդացե՛ք Կրթություն գրքի 20-րդ գլուխը 185–192 էջերում՝ «Աստվածաշնչի ուսուցում և ուսումնասիրություն», ինչպես նաև Ընտիր լուրեր գրքի «Խոսքի առաջնայնությունը», գիրք 3, էջ 29–33։

«Աստվածաշունչն ուսումնասիրողը պետք է սովորի դրան մոտենալ սովորողի հոգով։ Մենք դրա էջերը պետք է ուսումնասիրենք ոչ թե մեր կարծիքները հաստատող ապացույցներ գտնելու համար, այլ որպեսզի իմանանք, թե ինչ է ասում Աստված։ Աստվածաշնչի ճշմարիտ գիտությունը կարելի է ձեռք բերել միայն այն Հոգու օգնությամբ, Ում օգնությամբ և տրվել է այդ խոսքը։ Եվ այդ գիտությունը ձեռք բերելու համար մենք պետք է ապրենք դրանով։ Մեզ անհրաժեշտ է հնազանդվել այն ամենին, ինչ հրահանգում է Աստծո Խոսքը։ … Աստվածաշնչի ուսումնասիրությունը պահանջում է մեր ամենաեռանդուն ջանքերը և համառությունը։ Ինչպես հանքափորն է որոնում երկրի ընդերքում թաքնված գանձը, նույնքան եռանդով և համառությամբ մենք պետք է որոնենք Աստծո Խոսքի գանձերը»։ Էլեն Ուայթ, Կրթություն, էջ 189։

«Երբ Աստվածաշունչը դարձնում եք ձեր օդն ու ջուրը, երբ դրա սկզբունքները դարձնում եք ձեր բնավորության հատկանշական գծերը, ավելի լավ կիմանաք՝ ինչպես խորհուրդ ստանալ Աստծուց։ Այսօր այս թանկարժեք խոսքն եմ մեծարում ձեր առջև։ Չկրկնե՛ք այն, ինչ ես ասացի՝ ասելով «քույր Ուայթն այս է ասել», «քույր Ուայթն այն է ասել»։ Բացահայտե՛ք, թե ինչ է ասում Իսրայելի Տեր Աստվածը, և արե՛ք այն, ինչ Նա հրամայում է»։ Էլեն Ուայթ, Ընտիր լուրեր, գիրք 3, էջ 33։

**Հարցեր քննարկման համար**

`Ի՞նչ սխալական հավատամքի կարող են մարդիկ հանգել այն պատճառով, որ դիտարկում են ընդամենը մի քանի ընտրված հատվածներ և ոչ թե այն բոլոր հատվածները, որոնցում Աստվածաշունչը խոսում է տվյալ թեմայի մասին։`

`Մատթեոս 11.11 համարում Հիսուսը Հովհաննես Մկրտչի մասին ասում է. «Ճշմարիտ ասում եմ ձեզ՝ կանանց ծնածների մեջ չի վեր կացել Հովհաննես Մկրտչից մի մեծը, բայց երկնքի արքայության միջի փոքրը նրանից մեծ է»։ Հիսուսն այստեղ մատնացույց է անում մի մարգարեի, ով ոչ մի գրվածք չունի Աստվածաշնչում, սակայն նրա մասին այդպիսի բան է ասում։ Ի՞նչ պետք է սա մեզ ասի այն մասին, որ մարգարեն կարող է գրվածք չունենալ Աստվածաշնչում և, միևնույնն է, լինել ճշմարիտ մարգարե։ Ի՞նչ լուր կարող ենք մենք՝ Յոթերորդ օրվա ադվենտիստներս, քաղել այս փաստից։`

`Որպես ադվենտիստներ՝ մենք միակը չենք, ովքեր հայտարարում են, որ Աստվածաշունչն է վերջնական հեղինակությունն իրենց համար։ Ուրիշ եկեղեցիներ ևս անում են այս։ Այդ դեպքում, ինչպե՞ս ենք մենք բացատրում հակասական վարդապետությունները, որոնք այլ հարանվանությունների քրիստոնյաները հայտարարում են, թե նույնպես վերցրել են Աստվածաշնչից։`