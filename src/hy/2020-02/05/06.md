---
title:  Սոլա սկրիպտուրա և Էլեն Գ. Ուայթ
date:  30/04/2020
---

`Կարդացե՛ք Եսայիա 8.20 համարը։ Ինչո՞ւ է միշտ կարևոր վերադառնալ աստվածաշնչյան «օրենքին և վկայությանը» որպես մեր ուսմունքի և վարդապետության չափանիշ։ Ի՞նչ է սա ասում այն մարգարեների ծառայության մասին, ովքեր չեն ներառվել աստվածաշնչյան կանոնում։`

Երբ մենք խոսում ենք սոլա սկրիպտուրայի (միայն Սուրբ Գիրքը) մասին, Յոթերորդ օրվա ադվենտիստներն անխուսափելիորեն բախվում են այն հարցին, թե ինչ անել Էլեն Ուայթի գործերի հետ, ով նույնպես ներշնչվել է Աստծո կողմից և ծառայել որպես Աստծո լրաբեր Նրա մնացորդ ժողովրդին։ Ո՞րն է նրա գործերի կապը Սուրբ Գրքի հետ։

Էլեն Ուայթի գործերի նույնիսկ հարևանցի ընթերցումը պարզորոշ կերպով ցույց է տալիս, որ նրա համար Աստվածաշունչը հիմնաքարային և կենտրոնական էր իր ողջ մտորումների և աստվածաբանության մեջ։ Իրականում, նա բազմիցս ընդունել է, որ Աստվածաշունչն է ամենաբարձր հեղինակությունը և բացարձակ նորմն ու չափանիշը բոլոր վարդապետությունների, հավատի և կյանքի համար (տե՛ս Մեծ պայքար, էջ 595)։ Ավելին, նա հստակ կերպով ընդունում և խրախուսում էր սոլա սկրիպտուրայի բողոքականության մեծ սկզբունքը (տե՛ս Մեծ պայքար, էջ 9)։

Համաձայն Էլեն Ուայթի սեփական կարծիքի՝ իր գրվածքները երբ համեմատվում են Սուրբ Գրքի հետ, «ավելի թույլ լույս են, որոնք տղամարդկանց ու կանանց առաջնորդում են ավելի մեծ լույսին»՝ Աստվածաշնչին (Ադվենտ Ռևյու ընդ Սաբաթ Հերալդ, 1903թ. հունվարի 20)։ Նրա գրվածքները երբեք չեն եղել աստվածաշնչյան որևէ լուրջ ուսումնասիրության համառոտագիր կամ փոխարինող։ Իրականում նա մեկնաբանում է. «Դուք ծանոթ չեք Սուրբ Գրքին։ Եթե Աստծո Խոսքը ձեր ուսումնասիրության առարկան դարձնեիք և փափագեիք հասնել Աստվածաշնչի նշաձողին և քրիստոնեական կատարելության, դուք Վկայությունների կարիքը չէիք ունենա։ Դուք մերժեցիք ծանոթանալ Աստծո ներշնչված Գրքին, և հենց այդ պատճառով Աստված փորձեց հասնել ձեր սրտերին պարզ և ուղիղ վկայություններով»։ Էլեն Ուայթ, Վկայություններ եկեղեցու համար, հատոր 2, էջ 605։

Նրա գրվածքները որպես այդպիսին արժանի են գնահատանքի։ Նրանք ունեն միևնույն տեսակի ներշնչանք, ինչպիսին ունեին Աստվածաշնչի գրողները, սակայն դրանց գործառույթը տարբերվում է Աստվածաշնչի գրքերի գործառույթից։ Նրա գրվածքները չեն լրացնում Սուրբ Գիրքը, այլ ենթակա են դրան։ Նա երբեք չի հավակնել, որ իր գրվածքներն զբաղեցնեն Սուրբ Գրքի տեղը, հակառակը, նա միշտ մեծարել է Աստվածաշունչը որպես հավատի և կյանքի միակ չափանիշ։

`Խորհե՛ք այն մասին, թե ինչ անհավանական պարգև է մեզ տրվել Էլեն Ուայթի ծառայության միջոցով։ Ինչպե՞ս կարող ենք սովորել ավելի լավ գնահատել այն հիասքանչ լույսը, որը գալիս է նրանից՝ միևնույն ժամանակ պահպանելով Սուրբ Գրքի գերակայությունը։`