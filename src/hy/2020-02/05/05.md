---
title:  Գիրքը մեկնաբանում է Գիրքը
date:  29/04/2020
---

Միայն այն պատճառով, որ Գրքերի հիմքում ընկած է միասնությունը, Աստվածաշունչը կարող է գործել որպես իր սեփական մեկնիչ: Առանց նման միասնության, Սուրբ Գիրքը չէր կարող լինել այն լույսը, որը հայտնում է իր սեփական իմաստը, որտեղ Գրքերի մի մասը մեկնում է մյուս մասը՝ դառնալով փոխկապակցված հատվածները հասկանալու բանալին։

`Կարդացե՛ք Ղուկաս 24.27, 44, 45 համարները։ Ինչպե՞ս է Հիսուսը վկայակոչում Սուրբ Գիրքը՝ բացատրելու համար, թե Ով է Ինքը։ Ի՞նչ է սա մեզ սովորեցնում այն մասին, թե ինչպես կարող ենք գործածել Սուրբ Գիրքը։`

Գրքերը Գրքերին մեկնելու գեղեցկությունն այն է, որ այն հետագա լույս է սփռում իր սեփական իմաստի վրա։ Այդ անելով՝ մենք անխտիր կերպով իրար չենք միացնում տարբեր հատվածներ՝ մեր կարծիքն ապացուցելու համար։ Ընդհակառակը, խնամքով հաշվի ենք առնում յուրաքանչյուր հատվածի համատեքստը։ Դիտարկվող հատվածից առաջ և հետո ընկած անմիջական համատեքստից բացի, մենք պետք է հաշվի առնենք այն գրքի համատեքստը, որում գտնվում է տվյալ հատվածը։ Ավելին, քանի որ համաձայն Պողոսի՝ Սուրբ Գրքում «ինչ որ գրվեց՝ մեր սովորելու համար գրվեց» (Հռոմեացիս 15.4), մենք պետք է ուսումնասիրենք այն ամենը, ինչ Սուրբ Գիրքն ասում է տվյալ թեմայի մասին։

«Աստվածաշունչն իր սեփական մեկնիչն է։ Դրա Գրքերը պետք է համեմատվեն մեկը մյուսի հետ։ Ուսումնասիրողը պետք է սովորի դիտարկել Խոսքը որպես ամբողջականություն և տեսնել դրա մասերի միջև կապը։ Նա պետք է գիտություն ձեռք բերի դրա կարևորագույն կենտրոնական թեմայի՝ աշխարհի համար Աստծո սկզբնական ծրագրի, մեծ պայքարի առաջացման, ինչպես նաև փրկագնման գործի մասին»։ Էլեն Ուայթ, Կրթություն, էջ 190։

Երբ մենք համեմատում ենք Գրքերը, կարևոր է Աստվածաշունչը մանրակրկիտ կերպով ուսումնասիրել։ Եթե հնարավոր է, մենք դա պետք է անենք դրա բնօրինակ լեզուներով կամ գոնե պատշաճ թարգմանությամբ, որը հավատարիմ է բնօրինակ եբրայերեն և հունարեն Գրքերում պարունակվող իմաստին։ Թեև բնօրինակ լեզուների իմացությունն անհրաժեշտ չէ Աստվածաշունչը լավ հասկանալու համար, անհրաժեշտության դեպքում այն անկասկած կօգնի։ Եթե ոչ, Խոսքի հավատարիմ և աղոթքով ուսումնասիրությունը, խոնարհությամբ և հնազանդությամբ հանդերձ, հաստատապես առատ պտուղներ կտա։

`Խորհե՛ք այնպիսի վարդապետության մասին, ինչպիսին, օրինակ, մահացածների վիճակն է, որոնց դեպքում մի քանի ընտրված համարների վրա կենտրոնանալը կարող է հանգեցնել սխալի, եթե մյուս հատվածներն անտեսվեն։ Ի՞նչ է սա մեզ ասում այն մասին, թե որքան կարևոր է հավաքել և կարդալ բոլոր համարները, որոնք Աստվածաշնչում խոսում են միևնույն թեմայի շուրջ, որպեսզի լավագույնս հասկանանք, թե ինչ է սովորեցնում Աստվածաշունչը:`