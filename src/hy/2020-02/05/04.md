---
title:  Սուրբ Գրքի հստակությունը
date:  28/04/2020
---

Ցանկացած հղում Սուրբ Գրքին ինքն իրենով իմաստ չունի, եթե Աստվածաշնչի տեքստի իմաստը պարզ չէ։

`Կարդացե՛ք Մատթեոս 21.42, Մատթեոս 12.3, 5, Մատթեոս 19.4, Մատթեոս 22.31, Մարկոս 12.10, 26, Ղուկաս 6.3, Մատթեոս 24.15 և Մարկոս 13.14 համարները։ Ի՞նչ է ենթադրում Հիսուսի կրկնվող հղումը Սուրբ Գրքին դրա լուրի հստակության մասին։`

Աստվածաշնչյան վկայությունը միանշանակ է. Աստվածաշունչը բավականաչափ պարզ է իր ուսմունքներում։ Աստվածաշունչն այնքան պարզ է, որ հատկապես դրա ամենահիմնարար ուսմունքները կարող են հավասարապես հասկացվել թե՛ երեխաների, թե՛ մեծահասակների կողմից։ Սակայն, այդուհանդերձ, կան անսահմանափակ հնարավորություններ, որպեսզի մեր գիտությունն ու ընկալումն ավելի ու ավելի խորանան։ Պարտադիր չէ, որ Աստվածաշնչի իմաստը մեզ համար մեկնի եկեղեցական մագիստրոսը։ Ընդհակառակը, դրա հիմնական ուսմունքները հասկանալի են բոլոր հավատացյալներին։ Այն ընդունում է բոլոր հավատացյալների քահանայությունը և չի սահմանափակում իր մեկնությունն ընտրյալ փոքրաթիվ մարդկանց, ինչպիսիք են, օրինակ, եկեղեցականները։ Ուստի, Աստվածաշունչը քաջալերում է մեզ ուսումնասիրել Սուրբ Գրքերն ինքնուրույն, որովհետև մենք կարող ենք հասկանալ Աստծո՝ մեզ ուղղված լուրը։

Հստակ կերպով նշվում է, որ «Աստվածաշնչի գրողների հետևողական օրինակը ցույց է տալիս, որ Գրքերը պետք է ընդունվեն իրենց պարզ, բառացի իմաստով, եթե չի խոսվում հստակ և ակնհայտ փոխաբերության մասին: … Կարիք չկա ազատվել բառացի իմաստի «կեղևից»՝ առեղծվածային, թաքնված, այլաբանական իմաստի «միջուկին» հասնելու համար, որը կարող է բացատրել միայն լուսավորյալը»։ Յոթերորդ օրվա ադվենտիստական աստվածաբանության ձեռնարկ [Հեյգըրսթաուն, Մերիլենդ, Ռևյու ընդ Հերալդ հրատարակչական միություն, 2000թ.], էջ 65։ Ընդհակառակը, Աստվածաշնչի հստակությունը վերաբերում է Սուրբ Գրքի լեզվին, իմաստին և բառերին, քանի որ աստվածաշնչյան գրողների կողմից ներկայացված է որոշակի ճշմարտություն, և չկան աստվածաշնչյան տեքստի սուբյեկտիվ, անվերահսկելի, բազմակի իմաստներ:

Վերը նշված պնդումներից ոչ մեկը չի նշանակում, որ երբեմն մենք չենք հանդիպի տեքստերի և գաղափարների, որոնք լիարժեքորեն չենք հասկանա և չենք ընկալի։ Ի վերջո, սա Աստծո Խոսքն է, իսկ մենք ոչ այլ ինչ ենք, քան ընկած մարդ արարածներ։ Այնուամենայնիվ, Աստծո Խոսքը բավականաչափ պարզ է այն բաների հարցում, որոնք իսկապես անհրաժեշտ է իմանալ և հասկանալ, հատկապես փրկությանը վերաբերող հարցերում։

`Հիշե՛ք ժամանակներ, երբ դուք չէիք հասկանում որոշ տեքստեր, որոնք հասկացել եք շատ ավելի ուշ։ Ի՞նչ է ձեզ տվել այդ փորձառությունը, որը միգուցե կօգնի ուրիշներին, ովքեր պայքարում են նմանատիպ իրավիճակի դեմ։`