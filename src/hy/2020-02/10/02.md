---
title:  Դավիթը, Սողոմոնը և միապետությունը
date:  31/05/2020
---

Դավթի և Սողոմոնի միապետությունը ներկայացնում է Իսրայելի պատմության ոսկի դարաշրջանը։ Իսկ ի՞նչ, եթե Դավիթն ու Սողոմոնը գոյություն չեն ունեցել, ինչպես ոմանք հայտարարում են։ Ի՞նչ, եթե նրանց թագավորությունը չի եղել այդքան լայնածավալ, ինչպիսին նկարագրում է Աստվածաշունչը. կան նաև այս միտքը պնդողներ։ Առանց Դավթի չէր լինի Երուսաղեմը՝ ազգի մայրաքաղաքը (Բ Թագավորաց 5.6–10): Առանց Դավթի չէր լինի նրա որդի Սողոմոնի կառուցած տաճարը (Գ Թագավորաց 8.17–20): Վերջ ի վերջո, առանց Դավթի չէր լինի ապագա Մեսիա, քանի որ Մեսիան խոստացվել է Դավթի սերնդից (Երեմիա 23.5, 6, Հայտնություն 22.16): Իսրայելացիների պատմությունն ամբողջովին վերարտադրվելու կարիք կունենար։ Այնուամենայնիվ, այդ պատմությունը, ինչպես այն ներկայացնում է Սուրբ Գիրքը, հենց այն է, ինչն Իսրայելին և եկեղեցուն տալիս է իրենց ուրույն դերն ու առաքելությունը:

`Կարդացե՛ք Ա Թագավորաց 17-րդ գլուխը։ Ինչպե՞ս է Աստված Իսրայելին վճռական հաղթանակ տրամադրում։ Ո՞վ է օգտագործվում այս հաղթանակի համար։ Որտե՞ղ է տեղի ունենում հաղթանակը։`

Ուշադրությո՛ւն դարձրեք Ա Թագավորաց 17.1–3 համարներում ներկայացված մարտական սահմանների ճշգրիտ աշխարհագրական նկարագրությանը։ Խրիբեթ Քեյաֆա կոչվող տեղանքը գտնվում է բլուրների վրա՝ այս գլխում նկարագրված իսրայելական ճամբարների ճիշտ տեղում։ Վերջերս կատարված պեղումների արդյունքում այնտեղ հայտնաբերվել է հովտին նայող, Դավթի և Սավուղի ժամանակների հսկայական պարսպապատ, կայազորային քաղաք։ Հայտնաբերվել են նույն ժամանակներին պատկանող երկու դարպասներ։ Քանի որ հին Իսրայելում քաղաքների մեծ մասն ունենում էր ընդամենը մեկ դարպաս, այս բնութագրումը կօգնի նույնացնել այդ քաղաքը որպես Սագարիմ (Ա Թագավորաց 17.52), որը եբրայերեն նշանակում է «երկու դարպաս»։

Եթե դա այդպես է, ապա մենք առաջին անգամ նույնականացրինք այս հինավուրց աստվածաշնչյան քաղաքը: 2008թ. և 2013թ. հայտնաբերվել են երկու արձանագրություններ, որոնք ըստ շատերի կարծիքի, ներկայացնում են երբևէ հայտնաբերված եբրայերեն ամենահին գրությունը։ Երկրորդ արձանագրության մեջ նշված է Եսբաաղ անունը, որը Սավուղի որդիներից մեկի անունն է (Ա Մնացորդաց 9.39):

1993թ. հյուսիսային քաղաք Թել Դանի պեղումների արդյունքում հայտնաբերվեց Դամասկոսի Հազաել թագավորի հուշագրությունը, ով արձանագրում է «Իսրայելի թագավորի» և «Դավթի տան» թագավորի վրա տարած իր հաղթանակը։ Այս նույն կերպ Դավթի դինաստիան նկարագրվում է Աստվածաշնչում՝ ավելացնելով ավելի հզոր հնագիտական ապացույց, որ Դավիթը գոյություն է ունեցել պատմության ընթացքում, ճիշտ ինչպես ասում է Աստվածաշունչը։

`Խորհե՛ք այն մասին, թե ի՞նչ կնշանակեր մեր հավատի համար, եթե, ինչպես որոշ մարդիկ հայտարարում են, Դավիթ թագավորն իրականում գոյություն ունեցած չլիներ։`