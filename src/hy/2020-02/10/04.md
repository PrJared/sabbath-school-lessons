---
title:  Դանիելը, Նաբուգոդոնոսորը և Բաբելոնը
date:  02/06/2020
---

2007թ. հուլիսին Վիեննայի համալսարանից մի գիտնական աշխատում էր Բրիտանական թանգարանի ծրագրերից մեկի վրա, երբ Բաբելոնի թագավոր Նաբուգոդոնոսորի ժամանակներից մի տախտակ գտավ։ Դրա վրա նա գտավ «Ներգեղսարասար» անունը, որը Երեմիա 39.3 համարում հիշատակվող բաբելոնացի իշխանի անունն է։ Ներգեղսարասարը պատկանում է այն շատ անձանց թվին, ինչպես թագավորների, այնպես էլ իշխանների ու պաշտոնյաների, ովքեր (հնագիտության շնորհիվ) վերաբացահայտվել են Դանիելի և Նաբուգոդոնոսորի ժամանակներից ի վեր։

`Կարդացե՛ք Դանիել 1-ին և 5-րդ գլուխները։ Ինչպե՞ս են Դանիելի վաղ որոշումները համապատասխանում Աստծո՝ նրան որպես Իր ծառա և մարգարե օգտագործելու գործերին, ով պետք է պատմության ընթացքում ազդեր միլիոնավոր մարդկանց վրա։`

Դանիելը «որոշեց իր սրտում» (Դանիել 1.8) հավատարիմ մնալ Աստծուն և՛ այն հարցում, թե ինչ է ուտում, և՛ թե ում է աղոթում։ Վաղ տարիքից ձևավորված այս բարի սովորույթները դարձան այն օրինակը, որ նրան ուժ տվեցին իր երկար կյանքի ընթացքում։ Արդյունքում ի վերուստ նրան տրվեց սթափ միտք, իմաստություն և հանճար։ Սա ճանաչեցին նաև Նաբուգոդոնոսորը և Բաղդասարը, և նրան բարձրացրին թագավորությունում ամենաբարձր պաշտոնին։ Սակայն այն, ինչը թերևս ավելի կարևոր է, այդ ամենի արդյունքում Նաբուգոդոնոսոր թագավորի դարձի գալն էր (Դանիել 4.34–37)։

Նաբուգոդոնոսորը Նաբոպալասարի որդին էր։ Նրանք միասին փառահեղ մի քաղաք էին կառուցել, որն անգերազանցելի էր հին աշխարհում (Դանիել 4.30): Բաբելոնը վիթխարի քաղաք էր, ուներ մոտ 300 տաճար, սքանչելի պալատ և շրջապատված էր հսկայական կրկնակի պարիսպներով, որոնց հաստությունը համապատասխանաբար 365սմ և 670սմ էր։ Պարիսպներն ընդմիջվում էին ութ հիմնական դարպասներով, որոնք անվանված էին ի պատիվ բաբելոնյան աստվածների։ Ամենահայտնին Իշտարի դարպասն էր, որը հայտնաբերվել է գերմանացիների կողմից և վերակառուցվել Բեռլինի Պերգամոն թանգարանում։

Դանիել 7.4 համարում Բաբելոնը նկարագրվում է որպես առյուծ՝ արծվի թևերով։ Իշտարի դարպասներին տանող շքերթների և թափորների ճանապարհը պատված է առյուծների 120 պատկերներով։ Պեղումների ժամանակ գտնվել է նաև մարդու վրա հարձակվող ահռելի առյուծի պատկեր և մինչև հիմա կանգնած է քաղաքից դուրս։ Այս ամենը վկայում է, որ առյուծը պատշաճ խորհրդանիշ է Մեծ Բաբելոնի համար։ Աստվածաշնչյան պատմությունն ու դրա մարգարեական լուրը հաստատված են։

`Դանիել 1.8 համարն ասում է, որ Դանիելը «որոշեց իր սրտում»։ Ի՞նչ է սա նշանակում։ Կա՞ն արդյոք բաներ, որոնք անել կամ չանելու համար դուք պետք է «որոշեք ձեր սրտում»։`