---
title:  Եսայիան, Եզեկիան և Սենեքերիմը
date:  01/06/2020
---

`Կարդացե՛ք Եսայիա 36.1–3 և Եսայիա 37.14–38 համարները։ Հուդայի դեմ ասորական զանգվածային պաշարման այս պատմության մեջ ինչպե՞ս է Աստված ազատագրում Իր ժողովրդին։`

ՔԱ 701թ. Սենեքերիմը պաշարում է Հուդան։ Այս պատմությունն արձանագրված է Սուրբ Գրքում։ Այն արձանագրված է նաև անձամբ Սենեքերիմի կողմից տարբեր ձևերով։ Նինվե մայրաքաղաքում հայտնաբերված իր պատմական տարեգրության մեջ նա պարծենում է. «Նրա [Եզեկիայի] ամուր պարսպապատ քաղաքներից քառասունվեցը և դրանց հարևանությամբ գտնվող անթիվ-անհամար փոքր գյուղերը ես պաշարեցի և նվաճեցի»։ Սենեքերիմը Նինվեում գտնվող իր պալատում նշում է Հուդայի Լախիշ քաղաքի պարտությունը՝ պալատի կենտրոնական սենյակի պատերը ծածկելով քաղաքի պաշարման և դրա դեմ մղվող ճակատամարտի ռելիեֆային պատկերներով։

Վերջերս Լախիշ քաղաքում կատարված պեղումների արդյունքում հայտնաբերվել են քաղաքի զանգվածային ավերածությունները, այն բանից հետո, երբ այն հրկիզվել էր Սենեքերիմի կողմից: Սակայն Երուսաղեմը հրաշալի կերպով փրկվել է։ Սենեքերիմը կարող է պարծենալ միայն հետևյալով. «Ինչ վերաբերում է հուդայացի Եզեկիային, ես նրանց փակեցի իր քաղաքում ինչպես մի թռչուն վանդակում»։ Չկա Երուսաղեմը կործանելու ոչ մի նկարագրություն, ինչպես նաև մարդկանց՝ գերության տարվելու մասին ոչ մի պատմություն։

Ճիշտ է, որ Երուսաղեմը պաշարված էր, սակայն Աստվածաշունչն արձանագրում է, որ պաշարումը տևեց ընդամենը մեկ օր, քանի որ Տիրոջ Հրեշտակն ազատեց Երուսաղեմը։ Ինչպես կանխատեսել էր Եսայիան. «Սրա համար այսպես է ասում Տերը Ասորեստանի թագավորի մասին. նա այս քաղաք չի մտնի, և մի նետ չի գցի այստեղ, և նրա առաջ չի գա վահանով, և նրա դեմ պատնեշ պիտի չկանգնեցնի։ Իր եկած ճանապարհով հետ պիտի դառնա, և այս քաղաք չի մտնի, ասում է Տերը։ Եվ Ես պիտի պաշտպանեմ այդ քաղաքը, որ ազատեմ այն Ինձ համար և Իմ ծառա Դավթի համար» (Եսայիա 37.33–35):

Հետաքրքիրն այն է, որ Ասորեստանի մայրաքաղաք Նինվեում ակնառու կերպով պատկերված է միայն Լախիշը։ Երուսաղեմի պատկերները պալատի պատերին չկան։ Սենեքերիմը կարող էր պարծենալ միայն Լախիշին պարտության մատնելով։ Երկնքի Աստծո և ասորացիների աստվածների միջև վերջնական ճակատամարտն ի ցույց է դրվում Նրա ժողովրդի ազատագրմամբ։ Նա տեսնում է Ասորեստանի գործադրած ճնշումը։ Նա լսում է Եզեկիայի աղոթքը։ Աստված գործում է պատմության ընթացքում։

`Ինչպե՞ս կարող եք հիշել, որ Աստված, Ով հրաշալի կերպով ազատեց Իսրայելին այս ժամանակ և այս տեղում, նույն Աստվածն է, Ում դուք աղոթում, ապավինում և վստահում եք այսօր։`