---
title:  Պատմական Հիսուսը
date:  03/06/2020
---

`Կարդացե՛ք Մատթեոս 26.57–67, Հովհաննես 11.45–53 և Հովհաննես 18.29–31 համարները։ Ո՞վ էր Կայիափան, և ի՞նչ դեր ունեցավ նա Քրիստոսի մահվան մեջ։ Ո՞վ էր Պոնտացի Պիղատոսը, և ինչպե՞ս նրա որոշումը դարձավ շատ կարևոր Սինեդրիոնի համար սեփական նպատակներն իրականացնելու հարցում։`

Կայիափան քահանայապետ էր և հրահրեց Հիսուսի մահը որոնող դավադրությունը։ Նրա գոյությունն արձանագրում է նաև Հովսեփոս Փլավիոսը՝ հռոմեացիների անունից գրող հրեա պատմիչը։ «Բացի այդ, նա նաև զրկեց Հովսեփին քահանայապետությունից, ում անունը ևս Կայիափա էր, և նշանակեց Հովնաթանին՝ նախկին քահանայապետ Անանուսի որդուն, որպեսզի հաջորդի նրան»։ Հովսեփոս Փլավիոս, Ավարտուն գործեր (Գրանդ Ռեփիդս, Միչիգան, Կրեգել հրատարակչություն, 1969թ.), գիրք 18, գլուխ 4, էջ 381։

1990թ. Երուսաղեմի հարավային մասում հայտնաբերվել է տոհմական գերեզմանատուն, որտեղ գտնվել է տասներկու աճյունասափոր։ Գերեզմանից գտնված մետաղադրամները և կավե իրերը դրանց ծագումը հասցնում են մոտավորապես ՔՀ առաջին դարի կեսերը։ Ամենաշքեղ զարդարուն աճյունասափորի վրա, որի մեջ կան բազմաթիվ ոսկորներ, գրված է «Հովսեփ, Կայիափայի որդի»։ Շատ գիտնականներ հավատում են, որ սա Հիսուսի մահվան մեջ ամենաանմիջական դերակատարություն ունեցող քահանայապետ Կայիափայի գերեզմանն ու դամբարանն է։

1961թ. Տիբերիոս կայսրի օրոք Հուդայի կառավարիչ Պոնտացի Պիղատոսի անունը կրող մի արձանագրություն հայտնաբերվեց Կեսարիայի թատրոնում գտնվող քարերից մեկի վրա։

Այսպիսով, այս երկու դեպքերում էլ, Քրիստոսի մահվան հետ կապ ունեցող գլխավոր դեմքերից ոմանց գոյությունը պատմականորեն հաստատվել է։

Առաջին երկու դարերի աշխարհիկ պատմիչները ևս խոսում են Նազովրեցի Հիսուսի մասին։ Հռոմեացի պատմիչ Կոռնելիոս Տակիտոսը գրում է Քրիստոսի, Տիբերիոսի կառավարման օրոք Պոնտացի Պիղատոսի կողմից Նրա մահապատժի և Հռոմի վաղ քրիստոնյաների մասին։ Հռոմեացի կառավարիչ Պլինիոս Կրտսերը ՔՀ 112–113թթ. գրում է Տրայանոս կայսրին՝ հարցնելով, թե ինչպես վարվել քրիստոնյաների հետ։ Նա նրանց նկարագրում է որոշակի օր կարծես Աստծուն երգեր երգելիս։

Հնագիտական այս բացահայտումները, ինչպես նաև պատմական աղբյուրները տրամադրում են լրացուցիչ, ոչ աստվածաշնչյան հիմք Հիսուսի գոյության մասին, Ում երկրպագում էին Իր մահից հետո առաջին 50 տարիների ընթացքում։ Հիսուսի մասին առաջնային աղբյուրներ են Ավետարանները, և մենք պետք է դրանք շատ ուշադիր ուսումնասիրենք՝ Հիսուսի ու Նրա կյանքի մասին ավելին իմանալու համար։

`Թեև միշտ էլ հաճելի է, որ կան մեր հավատին աջակցող հնագիտական ապացույցներ, ինչո՞ւ մենք պետք է սովորենք չկառուցել մեր հավատն այս բաների վրա, որքան էլ որ դրանք կարող են երբեմն շատ օգտակար լինել։`