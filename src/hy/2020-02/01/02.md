---
title:  Աստծո կենդանի Խոսքը
date:  29/03/2020
---

Ամենակարևոր բառերը հաճախ ասված վերջին բառերն են։ Մովսեսը՝ Աստվածաշնչի առաջին հինգ անկյունաքարային գրքերի հեղինակը, իր մահից անմիջապես առաջ երգ է երգում ժողովրդի համար (Երկրորդ Օրինաց 31.30–32.43):

`Կարդացե՛ք Երկրորդ Օրինաց 32.45–47 համարները։ Ինչպե՞ս է Մովսեսը նկարագրում Աստծո Խոսքը և դրա զորությունը հրեաների կյանքի վրա՝ կանգնած Խոստացված երկրի սահմանին։`

Մովսեսի վերջին խոսքերում ուժգին հորդոր է նկատվում։ Նրանց սրտերն ուղղելով դեպի Աստծո՝ իր միջոցով նրանց ասված խոսքերը՝ Մովսեսն ուզում էր մարդկանց ցույց տալ, որ իրենց ուշադրությունը պետք է մնա Աստծո և նրանց կյանքի համար Նրա կամքի վրա։ Այս խոսքերն իրենց երեխաներին սովորեցնելով՝ յուրաքանչյուր սերունդ հաջորդին կփոխանցեր Աստծո ուխտած փրկության ծրագիրը։ Նկատե՛ք, որ նրանք չպետք է առանձնացնեին և ընտրեին, թե որ բառերին հնազանդվել, այլ պետք է պահեին և կատարեին «այս օրենքի ամեն խոսքերը» (Երկրորդ Օրինաց 32.46)։

Երկրի պատմության ավարտին Աստված կունենա ժողովուրդ, ով հավատարիմ կլինի ամբողջ Սուրբ Գրքին, ինչը կնշանակի պահել Աստծո պատվիրանները և ունենալ Հիսուսի հավատը (Հայտնություն 12.17)։ Այս ժողովուրդը հավատարիմ կմնա Աստվածաշնչի վարդապետությանը, քանի որ այն ոչ միայն ավելի հարուստ կյանք է ապահովում երկրի վրա, այլև հավիտենական ճակատագիր այն տներում, որոնք Հիսուսը պատրաստում է մեզ համար (Հովհաննես 14.1–3)։

`Կարդացե՛ք Հովհաննես 1.1–5, 14 և Հովհաննես 14.6 համարները։ Ի՞նչ են մեզ սովորեցնում այս տեքստերը Հիսուսի և հավիտենական կյանքի մասին։ Ինչպե՞ս է մարմին դարձած Բանն առնչվում Սուրբ Գրքի հայտնության ու ներշնչման հետ։`

Հիսուսն է ողջ Սուրբ Գրքի կենտրոնն ու նպատակը։ Նրա գալուստը մարմնում որպես Մեսիա Հին Կտակարանի խոստումների իրականացումն էր։ Որովհետև Նա ապրեց, մահացավ և ապրում է նորից, մենք ունենք ոչ միայն Սուրբ Գրքի տեղեկությունների հաստատումը, այլ, ինչն ավելի լավ է, հավիտենական կյանքի մեծագույն խոստումն ամբողջովին նոր լինելիությամբ։

`Նորից կարդացե՛ք Երկրորդ Օրինաց 32.47 համարը։ Ինչպե՞ս եք ինքներդ վերապրել Աստծո Խոսքին հնազանդ լինելու մասին այն ճշմարտությունը, որ այն «ձեզ համար դատարկ բան չէ»։ Ինչո՞ւ հավատն առ Աստված և հնազանդությունը Նրա Խոսքին երբեք դատարկ բան չեն։`