---
title:  Ո՞վ է գրել Աստվածաշունչը և որտե՞ղ
date:  30/03/2020
---

Հեղինակների, նրանց գտնվելու աշխարհագրական վայրի ու կրթության տարբերությունները տրամադրում են եզակի վկայություն այն մասին, որ Աստված գործում է պատմության անցքերն ու Իր լուրը նույնքան տարբեր մշակույթներից սերող մարդկանց միջոցով փոխանցելու համար, որքան և նրանց թիրախային լսարանն է։

`Ի՞նչ են մեզ ասում հետևյալ տեքստերն աստվածաշնչյան հեղինակների ու նրանց ծագման ու կրթության մասին (Ելից 2.10, Ամովս 7.14, Երեմիա 1.1–6, Դանիել 6.1–5, Մատթեոս 9.9, Փիլիպպեցիս 3.3–6, Հայտնություն 1.9)։`

Աստվածաշունչը գրվել է շատ տարբեր կրթություն ունեցող մարդկանց կողմից շատ տարբեր հանգամանքներում։ Ոմանք գրում էին պալատից, ոմանք՝ բանտից, ոմանք՝ աքսորավայրից, իսկ մյուսներն իրենց ավետարանչական արշավների ժամանակ՝ բարի լուրը տարածելու համար։ Այս մարդիկ ունեին տարբեր կրթություն և զբաղմունքներ։ Ոմանց, ինչպես Մովսեսին, վիճակված էր լինել թագավոր, կամ, ինչպես Դանիելը, ծառայել բարձր պաշտոններում։ Ոմանք հասարակ հովիվներ էին։ Ոմանք շատ երիտասարդ էին, ոմանք արդեն տարիքն առած։ Ի հեճուկս այս տարբերությունների՝ նրանց բոլորին միավորում էր մի բան. նրանք կանչված էին Աստծո կողմից և ներշնչված Սուրբ Հոգու կողմից՝ գրելու լուրեր Նրա ժողովրդի համար՝ անկախ այն փաստից, թե որտեղ և երբ են նրանք ապրել։

Հեղինակներից ոմանք եղել են իրենց նկարագրած իրադարձությունների ականատեսը։ Ոմանք անց են կացրել իրադարձությունների մանրամասն անձնական ուսումնասիրություն կամ գոյություն ունեցող փաստաթղթերի խնամքով կիրառում (Հեսու 10.13, Ղուկաս 1.1–3): Բայց Աստվածաշնչի բոլոր մասերը ներշնչված են (Բ Տիմոթեոս 3.16): Սա է պատճառը, որ Պողոսը նշում է, որ «ինչ որ գրվեց՝ մեր սովորելու համար գրվեց, որ … գրքերի մխիթարությամբ հույս ունենանք» (Հռոմեացիս 15.4)։ Աստված, Ով ստեղծել է մարդկային լեզուն, հնարավորություն է տալիս ընտրյալ մարդկանց վստահելի և հուսալի կերպով մարդկային բառերով փոխանցել ներշնչված մտքերը։

«Աստված ուրախությամբ է հաղորդում Իր ճշմարտությունն աշխարհին մարդկային գործակալների միջոցով, և Նա՝ Ինքը, Իր Սուրբ Հոգու միջոցով, ունակություն և հնարավորություն է տալիս մարդկանց անել Իր գործը։ Նա առաջնորդում է միտքը ինչ ասելու և ինչ գրելու ընտրության հարցում։ Գանձերը վստահվել են հողեղեն անոթներին, սակայն դա չի հերքում դրանց երկնային ծագումը»։ Էլեն Ուայթ, Ընտիր լուրեր, գիրք 1, էջ 26։

`Այդքան տարբեր հեղինակներ, այդքան տարբեր համատեքստեր, սակայն այդուհանդերձ նրանք բոլորն էլ ներկայացնում են միևնույն Աստծուն։ Ինչպե՞ս է այս զարմանալի ճշմարտությունը հաստատում մեզ համար Աստծո Խոսքի ճշմարտացիությունը։`