---
title:  Աստվածաշունչը որպես պատմություն
date:  01/04/2020
---

Աստվածաշունչը եզակի է այլ «սուրբ» գրքերի հետ համեմատած, քանի որ այն կազմված է պատմությունից։ Սա նշանակում է, որ Աստվածաշունչը չի ներկայացնում պարզապես ինչ-որ մարդու փիլիսոփայական մտքեր (ինչպես Կոնֆուցիուսը կամ Բուդդան), այլ արձանագրում է պատմության ընթացքում Աստծո կատարած գործերը և դրանց առաջխաղացումը դեպի հատուկ նպատակի։ Աստվածաշնչի դեպքում այդ նպատակներն են՝ 1) Մեսիայի խոստումը և 2) Հիսուսի երկրորդ գալուստը։ Իրադարձությունների նման զարգացումը հատուկ է հրեաքրիստոնեական հավատին՝ ի հակադրություն շատ այլ համաշխարհային կրոնների անընդհատ շրջանառվող տեսանկյան՝ սկսած հին Եգիպտոսից մինչև ժամանակակից արևելյան կրոններ։

`Կարդացե՛ք Ա Կորնթացիս 15.3–5, 51–55, Հռոմեացիս 8.11 և Ա Թեսաղոնիկեցիս 4.14 համարները։ Ի՞նչ են սովորեցնում մեզ այս հատվածները Քրիստոսի հարության ոչ միայն պատմական ճշմարտության, այլև այն մասին, թե ինչ է դա նշանակում մեզ համար անձամբ։`

Չորս Ավետարանների և Պողոսի թղթերի վկայությունն այն մասին է, որ Հիսուսը մահացել է, թաղվել, մարմնապես հարություն առել մեռելներից և հայտնվել տարբեր մարդկանց։ Այս փաստը հիմնավորվել է նաև ականատեսների վկայությամբ, ովքեր Նրան տեղադրել էին գերեզմանում, հետո այդ նույն գերեզմանը դատարկ գտել։ Ականատեսները ձեռք են տվել Հիսուսին, Նա նաև ճաշել է նրանց հետ։ Մարիամ Մագդաղենացին, Հիսուսի մայր Մարիամը և այլ կանայք տեսել են Նրան որպես հարություն առած Քրիստոս։ Աշակերտները խոսել են Նրա հետ Էմմաուսի ճանապարհին։ Հիսուսը հայտնվեց նրանց Ավետարանի մեծագույն հանձնարարությամբ։ Պողոսը գրում է, որ եթե Սուրբ Գրքի վկայությունը մերժվում է, ապա մեր քարոզությունն ու հավատն «ունայն են» (Ա Կորնթացիս 15.14): Այլ թարգմանություններ կիրառում են «առոչինչ» կամ «անօգուտ» բառերը։ Աշակերտները հաստատում են. «Արդարև Տերը հարություն է առել» (Ղուկաս 24.34): Հունարեն «օնտոս» եզրույթը վերաբերում է մի բանի, որն իրականում տեղի է ունեցել։ Այն թարգմանվում է «իսկապես», «հաստատապես» կամ «իրապես»։ Աշակերտները վկայում են, որ «Տերն իսկապես հարություն է առել»։

Քրիստոսը ներկայացվում է նաև որպես բոլոր ննջածների «առաջնեկ» (Ա Կորնթացիս 15.20): Քրիստոսի՝ մեռելներից մարմնապես հարություն առնելու և այսօր ապրելու պատմական փաստը երաշխիք է, որ նրանք ևս հարություն կառնեն, ինչպես Նա առավ։ Բոլոր արդարները «կկենդանանան Քրիստոսով» (Ա Կորնթացիս 15.22): Այստեղ օգտագործված եզրութը ենթադրում է արարչագործության ապագա գործընթաց, երբ «Քրիստոսինները» կամ նրանք, ովքեր հավատարիմ կմնան Նրան, հարություն կառնեն «Նրա գալու ժամանակ»՝ «հետին փողի ժամանակ» (Ա Կորնթացիս 15.23, 52)։

`Ինչո՞ւ է հարության խոստումն այդքան առանցքային մեր հավատի համար, հատկապես երբ մենք հասկանում ենք, որ մահացածները պարզապես քնած են։ Առանց դրա ինչո՞ւ է մեր հավատն իսկապես «դատարկ բան»։`