---
title:  Աստվածաշունչը որպես մարգարեություն
date:  31/03/2020
---

Աստվածաշունչը եզակի է հայտնի այլ կրոնական գրքերի մեջ, որովհետև դրա բովանդակության մինչև 30 տոկոսը կազմված է մարգարեություններից ու մարգարեական գրականությունից։ Մարգարեության ամբողջականությունը և դրա՝ ժամանակին իրականացումն առանցքային է աստվածաշնչյան աշխարհայացքի համար, քանի որ Աստված, Ով գործում է պատմության ընթացքում, գիտի նաև ապագան և բացահայտել է այն Իր մարգարեներին (Ամովս 3.7): Աստվածաշունչը միայն կենդանի Խոսք կամ պատմական Խոսք չէ, այն նաև մարգարեական Խոսք է։

**Ինչպե՞ս են հետևյալ տեքստերը բացահայտում Մեսիայի գալուստի մանրամասները։**

`Ծննդոց 49.8–12`

`Սաղմոս 22.12–18`

`Եսայիա 53.3–7`

`Դանիել 9.24`

`Միքիա 5.2`

`Մաղաքիա 3.1`

`Զաքարիա 9.9`

Հին Կտակարանում կան Մեսիայի մասին առնվազն վաթսունհինգ ուղղակի, մեսիական կանխագուշակություններ, շատ ավելին, եթե ավելացնենք նաև տիպաբանությունը (տիպաբանությունն ուսումնասիրում է, թե ինչպիսին են հինկտակարանյան արարողակարգերը, ինչպիսիք են, օրինակ, զոհաբերությունները, Հիսուսի մասին փոքրիկ մարգարեություններ)։ Այս մարգարեությունները վերաբերում են այնպիսի հատուկ մանրամասների, ինչպիսիք են. «չպակասի իշխանությունը Հուդայից» (Ծննդոց 49.10), որ Նա պետք է ծնվի Բեթղեհեմում՝ Հուդայում (Միքիա 5.2), որ Նա պետք է լինի «անարգված և մարդկանց երեսից ընկած», ծեծված, կեղծ մեղադրված, սակայն չի բացի բերանն անգամ Իրեն պաշտպանելու համար (Եսայիա 53.3–7), որ Նրա ձեռքերը և ոտքերը կծակվեն, և Նրա շորերը կբաժանեն իրենց մեջ (Սաղմոս 22.12–18)։

Այն փաստը, որ հինկտակարանյան այս մարգարեություններն իրականացան նման ճշգրտությամբ Հիսուսի կյանքի, մահվան և հարության մեջ, վկայում է դրանց աստվածային ներշնչման և հայտնության մասին։ Այն նաև մատնացույց է անում, որ Հիսուսը հենց Նա էր, Ով Ինքը և ուրիշները հայտարարում էին, որ է։ Հիսուսը հետևում էր հինկտակարանյան մարգարեներին Իր մահն ու հարությունը (Ղուկաս 9.21, 22, Մատթեոս 17.22, 23), Երուսաղեմի անկումը (Մատթեոս 24.1, 2) և Իր երկրորդ գալուստը (Հովհաննես 14.1–3) կանխագուշակելիս։ Այսպիսով, Հիսուսի մարմին հագնելը, մահը և հարությունը կանխագուշակվել են Աստվածաշնչում, և դրանց իրականացումը հաստատում է այդ կանխագուշակությունների հուսալիությունը։

`Որո՞նք են այն բոլոր պատճառները, որոնք կարող եք ներկայացնել՝ հիմնավորելու ձեր հավատը Հիսուսի և մեզ համար Նրա մահվան նկատմամբ։ Շաբաթ օրը կիսվե՛ք դրանցով դասարանում և տվե՛ք հարց՝ ինչո՞ւ է ապացույցն այդքան հզոր։`