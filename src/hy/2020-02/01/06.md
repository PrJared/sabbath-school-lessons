---
title:  Խոսքի վերափոխող ուժը
date:  02/04/2020
---

`Կարդացե՛ք Դ Թագավորաց 22.3–20 համարները։ Ի՞նչն է դրդում Հովսիա թագավորին պատռել իր հանդերձները։ Ինչպե՞ս է նրա հայտնագործությունը փոխում ոչ միայն իրեն, այլև Հուդայի ողջ ազգին։`

ՔԱ 621թ., երբ Հովսիան 25 տարեկան էր, Քեղկիա քահանայապետը բացահայտեց «օրենքի գիրքը», որը հավանաբար բաղկացած էր Մովսեսի առաջին հինգ գրքերից կամ միայն Երկրորդ Օրինաց գրքից։ Իր հայր Ամոնի և խիստ չար պապ Մանասեի կառավարման օրոք, երբ պաշտում էին Բահաղին, Աստարովթին և «երկնքի ամեն զորքերին», այս մագաղաթը կորել էր (Դ Թագավորաց 21.3–9): Երբ Հովսիան լսում է ուխտի պայմանների մասին, պատռում է հանդերձները ծայրահեղ հուսահատության մեջ, քանի որ գիտակցում է, թե որքան են ինքն ու իր ժողովուրդը հեռացել ճշմարիտ Աստծուն երկրպագելուց։ Նա անհապաղորեն ստանձնում է համայն երկրում բարենորոգություններ անելը՝ վերացնելով բարձրավանդակները և կործանելով օտար աստվածների արձանները։ Երբ ավարտում է, Հուդայում մնում է երկրպագության ընդամենը մեկ վայր՝ Աստծո տաճարը Երուսաղեմում։ Աստծո Խոսքի բացահայտումը դրդում է մեղքի գիտակցման, ապաշխարության և փոփոխության զորություն է տալիս։ Այս փոփոխությունն սկսվում է Հովսիայից և ի վերջո տարածվում համայն Հուդայում։

`Ինչպե՞ս է Աստվածաշունչը մեզ վստահեցնում, որ ունի մեր կյանքը փոխելու և մեզ փրկության ճանապարհը ցույց տալու զորություն։ Կարդացե՛ք Հովհաննես 16.13, Հովհաննես 17.17, Եբրայեցիս 4.12 և Հռոմեացիս 12.2 համարները։`

Աստվածաշնչի ուժի ամենազորավոր վկայություններից է անհատի փոփոխված կյանքը։ Խոսքն է, որ կտրում-անցնում է մարդկային մեղքի և արատավորության միջով, բացահայտում մեր իրական մարդկային բնույթն ու Փրկիչ ունենալու մեր կարիքը։

Աստվածաշնչի նման եզակի գիրքը՝ բաղկացած պատմական անցքերից, հագեցած մարգարեություններով և օժտված կյանքեր փոխելու զորությամբ, պետք է մեկնաբանվի եզակի կերպով։ Այն չի կարող մեկնաբանվել ինչպես մնացած այլ գրքերը, քանի որ Աստծո կենդանի Խոսքը պետք է ընկալվի կենդանի Քրիստոսի լույսի ներքո, Ով խոստացավ ուղարկել Իր Հոգին մեզ «ամեն ճշմարտության մեջ» առաջնորդելու համար (Հովհաննես 16.13): Ուստի Աստվածաշունչը՝ որպես Աստծո ճշմարտության հայտնություն, պետք է պարունակի մեկնաբանության իր սեփական ներքին սկզբունքները։ Այս սկզբունքները կարելի է գտնել ուսումնասիրելով, թե ինչպես էին Սուրբ Գրքի հեղինակներն օգտագործում Սուրբ Գիրքը և առաջնորդվում դրանով, քանի որ թույլ էին տալիս, որ Սուրբ Գիրքն ինքը մեկնաբանի իրեն։