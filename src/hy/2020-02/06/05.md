---
title:  Մեր մեղավոր ու ընկած բնույթը
date:  06/05/2020
---

`Կարդացե՛ք Հովհաննես 9.39–41 և Հովհաննես 12.42, 43 համարները։ Այս տեքստերում նկարագրված մարդկանց ի՞նչը խոչընդոտեց ընդունել աստվածաշնչյան լուրի ճշմարտությունը։ Նախազգուշացման և շրջահայացության ի՞նչ դասեր կարող ենք քաղել այս դեպքերից։`

Հեշտ է արհամարհանքով ու ծաղրանքով նայել կրոնական առաջնորդներին, ովքեր մերժեցին Հիսուսին՝ ի հեճուկս այդքան հզոր ապացույցների։ Այդուհանդերձ ինքներս էլ պետք է շատ ուշադիր ու զգույշ լինենք, որպեսզի չփայփայենք ու չխրախուսենք նման վերաբերմունք, երբ հարցը հասնում է Նրա Խոսքին։

Կասկած անգամ չի կարող լինել, որ մեղքն արմատապես փոխել, քայքայել և խզել է Աստծո հետ մեր փոխհարաբերությունները։ Մեղքն ազդել է մեր մարդկային գոյության բոլոր տեսանկյունների վրա։ Այն ազդում է նաև Սուրբ Գիրքը մեկնելու մեր ունակության վրա։ Խնդիրը միայն այն չէ, որ մեր մտավոր ունակությունները հեշտությամբ օգտագործվում են մեղավոր նպատակների համար, այլև այն, որ մեր մտքերն ու խոհերը ապականվել են մեղքից և այդ պատճառով փակ են Աստծո ճշմարտության համար։ Մեր մտածելակերպում կարելի է նկատել այդ ապականության հետևյալ բնութագրերը՝ հպարտություն, ինքնախաբեություն, կասկած, անտարբերություն և անհնազանդություն։

Հպարտ մարդն իրեն վեր է բարձրացնում Աստծուց և Նրա Խոսքից, որովհետև հպարտությունն ստիպում է ընթերցողին գերագնահատել մարդկային բանականությունը և այն համարել ճշմարտության վերջնական դատավոր, նույնիսկ այն ճշմարտությունների, որոնք մենք գտնում ենք Աստվածաշնչում։ Նման դիրքորոշումը նսեմացնում է Սուրբ Գրքի աստվածային հեղինակությունը։

Որոշ մարդիկ հակված են լսել միայն այն գաղափարները, որոնք հրապուրիչ են իրենց համար, նույնիսկ եթե դրանք հակասում են Աստծո հայտնված կամքին։ Աստված մեզ նախազգուշացրել է ինքնախաբեության վտանգի մասին (Հայտնություն 3.17)։ Մեղքը փայփայում է նաև կասկած, որն ստիպում է մեզ տատանվել և չհավատալ Աստծո Խոսքին։ Երբ մարդ սկսում է կասկածով, աստվածաշնչյան տեքստի մեկնությունը երբեք չի հանգեցնի որոշակիության։ Ընդհակառակը, կասկածող մարդն արագ իրեն բարձրացնում է այն մակարդակի, որտեղից դատում է, թե ինչն է ընդունելի, և ինչն է անընդունելի Աստվածաշնչում։ Նման հողի վրա կանգնելը չափազանց վտանգավոր է։

Դրա փոխարեն, մենք պետք է Աստվածաշնչին մոտենանք հավատով և հնազանդությամբ, այլ ոչ թե քննադատության և կասկածի դիրքերից։ Հպարտությունը, ինքնախաբեությունը և կասկածը տանում են Աստծո և Աստվածաշնչի նկատմամբ անտարբերության, որը հաստատապես հանգեցնելու է անհնազանդության, այն է՝ Աստծո հայտնված կամքին հետևելու դժկամություն։

`Երբևէ պատահե՞լ է, որ պայքարեք Աստվածաշնչում կարդացած համոզմունքի դեմ, այսինքն՝ այն հստակ ցուցում է տվել ձեզ անել մի բան, սակայն դուք ուզել եք անել մեկ այլ բան։ Ինչպե՞ս է ավարտվել այդ պայքարը, և ի՞նչ եք դուք սովորել այդ փորձառությունից։`