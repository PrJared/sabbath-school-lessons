---
title:  Թարգմանություն և մեկնաբանում
date:  04/05/2020
---

Աստվածաշունչը գրվել է շատ հին լեզուներով. Հին Կտակարանը գրվել է հիմնականում եբրայերեն, կան նաև որոշ հատվածներ արամեերեն, իսկ Նոր Կտակարանը գրվել է կոյնե հունարենով։ Աշխարհի բնակչության մեծամասնությունն այսօր այս հին լեզուներով ո՛չ գրում է, ո՛չ կարդում։ Ուստի անհրաժեշտություն կա, որ Աստվածաշունչը թարգմանվի տարբեր ժամանակակից լեզուներով։

Սակայն, ինչպես գիտեն բոլոր լավ թարգմանիչները, ցանկացած թարգմանություն ներառում է որոշակի մեկնաբանություն։ Կան բառեր, որոնք չունեն ճշգրիտ համարժեք թարգմանվող լեզվում։ Տեքստը զգուշորեն և ուշադրությամբ թարգմանելու և հետո մեկնելու արվեստն ու հմտությունը կոչվում է «հերմենևտիկա»։

`Կարդացե՛ք Ա Կորնթացիս 12.10, Ա Կորնթացիս 14.26, Հովհաննես 1.41, 9.7, Գործք առաքելոց 9.36 և Ղուկաս 24.27 համարները։ Նշված բոլոր տեքստերում խոսքը մեկնաբանության և թարգմանության մասին է։ Ղուկաս 24.27 համարում նույնիսկ Հիսուսը պետք է բացատրեր Սուրբ Գրքի իմաստն աշակերտներին։ Ի՞նչ է սա մեզ ասում մեկնաբանության կարևորության մասին։`

Հունարեն հերմենեուո բառը, որից և ծագում է հերմենևտիկա (Աստվածաշնչի մեկնություն) բառը, ծնունդ է առնում հունական Հերմես աստծո անունից։ Հերմեսը հայտնի էր որպես աստվածների գործակալ և լրաբեր, և որպես այդպիսին՝ նա պատասխանատու էր, այլ բաների հետ մեկտեղ, աստվածային լուրը մարդկանց թարգմանելու համար։

Հերմենևտիկայի առնչությամբ մեզ համար կարևոր է այն փաստը, որ եթե մենք չենք կարող կարդալ բնօրինակ լեզուներով, ապա տեքստը մեզ հասանելի է միայն թարգմանության միջոցով։ Բարեբախտաբար, շատ թարգմանություններ շատ լավ են մատուցում հիմնական միտքը։ Մեզ հարկավոր չէ Սուրբ Գիրքը կարդալ բնօրինակ լեզվով՝ դրանում հայտնված կարևորագույն ճշմարտությունները հասկանալու համար, նույնիսկ եթե այս լեզվաբանական գիտելիքը կարող է օգտակար լինել։ Այդուհանդերձ, անգամ լավ թարգմանությամբ, շատ կարևոր է տեքստի պատշաճ մեկնությունը, ինչպես տեսնում ենք Ղուկաս 24.27 համարում։ Սա է հերմենևտիկայի հիմնական նպատակը. ճշգրիտ կերպով փոխանցել աստվածաշնչյան տեքստերի իմաստը և օգնել մեզ հասկանալ՝ ինչպես պատշաճորեն կիրառել տեքստի ուսմունքը մեր կյանքում այսօր։ Ինչպես Ղուկասի ավետարանի վերը նշված համարն է ցույց տալիս, Հիսուսն այդ անում էր Իր հետևորդների համար։ Պատկերացրեք միայն, թե ի՜նչ երանություն կլիներ, եթե մեզ համար Աստվածաշունչը մեկներ Ինքը՝ Հիսուսը։

`Շատ մարդիկ կարող են կարդալ տարբեր թարգմանություններով, սակայն շատերն էլ չեն կարող։ Որ թարգմանության հետ էլ աշխատելիս լինեք, ինչո՞ւ է կարևոր ուսումնասիրել Խոսքն աղոթքով և փորձել հնազանդվել դրա ուսմունքին։`