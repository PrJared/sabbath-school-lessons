---
title:  Ենթադրություններ
date:  03/05/2020
---

`Կարդացե՛ք Ղուկաս 24.36–45 համարները։ Ի՞նչն էր խանգարում Սուրբ Գրքին քաջատեղյակ աշակերտներին տեսնել Աստծո Խոսքի ճշմարիտ իմաստը, նույնիսկ այն դեպքում, երբ Սուրբ Գրքում նկարագրված իրադարձությունները տեղի էին ունենում նրանց աչքի առաջ։`

Ոչ ոք չի սկսում կարդալ Սուրբ Գիրքը դատարկ մտքով։ Յուրաքանչյուր ընթերցող, Սուրբ Գրքի յուրաքանչյուր ուսումնասիրող Աստվածաշնչին մոտենում է որոշակի պատմությամբ և անձնական փորձառությամբ, որն անխուսափելիորեն ազդում է մեկնաբանման վրա։ Նույնիսկ աշակերտներն ունեին իրենց սեփական գաղափարներն այն մասին, թե ով էր Մեսիան, և ինչ էր Նա անելու՝ հիմնված իրենց ժամանակների ակնկալիքների վրա։ Խիստ համոզմունքները թույլ չէին տալիս նրանց պարզորոշ կերպով հասկանալ աստվածաշնչյան տեքստը, ինչն օգնում է բացատրել, թե ինչու էին նրանք այդքան հաճախ սխալ հասկանում Հիսուսին և Նրա կյանքին, մահվանը և հարությանն ուղեկցող իրադարձությունները։

Մենք բոլորս ունենք որոշակի համոզմունքներ այս աշխարհի, բացարձակ իրականության, Աստծո և այլնի մասին, որոնք մենք ենթադրում կամ ընդունում ենք, նույնիսկ ինչ-որ տեղ ակամա կամ ենթագիտակցորեն, երբ մեկնաբանում ենք Աստվածաշունչը։ Ոչ ոք չի մոտենում աստվածաշնչյան տեքստին դատարկ մտքով։ Օրինակ, եթե ինչ-որ մեկի աշխարհայացքը կտրականապես բացառում է Աստծո ցանկացած գերբնական միջամտություն, այդ անձնավորությունն Աստվածաշունչը կարդալիս այն չի ընկալի որպես պատմության ընթացքում Աստծո գործերի արձանագրության ճշմարիտ ու վստահելի աղբյուր, այլ կմեկնաբանի այն խիստ տարբեր այն մեկից, ով ընդունում է գերբնականի առկայությունը։

Աստվածաշունչը մեկնաբանողներն ի վիճակի չեն լիարժեքորեն հրաժարվել իրենց սեփական անցյալից, փորձառություններից, գաղափարներից, ինչպես նաև կանխակալ պատկերացումներից ու կարծիքներից։ Հնարավոր չէ հասնել լիարժեք չեզոքության կամ բացարձակ օբյեկտիվության աստիճանի։ Աստվածաշնչի ուսումնասիրությունը և աստվածաբանական խոհերը միշտ տեղի են ունենում աշխարհի և Աստծո բնույթի մասին ենթադրությունների ֆոնի վրա։

Սակայն բարի լուրն այն է, որ Սուրբ Հոգին կարող է բացել և ուղղել մեր սահմանափակ ընկալումն ու ենթադրությունները, երբ մենք կարդում ենք Աստվածաշունչը բաց մտքով և ազնիվ սրտով։ Աստվածաշունչը շարունակ հավաստում է, որ արմատապես տարբեր մշակույթ ու ծագում ունեցող մարդիկ ունակ են եղել հասկանալ Աստծո Խոսքը, և որ Սուրբ Հոգին առաջնորդում է մեզ «ամեն ճշմարտության մեջ» (Հովհաննես 16.13):

`Ինչպիսի՞ ենթադրություններ ունեք աշխարհի վերաբերյալ։ Ի՞նչ կերպ կարող եք դրանք բոլորը ենթարկել Աստծո Խոսքին, որպեսզի հենց Խոսքը վերաձևավորի ձեր գաղափարները և դրանք դարձնի ավելի ներդաշնակ այն իրականության հետ, որը սովորեցնում է Աստվածաշունչը։`