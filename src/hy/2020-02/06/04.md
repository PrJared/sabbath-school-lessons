---
title:  Աստվածաշունչն ու մշակույթը
date:  05/05/2020
---

`Կարդացե՛ք Գործք առաքելոց 17.16–32 համարները։ Գործք առաքելոց 17-րդ գլխում Պողոսը փորձում էր փոխանցել բարի լուրը նոր՝ հունական մշակույթի փիլիսոփայության համատեքստում։ Ինչպե՞ս են տարբեր մշակութային ավանդույթներն ազդում տարբեր գաղափարների կարևորության՝ մեր գնահատման վրա։`

Մերձավոր Արևելքի մշակույթի մասին գիտելիքներն օգտակար են աստվածաշնչյան որոշ տեքստեր հասկանալու համար։ «Օրինակ, հրեական մշակույթը պատասխանատվություն էր վերագրում անհատին այն արարքների համար, որոնք նա անձամբ չէր կատարել, սակայն թույլ էր տվել տեղի ունենալ։ Ուստի և, Սուրբ Գրքի ներշնչված գրողները սովորաբար Աստծուն վերագրում են ակտիվ մասնակցություն այն հարցերում, որոնց հարցում մենք՝ արևմտյան մտածելակերպի կրողներս, կասեինք, որ Նա թույլ տվեց կամ չկանխեց դրա տեղի ունենալը, ինչպես, օրինակ, փարավոնի սրտի խստացման հարցը»։ «Աստվածաշնչի ուսումնասիրության եղանակները», բաժին 4։

Մշակույթը ևս բարձրացնում է որոշ կարևոր հերմենևտիկական հարցեր։ Արդյո՞ք Աստվածաշունչը պայմանավորված է մշակույթով, ուստի և առնչվում է միայն այն մշակույթին, որում հայտնվում է։ Կամ որոշակի մշակույթում տրված աստվածային լուրն անցնո՞ւմ է արդյոք այդ մշակույթի սահմաններն ու խոսում համայն մարդկության հետ։ Ի՞նչ է պատահում, երբ ինչ-որ մեկի սեփական մշակութային փորձառությունը դառնում է Սուրբ Գրքի մեկնության մեր հիմքը և լակմուսի թուղթը։

Գործք առաքելոց 17.26 համարում Պողոս առաքյալը հետաքրքիր տեսանկյուն է առաջարկում այն իրականության վերաբերյալ, որը հաճախ անտեսվում է, երբ մարդիկ կարդում են այս տեքստը։ Նա ասում է, որ Աստված մեզ բոլորիս ստեղծեց մեկ արյունից։ Թեև մեր մշակույթները շատ տարբեր են, աստվածաշնչյան տեսանկյունից մեզ բոլորիս միավորում է մի ընդհանուր կապ՝ ի հեճուկս մշակութային տարբերությունների, և դա՝ այն պատճառով, որ Աստված է համայն մարդկության Արարիչը։ Մեր մեղավորությունն ու փրկության անհրաժեշտությունը սահմանափակված չէ մեկ մշակույթի շրջանակներում։ Մեզ բոլորիս անհրաժեշտ է այն փրկությունը, որը մեզ առաջարկվում է Հիսուս Քրիստոսի մահվան և հարության միջոցով։

Թեև Աստված խոսել է որոշակի սերունդների հետ, Նա հետևել և վերահսկել է, որպեսզի Աստծո Խոսքն ընթերցող հետագա սերունդները հասկանան, որ այդ ճշմարտություններն անցնում են այն տեղական և սահմանափակ հանգամանքների սահմանները, որոնց ժամանակներում գրվել են Աստվածաշնչի տեքստերը։

Որպես զուգահեռ՝ խորհե՛ք հանրահաշվի մասին, որն առաջին անգամ ծագել է ՔՀ 9-րդ դարում Բաղդադում։ Նշանակո՞ւմ է սա արդյոք, որ մաթեմատիկայի այս ճյուղի ճշմարտություններն ու սկզբունքները սահմանափակվում են միմիայն այդ ժամանակահատվածով և այդ տեղանքով։ Իհարկե, ո՛չ։

Միևնույն սկզբունքը կիրառելի է Աստծո Խոսքի համար։ Թեև Աստվածաշունչը գրվել է շատ ժամանակ առաջ մի մշակույթում, որը մեծապես տարբերվում է այսօրվա մեր մշակույթից, դրանում առկա ճշմարտությունները նույնքան արդիական են մեզ համար այսօր, որքան արդիական էին այն մարդկանց համար, ում առաջին անգամ հասցեագրվել են։