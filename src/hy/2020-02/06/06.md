---
title:  Ինչո՞ւ է մեկնաբանությունը կարևոր
date:  07/05/2020
---

`Կարդացե՛ք Նեեմիա 8.1–3, 8 համարները։ Ինչո՞ւ է Սուրբ Գիրքը հստակ հասկանալն այդքան կարևոր մեզ համար ոչ միայն որպես անհատներ, այլև որպես եկեղեցի։`

Աստվածաշնչում ամենակարևոր հարցը վերաբերում է փրկությանը, և թե ինչպես ենք մենք փրկվում։ Ի վերջո, մեծ հաշվով, ուրիշ է՞լ ինչ է կարևոր։ Ինչպես Հիսուսն Ինքն ասաց՝ ի՞նչ օգուտ կա նրանից, եթե մենք ստանանք այն ամենը, ինչ աշխարհն առաջարկում է, սակայն կորցնենք մեր սեփական անձը (Մատթեոս 16.26)։

Սակայն իմանալ, թե ինչ է սովորեցնում Աստվածաշունչը փրկության մասին, մեծապես կախված է մեկնությունից։ Եթե մենք Աստվածաշնչին մոտենանք և այն մեկնաբանենք սխալ կերպով, մեծ է հավանականությունը, որ սխալ եզրահանգման կգանք ոչ միայն փրկության հարցը հասկանալու հարցում, այլև այն ամենում, ինչը սովորեցնում է Աստվածաշունչը։ Իրականում, նույնիսկ առաքյալների ժամանակաշրջանում, աստվածաբանական սխալներն արդեն ներխուժել էին եկեղեցի, որոնց, անկասկած, նեցուկ էին հանդիսանում Սուրբ Գրքի սխալ մեկնությունները։

`Կարդացե՛ք Բ Պետրոս 3.15, 16 համարները։ Ի՞նչ է սա մեզ ասում այն մասին, թե որքան կարևոր է Սուրբ Գրքի ճիշտ ընթերցումը։`

Եվ իսկապես, եթե մենք Գրքի մարդիկ ենք, ովքեր ցանկանում են ապրել միայն և միայն Աստվածաշնչով, և մեզ համար չկան այլ հեղինակավոր աղբյուրներ, ինչպիսիք են, օրինակ, ավանդույթը, հավատամքները կամ եկեղեցու ուսուցողական հեղինակությունը, որպեսզի այն մեզ համար մեկնաբանի Աստվածաշունչը, ապա աստվածաշնչյան ճշգրիտ հերմենևտիկայի հարցն այդքան կարևոր է, քանի որ մեր ձեռքի տակ կա միմիայն Աստվածաշունչը, որը մեզ պետք է ասի՝ ինչին մենք պետք է հավատանք և ինչպես պետք է ապրենք։

Սուրբ Գրքի մեկնության հարցը կենսական նշանակություն ունի եկեղեցու աստվածաբանական և ավետարանչական առողջության համար։ Առանց Աստվածաշնչի ճշգրիտ մեկնության չի կարող լինել վարդապետության և դասերի միասնականություն, ուստի և չի կարող լինել եկեղեցու և մեր առաքելության միասնականություն։ Վատ և խեղաթյուրված աստվածաբանությունն անխուսափելիորեն տանում է դեպի ոչ լիարժեք և աղավաղված առաքելություն։ Ի վերջո, եթե մենք աշխարհին հայտնելու լուր ունենք, սակայն ինքներս չենք հասկանում այդ լուրի իմաստը, ինչպե՞ս կարող ենք արդյունավետ կերպով ներկայացնել այդ լուրն այն մարդկանց, ովքեր դա լսելու կարիք ունեն։

`Կարդացե՛ք Երեք հրեշտակների լուրը Հայտնություն 14.6–12 համարներում։ Ինչպիսի՞ աստվածաբանական խնդիրներ կան այստեղ, և ինչո՞ւ է դրանք ճիշտ հասկանալն այդքան կարևոր մեր առաքելության համար։`