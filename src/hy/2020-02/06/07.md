---
title:  Հետագա ուսումնասիրության համար
date:  08/05/2020
---

Կարդացե՛ք Էլեն Ուայթի Քայլեր դեպի Քրիստոս գրքի 133-144 էջերի «Ինչպես հաղթահարել կասկածները» գլուխը և «Աստվածաշնչի ուսումնասիրության եղանակները» փաստաթղթից բաժին 1-ը՝ «Աստվածաշնչի ուսումնասիրություն. ենթադրություններ, սկզբունքներ և եղանակներ», բաժին 2-ը՝ «Սուրբ Գրքի պահանջներից բխող ենթադրություններ» և բաժին 3-ը՝ «Սուրբ Գրքի մեկնաբանությունների մոտեցման սկզբունքները» (Աստվածաշնչի ուսումնասիրության եղանակները կարող եք գտնել հետևյալ հղումով՝ www.adventistbiblicalresearch.org/materials/bible-interpretation-hermeneutics/methods-bible-study)։

«Աստծո Խոսքը սովորելիս ուսումնասիրության դռան առջև դրեք ձեր կանխակալ կարծիքներն ու ժառանգական և ձեռքբերովի գաղափարները։ Երբեք չեք բացահայտի ճշմարտությունը, եթե ուսումնասիրեք Աստվածաշունչը ձեր սեփական գաղափարներն արդարացնելու նպատակով։ Թողե՛ք դրանք դրսում և զղջացող սրտով նե՛րս մտեք ու լսե՛ք, թե ինչ ունի ասելու ձեզ Տերը։ Երբ ճշմարտության խոնարհ որոնողը նստում է Քրիստոսի ոտքերի մոտ և սովորում է Նրանից, Խոսքը նրան հասկացողություն է տալիս։ Այն մարդկանց, ովքեր իրենց սեփական կարծիքով չափազանց իմաստուն են Աստվածաշունչն ուսումնասիրելու համար, Քրիստոսն ասում է. «Դուք պետք է հեզ և սրտով խոնարհ դառնաք, եթե ցանկանում եք իմաստուն լինել փրկության համար։

Մի՛ կարդացեք Խոսքը նախկին կարծիքների լույսի ներքո. կարդացե՛ք այն նախապաշարմունքներից ազատված մտքով, ուսումնասիրեք այն ուշադրությամբ և աղոթքով։ Երբ կարդալիս գալիս է համոզումը, և դուք տեսնում եք, որ ձեր փայփայած կարծիքները ներդաշնակ չեն Խոսքի հետ, մի՛ փորձեք Խոսքը հարմարեցնել այդ կարծիքներին։ Ձեր կարծիքնե՛րը հարմարեցրեք Խոսքին։ Թույլ մի՛ տվեք, որ այն, ինչ սովորել և կիրառել եք անցյալում, վերահսկի ձեր ընկալումը։ Բացե՛ք ձեր մտքի աչքերը՝ տեսնելու օրենքի զարմանահրաշ բաները։ Պարզե՛ք, թե ինչ է գրված, ապա հիմնեք ձեր ոտքերը հավիտենական Վեմի վրա»։ Էլեն Ուայթ, Լուրեր երիտասարդներին, էջ 260։

**Հարցեր քննարկման համար**

`Ինչպե՞ս են մեր աշխարհայացքը, կրթությունը և մշակույթն ազդում Սուրբ Գրքի մեր մեկնաբանության վրա։ Ինչո՞ւ է մեզ համար այդքան կարևոր տեղյակ լինել դրսի ազդեցություններից, որոնք մենք անխուսափելիորեն բերում ենք Աստվածաշնչի մեր մեկնաբանության մեջ։`

`Բոլորս համաձայնում ենք, որ մեղավոր ենք և բացասական ազդեցությունների ենք ենթարկվում մեղքի կողմից։ Ի՞նչ կերպ, ի՞նչ եղանակներով կարող է մեղքն ազդել Աստվածաշնչի՝ մեր ընթերցման վրա։ Այսինքն, ի՞նչ է մեղքն անում մեզ հետ, ինչը կարող է Աստծո Խոսքի սխալ մեկնաբանության պատճառ դառնալ։ Օրինակ, ինչպե՞ս կարող է Աստվածաշնչում դատապարտվող ինչ-որ բան անելու ցանկությունն ստիպել մեզ կարդալ և հասկանալ Աստվածաշունչը խեղաթյուրված կերպով։ Ուրիշ ի՞նչ կերպ, ի՞նչ ձևերով է մեղքը զտում Աստվածաշնչի՝ մեր մեկնաբանությունը։`

`Ինչպե՞ս կարող է աստվածաշնչյան ժամանակները և մշակույթը լավ հասկանալն օգնել մեզ ավելի լավ հասկանալ Սուրբ Գրքի որոշ հատվածներ։ Բերե՛ք որոշ օրինակներ։`