---
title:  Արարումը, մեղանչումը և խաչը
date:  21/05/2020
---

Աստվածաշունչը սերտ կապ է տրամադրում կատարյալ արարման, մեղանչման, խոստացված Մեսիայի և վերջնական փրկագնման միջև: Այս խոշոր իրադարձությունները դառնում են մարդկային ցեղի համար փրկության պատմության թեմայի հիմքը:

`Կարդացե՛ք Ծննդոց 1.31, Ծննդոց 2.15–17 և Ծննդոց 3.1–7 համարները։ Ի՞նչ պատահեց Աստծո կատարյալ Արարչագործության հետ։`

Աստված Իր արարումը հայտարարում է «շատ բարի» (Ծննդոց 1.31): «Այժմ արարումն ավարտված էր։ … Երկրի վրա ծաղկում էր Եդեմի պարտեզը։ Ադամին ու Եվային ազատ կերպով հասանելի էր կենաց ծառը։ Մեղքի ոչ մի բիծ, մահվան ոչ մի ստվեր չէր ապականում հիանալի արարչագործությունը»։ Էլեն Ուայթ, Նահապետներ և մարգարեներ, էջ 47։ Աստված զգուշացրել էր Ադամին ու Եվային, որ եթե ուտեն արգելված ծառից, ապա անկասկած կմեռնեն (Ծննդոց 2.15–17)։ Օձն իր խոսքն սկսեց հարցից, հետո լիովին հակասեց Աստծո ասածին. «Բնավ չեք մեռնի» (Ծննդոց 3.4)։ Սատանան Եվային մեծ գիտություն խոստացավ, և որ նա կլիներ Աստծո նման։ Ակնհայտորեն, Եվան նրան հավատաց։

`Ինչպե՞ս է Պողոսը հաստատում Ծննդոց 2.15–17 համարներում արված Աստծո հայտարարությունը։ Կարդացե՛ք Հռոմեացիս 5.12 և Հռոմեացիս 6.23 համարները։ Ինչպե՞ս են այս ուսմունքներն առնչվում աստվածաբանական էվոլյուցիայի հետ։`

Սուրբ Գրքում մենք տեսնում ենք, որ ավելի ուշ շրջանի գրողները հաստատում են ավելի վաղ գրողների պնդումները և տրամադրում են լրացուցիչ պատկերացումներ։ Հռոմեացիս 5–8-րդ գլուխներում Պողոսը գրում է մեղքի, ինչպես նաև փրկության գեղեցկության մասին. «Մեկ մարդի ձեռքով մեղքը մտավ աշխարհ, և այն մեղքով էլ մահը. և այսպես մահն ամեն մարդկանց վրա տարածվեց» (Հռոմեացիս 5.12): Սակայն էվոլյուցիայի տեսանկյունից մահը գոյություն է ունեցել մարդկությունից միլիոնավոր տարիներ առաջ։ Այս գաղափարը լուրջ հետևանքներ ունի մեղքի ծագման, խաչի վրա Քրիստոսի փոխարինող մահվան և փրկության ծրագրի մասին աստվածաշնչյան վարդապետությունների համար։ Եթե մահը կապված չէ մեղքի հետ, ապա մեղքի վարձքը մահը չէ (Հռոմեացիս 6.23), և Քրիստոսը մեր մեղքերի համար մեռնելու ոչ մի պատճառ չէր ունենա։ Այսպիսով, արարումը, մեղանչումը և խաչն անքակտելիորեն փոխկապակցված են։ Առաջին Ադամը կապված է վերջին Ադամին (Ա Կորնթացիս 15.45, 47): Դարվինյան էվոլյուցիային հավատալը, նույնիսկ եթե Աստծո մասին որոշակի գաղափար է ներառված գործընթացում, կքայքայի քրիստոնեության հիմքերը։