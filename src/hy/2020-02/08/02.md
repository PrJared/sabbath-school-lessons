---
title:  Սկզբումն էր …
date:  17/05/2020
---

`Կարդացե՛ք Ծննդոց 1.1 համարը։ Ի՞նչ խորը ճշմարտություններ են բացահայտված այստեղ։`

Աստվածաշունչն սկսվում է շատ վսեմ և խորիմաստ բառերով, որոնք պարզ են, սակայն միևնույն ժամանակ ուշադիր ուսումնասիրողի համար պարունակում են անսահման խորություն։ Իրականում, փիլիսոփայության մեծագույն հարցերն այն մասին, թե ով ենք մենք, ինչու ենք մենք այստեղ և ինչպես ենք հասել այստեղ, պատասխան են գտնում Աստվածաշնչի առաջին նախադասության մեջ։

Մենք գոյություն ունենք, որովհետև Աստված ստեղծեց մեզ որոշակի ժամանակ անցյալում։ Մենք ոչնչից չենք զարգացել, ոչ էլ պատահաբար ենք գոյության եկել՝ առանց որևէ հստակ նպատակի և առանց ծրագրավորված ուղղության, ինչպես սովորեցնում են մեր ծագման մասին ժամանակակից գիտական մոդելներից շատերը։ Դարվինյան էվոլյուցիոն տեսությունը հակասում է Աստվածաշնչին ամեն կերպ, և ոմանց կողմից այն Աստվածաշնչի հետ ներդաշնակեցնելն ստիպում է քրիստոնյաներին հիմար թվալ։

Մենք նաև ստեղծվել ենք Աստծո կողմից ժամանակի մեջ բացարձակ պահի՝ «սկզբում»։ Սա պետք է նշանակի, որ Աստված գոյություն է ունեցել այս «սկզբից» առաջ։ Այսինքն Աստված գոյություն է ունեցել ժամանակի ստեղծվելուց և «առավոտվա և երեկոյի» օրական շրջափուլով, ամիսներով և տարիներով արտահայտվելուց առաջ, և այս բոլորը նշանավորվում են արևի և լուսնի հետ աշխարհի ունեցած հարաբերություններով։ Այս բացարձակ սկիզբը կրկնվում և հաստատվում է Սուրբ Գրքի այլ հատվածներով, որոնք շարունակաբար վերահաստատում են Աստծո արարչագործական աշխատանքի բնույթն ու միջոցները (Հովհաննես 1.1–3)։

`Կարդացե՛ք Հովհաննես 1.1–3 և Եբրայեցիս 1.1, 2 համարները։ Ո՞վ էր արարչագործություն իրականացնողը։ Խորհե՛ք այն մասին, թե ինչ է նշանակում, որ Նա նաև մահացավ խաչի վրա։`

Աստվածաշունչը սովորեցնում է, որ Հիսուսն էր իրականացնում արարումը։ Աստվածաշունչն ասում է, որ «ամեն ինչ Նրանով եղավ, և առանց Նրա ոչինչ չեղավ, ինչ որ եղավ» (Հովհաննես 1.3)։ Հիսուսի միջոցով «Աստված … աշխարհն էլ արեց» (Եբրայեցիս 1.1, 2)։ Քանի որ ամեն ինչ ծագում է Հիսուսից սկզբում, մենք կարող ենք հույս փայփայել, որ վերջում Նա ավարտին կհասցնի այն, ինչ սկսել է, որովհետև Նա է «Ալֆան և Օմեգան», «Առաջինը և Վերջինը» (Հայտնություն 1.8, Հայտնություն 22.13)։

`Ի՞նչ փոփոխություն է մտցնում ձեր կյանք ձեզ հասու դարձած այն փաստը, որ դուք արարվել եք Աստծո կողմից։ Պատկերացրե՛ք, թե չեք հավատում դրան։ Ինչքանո՞վ կտարբերվեր ձեր վերաբերմունքը ձեր իսկ անձի և մյուսների նկատմամբ և ինչո՞ւ։`