---
title:  Արարումն ու ամուսնությունը
date:  20/05/2020
---

Վերջին տասնամյակը վկա է եղել վիթխարի փոփոխությունների, թե ինչպես են հասարակությունն ու կառավարությունները սահմանում ամուսնությունը։ Աշխարհի շատ ազգեր հավանության են արժանացրել նույնասեռ ամուսնությունները՝ անտեսելով նախկին օրենքները, որոնք պաշտպանել են ընտանիքի կառույցը, որի կենտրոնում գտնվում է մեկ տղամարդ և մեկ կին։ Սա աննախադեպ զարգացում է բազմաթիվ առումներով և նոր հարցեր է հարուցում ամուսնություն սահմանակարգի, եկեղեցու և պետության հարաբերությունների, ինչպես նաև ամուսնության և ընտանիքի սրբության վերաբերյալ, ինչպես սահմանված է Սուրբ Գրքում:

`Կարդացե՛ք Ծննդոց 1.26–28 և Ծննդոց 2.18, 21–24 համարները։ Ի՞նչ են մեզ սովորեցնում այս տեքստերն ամուսնության՝ Աստծո կատարելատիպի մասին։`

Վեցերորդ օրն Աստված հասնում է արարման գագաթնակետին՝ մարդկային ցեղի արարմանը։ Հետաքրքրաշարժ է, որ Ծննդոց 1.26 համարում առաջին անգամ Աստծո համար օգտագործվում է հոգնակի թիվ. «Մեր պատկերով և մեր նմանության պես մարդ շինենք»։ Երրորդության բոլոր Անձերը միմյանց հետ սիրառատ հարաբերություններով այժմ ստեղծում են աստվածայնորեն հաստատված մարդկային ամուսնական հարաբերություններն այստեղ՝ երկրի վրա։

«Աստծո պատկերով ստեղծեց նրան. արու և էգ ստեղծեց նրանց» (Ծննդոց 1.27): Ադամը հայտարարում է. «Սա հիմա ոսկր է իմ ոսկրից և մարմին է իմ մարմնից» (Ծննդոց 2.23) և անվանում է նրան «կին»։ Ամուսնությունը պահանջում է. «Մարդը կթողնի իր հայրը և իր մայրը, և կհարի իր կնոջը. և մեկ մարմին կլինեն» (Ծննդոց 2.24)։

Սուրբ Գիրքը միանշանակ և միակարծիք է այն հարցում, որ այս հարաբերությունը պետք է տեղի ունենա տղամարդու և կնոջ միջև, ովքեր իրենց հերթին սերվել են իրենց հորից և մորից՝ նույնպես տղամարդուց և կնոջից։ Այս գաղափարը հետագայում պարզաբանվում է երկրի առաջին ծնողներին տրված ցուցումներում. «Եվ Աստված օրհնեց նրանց և Աստված ասաց նրանց. Աճեք և շատացեք և լցրեք երկիրը և տիրեք նրան» (Ծննդոց 1.28): Հինգերորդ պատվիրանում զավակները պետք է պատվեն իրենց հորը և մորը (Ելից 20.12): Այս փոխհարաբերությունը կարող է տեղի ունենալ ոչ այլ կերպ, քան հետերոսեքսուալ զույգի միջև։

`Կարդացե՛ք Հիսուսի խոսքերը Մատթեոս 19.3–6 համարներում։ Ի՞նչ են դրանք մեզ սովորեցնում ամուսնության բնույթի և սրբության մասին։ Հիսուսի խոսքերի լույսի ներքո, նաև չմոռանալով Աստծո սերը համայն մարդկության նկատմամբ և այն փաստը, որ մենք բոլորս մեղավորներ ենք, ինչպե՞ս մենք պետք է ամուր և հավատարիմ կերպով կանգնենք ամուսնության աստվածաշնչյան սկզբունքների կողմը։`