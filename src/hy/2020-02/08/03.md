---
title:  Արարման օրերը
date:  18/05/2020
---

Վերջին տարիներին գրանցվել է միտում դիտարկել Արարման շաբաթը ոչ ուղիղ իմաստով, այլ որպես փոխաբերություն, առակ կամ նույնիսկ առասպել։ Այս միտումն առաջացել է էվոլյուցիոն տեսության հետևանքով, որը ենթադրում է երկար ու ձիգ դարեր Երկիր մոլորակի վրա կյանքի զարգացման համար։

Ի՞նչ է սովորեցնում Աստվածաշունչն այս թեմայի առնչությամբ։ Ինչո՞ւ պետք է Ծննդոց 1-ին գլխի «օրերը» հասկացվեն օրեր ուղղակի և ոչ թե փոխաբերական իմաստով։

`Կարդացե՛ք Ծննդոց 1.3–5 և Ելից 20.8–11 համարները։ Ինչպե՞ս է «օր» եզրույթն օգտագործվում այս համատեքստերում։`

Եբրայերեն «յոմ» - «օր» բառն արարման ողջ պատմության ընթացքում օգտագործվում է իր ուղիղ իմաստով։ Ծննդոցի արարման պատմության մեջ չկա ոչինչ, ինչը ցույց է տալիս, թե այստեղ խոսվում է այլ բանի մասին, քան այն, ինչը մենք այսօր հասկանում ենք որպես մեկ օր։ Իրականում, որոշ գիտնականներ, ովքեր չեն հավատում, թե «օր» բառն ուղիղ իմաստով է օգտագործված, այնուամենայնիվ կընդունեն այն փաստը, որ հեղինակի նպատակը եղել է նկարագրել բառացի օրեր։

Հետաքրքիր է, որ Աստված Ինքն այս անունն է որոշում ժամանակի առաջին միավորի համար (Ծննդոց 1.5): Յոմ կամ օր բառերը բնորոշվում են հետևյալ արտահայտությամբ. «Եվ իրիկուն և առավոտ եղավ» (Ծննդոց 1.5, 8 և այլն)։ Եզրույթն օգտագործվում է եզակի թվով, ոչ թե հոգնակիով՝ նկատի ունենալով մեկ օր։

Այսպիսով արարման յոթ օրերը պետք է հասկանալ որպես ժամանակի լիարժեք միավոր՝ ներկայացված քանակական թվականով էչադ («մեկ»), որին հետևում են դասական թվականներ (երկրորդ, երրորդ, չորրորդ, և այլն)։ Այս օրինակը մատնացույց է անում օրերի հաջորդական հերթականությունը, որոնց գագաթնակետը յոթերորդ օրն է։ Եզրույթների կիրառումը կամ պատմողական ոճը ոչ մի կերպ չեն ակնարկում, որ այս օրերի միջև պետք է ժամանակահատվածներ լինեն։ Արարման այս յոթ օրերն իսկապես յոթ օր են, ինչպես մենք ընկալում ենք «օր» գաղափարն այսօր։

Բացի այդ, օրվա բառացի բնույթը համարվում է ինքնին հասկանալի, երբ Աստված սեփական մատով գրեց չորրորդ պատվիրանը՝ մատնանշելով, որ յոթերորդ օր շաբաթի համար հիմք կծառայի արարման շաբաթվա բառացի յոթ օրերի հերթականությունը։

`Ծննդոց գրքում նկարագրվող Արարչագործությունը միակը չէ Աստվածաշնչում։ Կա նաև վերաարարում, որը տեղի է ունենալու երկրորդ գալուստի ժամանակ, երբ Աստված մահկանացու վիճակը կփոխարինի անմահությամբ «մի ակնթարթում հետին փողի ժամանակ» (Ա Կորնթացիս 15.52): Եթե Աստված սա կարող է անել ակնթարթորեն վերաարարման ժամանակ, ապա ինչո՞ւ Նա պետք է օգտագործեր միլիարդավոր տարիներ առաջին արարման համար, ինչպես սովորեցնում է աստվածաբանական էվոլյուցիան։`