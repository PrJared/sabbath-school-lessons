---
title:  Գրքերը և դրանց լուրը
date:  14/05/2020
---

Աստվածաշնչում ամենամեծ միավորները Գրքերն են։ Աստվածաշնչյան Գրքերը գրվել են տարբեր նպատակներով և տարբեր պայմաններում։ Որոշ գրքեր ծառայել են որպես մարգարեական լուրեր, մյուսները եղել են բանաքաղություններ, ինչպես, օրինակ, Սաղմոսները։ Կան նաև պատմական գրքեր, ինչպիսիք են Գ և Դ Թագավորաց գրքերը, ինչպես նաև տարբեր եկեղեցիների ուղղված նամակներ, ինչպիսիք են Պողոսի և այլոց կողմից գրված նամակները։

Երբ փորձում ենք հասկանալ գրքի իմաստն ու լուրը, կարևոր է սկսել հեղինակությունից և պայմաններից, որոնցում գիրքը գրվել է։ Աստվածաշնչի շատ գրքեր ունեն նշանակված հեղինակներ։ Հին Կտակարանի առաջին հինգ գրքերը նշվում են որպես Մովսեսի կողմից հեղինակված (Հեսու 8.31, 32, Գ Թագավորաց 2.3, Դ Թագավորաց 14.6, 21.8, Եզրաս 6.18, Նեեմիա 13.1, Դանիել 9.11–13, Մաղաքիա 4.4)։ Այս փաստը հաստատում են Հիսուսը (Մարկոս 12.26, Հովհաննես 5.46, 47, Հովհաննես 7.19) և առաքյալները (Գործք առաքելոց 3.22, Հռոմեացիս 10.5): Կան դեպքեր, երբ աստվածաշնչյան որոշ հեղինակներ նշված չեն (օրինակ՝ նշված չեն Եսթեր և Հռութ գրքերի հեղինակները, ինչպես նաև պատմական գրքերից շատերի հեղինակները, ինչպիսիք են Թագավորաց և Մնացորդաց գրքերը):

`Կարդացե՛ք Ծննդոց 15.1–5 և Ծննդոց 22.17, 18 համարները։ Ի՞նչ նշանակություն ունի մեզ համար այն փաստը, որ Մովսեսը գրել է Ծննդոց գիրքը։`

Ելից գրքից մինչև Երկրորդ Օրինաց գիրքը գրել է Մովսեսը, իհարկե, Եգիպտոսից դուրս գալուց հետո։ Սակայն, քանի որ Ծննդոցն անկյունաքարային դեր ունի Արարումից մինչև նահապետական դարաշրջան Աստծո գործերի մասին պատմության հարցում, տրամաբանական է, որ այն գրվել է Եգիպտոսից դուրս գալուց առաջ։

«Տարիներն անցնում էին, և նա (Մովսեսը) իր հոտերի հետ թափառում էր մեկուսի վայրերում՝ խորհելով իր ժողովրդի ճնշված վիճակի մասին: Նա վերհիշեց իր հայրերի համար արած Աստծո գործերը և այն խոստումները, որոնք ընտրված ազգի ժառանգությունն էին, և Իսրայելի համար նրա աղոթքները վեր էին բարձրանում զօր ու գիշեր։ Երկնային հրեշտակներն իրենց լույսն էին տարածում նրա շուրջը։ Այստեղ, Սուրբ Հոգու ներշնչանքով, նա գրեց Ծննդոց գիրքը»։ Էլեն Ուայթ, Նահապետներ և մարգարեներ, էջ 251։

Ծննդոց գիրքը մեզ պատմում է ոչ միայն մեր ծագման, այլև փրկության պատմության կամ այն ճանապարհի մասին, որի միջոցով Աստված փրկագնելու է ընկած մարդկությունը։ Այս ծրագիրն ավելի ակնհայտ է դառնում այն ուխտով, որն Աստված կապում է Աբրահամի հետ, որում Աստված Աբրահամին խոստանում է նրանով մեծ ազգ հաստատել «երկնքի աստղերի և ծովեզերքում լինող ավազի պես» շատ սերունդներից (Ծննդոց 22.17):

`Ուրիշ ի՞նչ մեծ ճշմարտություններ ենք մենք սովորել Ծննդոց գրքի միջոցով, ճշմարտություններ, որոնց մասին այլապես կարող էինք չիմանալ։ Ի՞նչ է սա մեզ ուսուցանում այն մասին, թե որքան կարևոր է Աստծո Խոսքը մեր հավատի համար։`