---
title:  Տեքստեր և համատեքստեր
date:  13/05/2020
---

Սուրբ Գրքում բառերը միշտ ներկայացված են որևէ համատեքստում։ Դրանք հանդես չեն գալիս ինքնուրույն։ Բառն ունի անմիջական համատեքստ նախադասության մեջ, և սկզբում հենց այս միավորն է, որը պետք է հասկանալ։ Հետո կա ամբողջ միավորի ավելի լայն համատեքստ, որում և ի հայտ է գալիս նախադասությունը։ Սա կարող է լինել գրվածքի բաժին, գլուխ կամ գլուխների հերթականություն։ Կարևոր է ըստ հնարավորին լավ հասկանալ բառերի և նախադասությունների համատեքստը՝ սխալ եզրահանգումների չգալու համար։

`Համեմատե՛ք Ծննդոց 1.27 համարը Ծննդոց 2.7 համարի հետ։ Հետո կարդացե՛ք Ծննդոց 2.15–23 համարները։ Այս տարբեր տեքստերից և համատեքստերից ինչպե՞ս կարող ենք հասկանալ եբրայերեն «ադամ»՝ «մարդ» բառի նշանակությունը։`

Մենք արդեն տեսանք, որ Ծննդոց 1.27 համարի «բարա» եզրույթի կրկնությունն ընդգծում է մարդու արարումը։ Այժմ մենք տեսնում ենք, որ այս համարի համատեքստում մարդը ներկայացվում է որպես «արու և էգ»։ Սա նշանակում է, որ եբրայերեն «ադամ» եզրույթն այս հատվածում հարկավոր է հասկանալ որպես հղում ընդհանուր առմամբ մարդկությանը կամ մարդկային ցեղին։

Այդուհանդերձ, Ծննդոց 2.7 համարում միևնույն «ադամ» եզրույթն օգտագործվում է մատնանշելու Ադամի արարումը «հողի» փոշուց (եբրայերեն ադամահ. նկատե՛ք բառախաղը)։ Այստեղ հղումն արվում է միայն տղամարդուն՝ Ադամին, քանի որ Եվան արարվում է ավելի ուշ և միանգամայն այլ եղանակով։ Ուստի, յուրաքանչյուր հատվածում, նույնիսկ երկու գլուխների համատեքստում, մենք տեսնում ենք «ադամ» բառի բացատրությունը որպես «մարդկություն» (Ծննդոց 1.27) և որպես Ադամ մարդ (Ծննդոց 2.7): Այն փաստը, որ Ադամը մարդ է, հետագայում հաստատվում է ծագումնաբանության մեջ (Ծննդոց 5.1–5, Ա Մնացորդաց 1.1, Ղուկաս 3.38), ինչպես նաև Հիսուսին վկայակոչելիս, Ով դարձավ «երկրորդ Ադամ» (Հռոմեացիս 5.12–14)։

Ինչպես «Ադամ» բառն է հանդիպում որոշակի տեքստում, այնպես էլ Ադամի և Եվայի արարման համատեքստն է հանդիպում Արարման մասին ավելի մեծ պատմության մեջ, որը երևում է Ծննդոց 1-ին և 2-րդ գլուխներում։ Ահա սա է նշանակում ավելի լայն միավոր։ Միավորը մեկնաբանողին տեղեկացնում է լրացուցիչ թեմաների, գաղափարների և զարգացումների մասին։ Ծննդոց 2.4–25 համարները երբեմն անվանում են արարման երկրորդ պատմություն, սակայն իրականում շեշտադրման տարբերություն կա (տե՛ս հաջորդ շաբաթ)։ Երկու պատմություններում էլ, սակայն, մեզ ցույց է տրվում մարդկության վերջնական ծագումը։

`Ինչպես տեսնում ենք, տղամարդիկ և կանայք՝ մարդկությունը, Աստծո ուղղակի արարման արդյունք են։ Ի՞նչ է սա մեզ ասում այն մասին, թե իրապես որքան հիմար է «այս աշխարհի իմաստությունը» (Ա Կորնթացիս 1.20), երբ սովորեցնում է, թե մենք առաջացել ենք պատահականության արդյունքում։`