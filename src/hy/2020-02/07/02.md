---
title:  Հասկանալով Սուրբ Գրքերը
date:  10/05/2020
---

`Կարդացե՛ք Բ Տիմոթեոս 3.16, 17 համարները։ Ի՞նչ նպատակով է մեզ տրվել Աստվածաշունչը։`

Աստվածաշունչը գրվել է որպես պատմության ընթացքում Աստծո գործերի, ընկած մարդկային ցեղը փրկագնելու Նրա ծրագրի վկա, ինչպես նաև ամեն ճշմարտությունը մեզ սովորեցնելու համար։ Տերն ընտրեց սա անել մարդկային լեզվով՝ Իր մտքերն ու գաղափարները տեսանելի դարձնելով մարդկային բառերի միջոցով։ Իսրայելի որդիներին Եգիպտոսից փրկելիս Աստված ընտրեց հատուկ ազգ՝ Իր լուրը բոլոր ժողովուրդներին փոխանցելու համար։ Նա թույլ տվեց այդ ազգին հաղորդել Իր Խոսքն իրենց լեզվով՝ եբրայերեն (իսկ որոշ մասեր՝ արամեերեն՝ եբրայերենին առնչվող լեզվով)։

Հունական մշակույթի վերելքը նոր հնարավորություններ բերեց՝ թույլ տալով, որ Նոր Կտակարանը տարածվի հունարենով, որն այն ժամանակ համընդհանուր լեզու էր և լայն տարածում ուներ աշխարհի այդ մասում (իրականում, կար նաև Հին Կտակարանի հունարեն թարգմանություն)։ Այս «համընդհանուր» լեզուն Քրիստոսի մահից հետո հնարավորություն տվեց առաքյալներին և վաղ եկեղեցուն մի նոր ավետարանչական եռանդով տարածել լուրը հեռու և մոտիկ տեղերում։ Հետագայում, Հովհաննես առաքյալը «վկայեց Աստծո խոսքին և Հիսուս Քրիստոսի վկայությանը, որ տեսավ» (Հայտնություն 1.2): Այս կերպ Աստվածաշունչը մատնացույց է անում այս ներշնչված «վկայի» և «վկայության» ժառանգորդությունը Սուրբ Գրքի առաջին հեղինակից մինչև վերջինը։

`Կարդացե՛ք Երկրորդ Օրինաց 32.46, 47 համարները։ Ինչո՞ւ էր Իսրայելի որդիների համար այդքան կարևոր հնազանդվել «այս օրենքի ամեն խոսքերին» (Երկրորդ Օրինաց 32.46)՝ Թորային կամ «ցուցմանը»։ Ինչպե՞ս ենք Աստծո Խոսքով «երկայնակյաց» լինում։ Ի՞նչ կարող է դա նշանակել մեր օրերում։`

Որոշ մարդիկ ոչ միայն ունեն Աստվածաշունչն իրենց մայրենի լեզվով, այլ այն ունի իրենց մայրենի լեզվով թարգմանության մի քանի տարբերակ։ Որոշ մարդիկ, հնարավոր է, ունեն թարգմանության ընդամենը մեկ տարբերակ։ Սակայն, անկախ նրանից, թե ձեր մայրենի լեզվով թարգմանության քանի տարբերակ կա, կարևորն այն է, որ դրան վերաբերվեք որպես Աստծո Խոսքի և, ինչն ամենակարևորն է, հնազանդվեք այն ամենին, ինչ դա սովորեցնում է։

`Ինչո՞ւ երբեք «դատարկ բան չէ» (Երկրորդ Օրինաց 32.47) Աստծո Խոսքին հնազանդվելը, ինչպես նաև այն մեր երեխաներին սովորեցնելը։`