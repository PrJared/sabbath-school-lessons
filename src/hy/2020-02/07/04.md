---
title:  Կրկնությունը, բառերի օրինակները և իմաստը
date:  12/05/2020
---

Եբրայական մտածողության համաձայն՝ կան շատ ձևեր՝ արտահայտելու այն գաղափարները, որոնք ամրապնդում են իմաստը և շեշտադրում գաղափարի կարևորությունը։ Ի տարբերություն եվրոպական լեզուների՝ եբրայերենում (բնօրինակ) չկան կետադրական նշաններ, ուստի լեզվի կառույցը մշակել է այլ ձևեր նմանատիպ գաղափարներն արտահայտելու համար։

`Կարդացե՛ք Ծննդոց 1.26, 27 և Եսայիա 6.1–3 համարները։ Ո՞ր բառերն են կրկնվում այս տեքստերում։ Ինչպե՞ս են այս կրկնվող բառերն ընդգծվում տարբեր գաղափարներով, որոնք ներկայացվում են կրկնության միջոցով։`

Եբրայերեն գրողի համար Աստծո որոշակի հատկանիշ շեշտադրելու ձև էր հանդիսանում այն երեք անգամ կրկնելը։ Քանի որ արարման պատմությունն Աստծո արարչագործության գագաթնակետն է, տեքստն ընդգծում է արարված մարդկության եզակի կարևորությունը։ «Բարա» - «արարել» եզրույթը որպես ենթակա միշտ ընդունում է միայն Աստծուն։ Սա նշանակում է, որ միայն Աստված ունի զորություն արարելու առանց նախապես գոյություն ունեցող նյութի։ Այստեղ տեքստը նկարագրում է մարդու արարումը. «Եվ Աստված ստեղծեց մարդը Իր պատկերով. Աստծո պատկերով ստեղծեց նրան. արու և էգ ստեղծեց նրանց» (Ծննդոց 1.27)։ Նկատե՛ք «ստեղծել» բառի եռակի կրկնությունը։ Այս կերպ Մովսեսը շեշտադրում է, որ մարդ արարածն ստեղծվել է Աստծո կողմից, և որ նա ստեղծվել է նաև Աստծո պատկերով։ Նա ընդգծում է հենց այս ճշմարտությունները։

Եսայիայի տեսիլքի և կանչվելու ժամանակ սերովբեն կրկնում է սուրբ բառը. «Սուրբ, Սուրբ, Սուրբ է Զորաց Տերը» (Եսայիա 6.3): Այստեղ շեշտադրվում է սքանչելի Աստծո սրբությունը, Ում ներկայությունը լցնում է տաճարը։ Այս սրբությունը մենք տեսնում ենք նաև Եսայիայի բառերի միջոցով, երբ նա կանգնած է Ամենակարողի ներկայության մեջ. «Վա՜յ ինձ, որովհետև կորած եմ» (Եսայիա 6.5): Նույնիսկ Եսայիայի պես մարգարեն, հանդիպելով Աստծո բնավորությանն ու սրբությանը, կծկվեց իր սեփական անարժանությունից։ Այսպիսով, նույնիսկ այստեղ, մարդկային մեղավորության և Փրկչի կարիք ունենալու մասին Պողոսի բացատրությունից շատ տարիներ առաջ (Հռոմեացիս 1–3), տեսնում ենք, որ Աստվածաշունչն արտահայտում է մարդկության ընկած բնությունը, նույնիսկ այնպիսի «լավ» մարդու մեջ, ինչպիսին էր Եսայիան։

Դանիելի գրքի 3-րդ գլխում մենք տեսնում ենք «այն արձանը, որը Նաբուգոդոնոսոր թագավորը կանգնացրեց» արտահայտության կրկնություն (փոքր տարբերություններով) (Դանիել 3.1, 2, 3, 5, 7, 12, 14, 15, 18)։ Այս արտահայտությունը կամ դրա փոփոխված ձևերը գլխում կրկնվում են 10 անգամ՝ հակադրելու Նաբուգոդոնոսորի գործողություններն՝ ուղղված այն արձանի դեմ, որի մասին Աստված հայտնեց նրան Դանիելի միջոցով (Դանիել 2.31–45)։ Այստեղ շեշտադրվում է մարդ արարածի փափագը դարձնել իրեն աստված, ում կպաշտեն՝ հակառակ միակ ճշմարիտ Աստծո, միակին, Ով արժանի է երկրպագության։