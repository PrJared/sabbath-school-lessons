---
title:  Լեզուն, տեքստը եվ համատեքստը
date:  09/05/2020
---

### Այս շաբաթվա ուսումնասիրության համար կարդացե՛ք.
Երկրորդ Օրինաց 32.46, 47, Գ Թագավորաց 3.6, Թվոց 6.24–26, Ծննդոց 1.26, 27, Ծննդոց 2.15–23, 15.1–5:

> <p>Հիշելու համարը.<p>
> «Առեք այս օրենքի գիրքը և դրեք նրան ձեր Եհովա Աստծո ուխտի տապանակի մոտ, որ նա քեզ դեմ վկայություն լինի այնտեղ» (Երկրորդ Օրինաց 31.26):

Աշխարհի մոտ 8 միլիարդ կազմող բնակչությունը խոսում է ավելի քան 6000 լեզուներով։ Աստվածաշունչն ամբողջությամբ թարգմանվել է ավելի քան 600 լեզուներով, իսկ միայն Նոր Կտակարանը կամ դրա որոշ մասեր նաև թարգմանվել են ավելի քան 2500 այլ լեզուներով։ Սա, իսկապես որ, լեզուների շատ մեծ քանակություն է։ Սակայն, միևնույն ժամանակ, այն շարունակում է մնալ աշխարհին հայտնի լեզուների կեսից քիչը։

Հաշվարկվել է, որ աշխարհի բնակչության 1.5 միլիարդը չունի Աստվածաշնչի ոչ մի մասի թարգմանություն իր մայրենի լեզվով։ Թեև դեռևս շատ գործ կա անելու, աստվածաշնչյան ընկերությունների ջանքերը թույլ են տվել, որ 6 միլիարդ մարդ Աստվածաշունչը կարդալու հնարավորություն ունենա։

Եվ ինչպիսի՜ օրհնություն է լինել նրանց շարքերում, ովքեր ունեն Աստվածաշունչն իրենց մայրենի լեզվով։ Մենք հաճախ ենք դա ընդունում այնպես, կարծես հենց այդպես էլ պետք է լիներ՝ մոռանալով, որ ոչ միայն շատերը չունեն Աստվածաշունչ, այլև Եվրոպայում դարեր շարունակ այն դիտմամբ հեռու է պահվել մարդկանց լայն զանգվածներից։ Տպագրության և Ռեֆորմացիայի շնորհիվ այդ իրականությունը փոխվեց։ Նրանք, ովքեր իսկապես ունեն Աստվածաշունչը, շարունակում են փնտրտուքները՝ գտնելու, թե ինչպես մենք կարող ենք, լցված Հոգով, սովորել ուսումնասիրել Խոսքը և ճանաչել դրա էջերում հայտնված Տիրոջը: