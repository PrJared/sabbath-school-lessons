---
title:  Ավանդույթ
date:  19/04/2020
---

Ավանդույթն ինքնին վատ բան չէ։ Այն մեր առօրյա կյանքում ի հայտ եկող կրկնվող գործողություններին որոշակի ռիթմ ու կառուցվածք է տալիս։ Այն օգնում է մեզ կապված մնալ մեր արմատներին։ Ուստի և զարմանալի չէ, որ ավանդույթը կարևոր դեր է խաղում նաև կրոնում։ Սակայն այն իր մեջ պարունակում է նաև որոշ վտանգներ։

`Ի՞նչ են մեզ սովորեցնում Մարկոս 7.1–13 համարներն այն մասին, թե ինչպես էր Հիսուսը վերաբերվում որոշ մարդկային ավանդույթների Իր օրերում։`

Այն ավանդույթը, որին բախվեց Հիսուսը, հրեական համայնքում մեծ խնամքով և ուշադրությամբ փոխանցվում էր ուսուցչից աշակերտին։ Հիսուսի ժամանակներում այն իր դիրքն էր գրավել Սուրբ Գրքի կողքին։ Այդուհանդերձ, ավանդույթն ունի երկար ժամանակահատվածի ընթացքում ավելի ու ավելի շատ մանրամասներ և տեսանկյուններ կուտակելու միտում, որոնք ի սկզբանե չեն կազմել Աստծո Խոսքի և ծրագրի մաս։ Մարդկային այս ավանդույթները թեև առաջ են տարվում հարգված «ծերերի» (տե՛ս Մարկոս 7.3, 5)՝ հրեական համայնքի հոգևոր առաջնորդների կողմից, հավասարազոր չեն Աստծո պատվիրաններին (տե՛ս Մարկոս 7.8, 9): Դրանք մարդկային ավանդույթներ էին և ի վերջո մարդկանց հասցրին այնտեղ, որտեղ նրանք «Աստծո խոսքն անարգում» էին (Մարկոս 7.13):

`Կարդացե՛ք Ա Կորնթացիս 11.2 և Բ Թեսաղոնիկեցիս 3.6 համարները։ Ինչպե՞ս ենք տարբերակում Աստծո Խոսքն ու մարդկային ավանդույթները։ Ինչո՞ւ է այդքան կարևոր, որ մենք այդ տարբերակումն անենք։`

Աստծո կենդանի Խոսքը մեր մեջ դնում է դրա նկատմամբ հարգալից և հավատարիմ դիրքորոշում։ Այս հավատարմությունը ծնում է որոշակի ավանդույթ։ Այդուհանդերձ, մեր հավատարմությունը միշտ պետք է նվիրված լինի կենդանի Աստծուն, Ով Իր կամքը հայտնել է Աստծո գրավոր Խոսքում։ Այդ իսկ պատճառով, Աստվածաշունչն ունի եզակի դեր, որով և դուրս է մղում մարդկային բոլոր ավանդույթները։ Աստվածաշունչը վեր է բոլոր, նույնիսկ բարի ավանդույթներից։ Այն ավանդույթները, որոնք ծնունդ են առնում Աստծո և Նրա Խոսքի հետ մեր ունեցած փորձառությունից, մշտապես պետք է ստուգվեն Սուրբ Գրքի չափիչ գավազանով։

`Մենք՝ որպես եկեղեցի, ինչե՞ր ենք անում, որոնք կարող են պիտակավորվել որպես «ավանդույթներ»։ Ինչո՞ւ է մշտապես կարևոր դրանք աստվածաշնչյան ուսմունքներից տարբերակելը։ Շաբաթ օրը քննարկե՛ք ձեր պատասխանը դասարանում։`