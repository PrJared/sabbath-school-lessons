---
title:  Աստվածաշունչը
date:  23/04/2020
---

Սուրբ Հոգին, Ով բացահայտել և ներշնչել է Աստվածաշնչի բովանդակությունը մարդկանց, երբեք մեզ չի առաջնորդի Աստծո Խոսքին հակառակ և չի շեղի դրանից։ Յոթերորդ օրվա ադվենտիստների համար Աստվածաշունչն ունի ավելի բարձր հեղինակություն, քան մարդկային ավանդույթը, փորձառությունը, բանականությունը կամ մշակույթը։ Աստվածաշունչն է այն միակ չափանիշը, որով մնացած ամեն ինչ պետք է ստուգվի։

`Կարդացե՛ք Հովհաննես 5.46, 47 և Հովհաննես 7.38 համարները։ Հիսուս Քրիստոսի համար ո՞րն էր հոգևոր հարցերի ընկալման հիմնական աղբյուրը։ Ինչպե՞ս է Աստվածաշունչը հաստատում, որ Հիսուսն է իրական Մեսիան։`

Որոշ մարդիկ հայտարարում են, թե Սուրբ Հոգուց հատուկ «հայտնություններ» և ցուցումներ են ստացել, սակայն դրանք հակասում են Աստվածաշնչում տրված պարզ ու հստակ լուրերին։ Ըստ այս մարդկանց՝ Սուրբ Հոգին ունի ավելի մեծ հեղինակություն, քան Աստծո Խոսքը։ Բոլոր այն մարդիկ, ովքեր նսեմացնում են Աստծո գրավոր և ներշնչված Խոսքը և շրջանցում են դրա պարզ լուրը, քայլում են վտանգավոր ճանապարհով և չեն հետևում Աստծո Հոգու առաջնորդությանը։ Աստվածաշունչը մեր միակ հոգևոր պաշտպանն է։ Միայն Աստվածաշունչն է արժանահավատ չափանիշ հավատին ու կրոնին վերաբերող բոլոր հարցերում։

«Սուրբ Հոգին Աստվածաշնչի միջոցով խոսում է մտքի հետ և ճշմարտությունը դրոշմում է սրտում: Բացահայտելով կեղծիքը՝ այդպես Նա դուրս է նետում այն հոգուց: Աստծո Խոսքի միջոցով գործող ճշմարտության Հոգով է հենց, որ Քրիստոսը դեպի Իրեն է քաշում Իր ընտրյալ ժողովրդին»։ Էլեն Ուայթ, Դարերի փափագը, էջ 671։

Սուրբ Հոգին երբեք չպետք է ընդունվի որպես Աստծո Խոսքի փոխարինող։ Ընդհակառակը, Նա աշխատում է Աստվածաշնչի հետ ներդաշնակ և դրա միջոցով, որպեսզի մեզ մոտեցնի Քրիստոսին՝ դարձնելով Աստվածաշունչը վավերական աստվածաշնչյան հոգևորության միակ չափանիշը։ Աստվածաշունչը տրամադրում է առողջ վարդապետություն (տե՛ս Ա Տիմոթեոս 4.6) և որպես Աստծո Խոսք՝ այն արժանահավատ է և արժանի է լիարժեք ընդունելության։ Մեզ հանձնարարված չէ քննադատել Սուրբ Գիրքը։ Ընդհակառակը, այդ Աստծո Խոսքին է տրված իրավունք և իշխանություն դատելու մեզ և մեր մտածողությունը։ Ի վերջո, այն Իր՝ Աստծո գրավոր Խոսքն է։

`Ինչո՞ւ է Աստվածաշունչն ավելի ապահով ուղեցույց հոգևոր հարցերում, քան սուբյեկտիվ տպավորությունները։ Որո՞նք են հետևանքները, երբ մենք չենք ընդունում Աստվածաշունչը որպես չափանիշ, որով պետք է չափենք բոլոր վարդապետությունները և նույնիսկ մեր հոգևոր փորձառությունները։ Եթե անձնական հայտնությունները լինեին վերջնական խոսքը հոգևոր հարցերում, ինչո՞ւ դա կհանգեցներ ոչ այլ ինչի, քան քաոսի և սխալների։`