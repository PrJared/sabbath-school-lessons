---
title:  Բանականություն
date:  22/04/2020
---

`Կարդացե՛ք Բ Կորնթացիս 10.5, 6, Առակաց 1.7 և Առակաց 9.10 համարները։ Մեր մտքերով Քրիստոսին հնազանդվելն ինչո՞ւ է այդքան կարևոր։ Ինչո՞ւ է Տիրոջ երկյուղն իմաստության սկիզբը։`

Աստված մեզ տվել է մտածելու և ողջամիտ դատողության ունակություն։ Յուրաքանչյուր մարդկային գործողություն և յուրաքանչյուր աստվածաբանական փաստարկ ենթադրում է մեր մտածելու և եզրահանգումներ անելու ունակությունը։ Մենք չենք խրախուսում անողջամիտ հավատը։ 18-րդ դարի Լուսավորության դարաշրջանի արդյունքում, այնուամենայնիվ, մարդկային ողջամտությունն ստացավ նոր և գերիշխող դեր, հատկապես արևմտյան հասարակության մեջ, որը շատ ավելի մեծ էր, քան մտածելու և ճիշտ եզրակացությունների հասնելու մեր կարողությունը:

Հակառակ այն գաղափարի, թե մեր ողջ գիտելիքները հիմնված են զգայական փորձառության վրա, մեկ այլ տեսակետ մարդկային բանականությունը համարում է գիտության գլխավոր աղբյուր։ Ռացիոնալիզմ կոչվող այս տեսակետը կողմ է այն գաղափարին, որ ճշմարտությունն զգայական չէ, այլ մտավոր, և որ այն բխում է բանականությունից։ Այլ խոսքերով, գոյություն ունեն որոշակի ճշմարտություններ, և միմիայն մեր բանականությունը կարող է ուղղակիորեն ընկալել դրանք։ Այս մոտեցումը մարդկային բանականությունը դարձնում է ճշմարտության չափանիշ և նորմ։ Բանականությունը դարձավ նոր հեղինակություն, որի առջև մնացած ամեն ինչ պետք է խոնարհվեր, ներառյալ եկեղեցու հեղինակությունը և, ինչն ավելի ողբերգական է, նույնիսկ Աստվածաշնչի հեղինակությունը որպես Աստծո Խոսք։ Այն ամենը, ինչ ինքնին ակնհայտ չէր մարդկային բանականության համար, անտեսվեց, և դրա օրինականությունը կասկածի տակ դրվեց։ Այս դիրքորոշումն ազդեց Սուրբ Գրքի շատ մասերի վրա։ Աստծո բոլոր հրաշքներն ու գերբնական գործերը, ինչպիսիք են Հիսուսի մարմնապես հարություն առնելը, կույսի հղանալը կամ վեց օր տևած Արարումը, որոնք ընդամենը մի քանիսն են օրինակներից, այլևս չէին դիտարկվում ճշմարիտ և արժանահավատ։

Ճշմարտությունն այն է, որ մենք պետք է հիշենք, որ նույնիսկ մեր դատողությունն է կրում մեղքի ազդեցությունը և կարիք ունի տարվելու Քրիստոսի իշխանության ներքո։ Մարդ արարածի ընկալումը մթագնած է, նա օտարացած է Աստծուց (Եփեսացիս 4.18): Մեզ անհրաժեշտ է լուսավորվել Աստծո Խոսքով։ Ավելին, այն փաստը, որ Աստված մեր Արարիչն է, մատնացույց է անում, որ, աստվածաշնչյան լեզվով արտահայտված, մեր մարդկային դատողությունը չի ստեղծվել որպես մի բան, որը կարող է գործել Աստծուց անկախ կամ առանձին։ Ավելի շուտ «իմաստության սկիզբը Տիրոջ երկյուղն է» (Առակաց 9.10, համեմատե՛ք Առակաց 1.7 հետ): Մենք կարող ենք ճիշտ դատել, երբ միայն որպես մեր կյանքի գերագույն արժեք ենք ընդունում Աստծո գրավոր Խոսքում մարմնավորված Աստծո հայտնությունը և պատրաստակամ ենք հետևելու նրան, ինչ գրված է Աստվածաշնչում։

`Դարեր առաջ Միացյալ Նահանգների նախագահ Թոմաս Ջեֆերսոնը կազմեց Նոր Կտակարանի իր տարբերակը՝ կտրել-դուրս հանելով բոլոր այն հատվածները, որոնք, իր կարծիքով, հակասում էին ողջամտությանը։ Դուրս մնացին Հիսուսի համարյա բոլոր հրաշքները, այդ թվում նաև Նրա հարությունը։ Հենց միայն այս փաստն ի՞նչ պետք է սովորեցնի մեզ ճշմարտության ընկալման մարդկային ողջամտության սահմանափակության մասին։`