---
title:  Մշակույթ
date:  21/04/2020
---

Մենք բոլորս պատկանում ենք կամ կազմում ենք որոշակի մշակույթի կամ մշակույթների մաս։ Մենք նաև կրում ենք այդ մշակույթի ազդեցությունը և ձևավորվում դրանով։ Մեզանից ոչ ոք դրանից խույս տալ չի կարող։ Եվ իսկապես, խորհե՛ք, թե Հին Կտակարանում որքան շատ են ներկայացված հին Իսրայելի՝ իրեն շրջապատող մշակույթներով ապականվելու պատմությունները։ Ի՞նչն է ստիպում մեզ կարծել, թե մենք այսօր նրանցից տարբեր կամ ավելի լավն ենք։

Աստծո Խոսքը ևս տրվել է հատուկ մշակույթում, թեև այն սահմանափակված չէ այդ մի մշակույթով։ Մինչ մշակութային գործոններն անխուսափելիորեն ազդում են Աստվածաշնչի մեր ընկալման վրա, մենք չպետք է մոռանանք, որ Աստվածաշունչը դուրս է գալիս էթնիկականի, տիրակալության և սոցիալական կարգավիճակի հաստատված մշակութային կարգերի շրջանակներից։ Սա պատճառներից մեկն է, թե ինչու է Աստվածաշունչը վեր ցանկացած մարդկային մշակույթից և ինչպես է, որ նույնիսկ ունակ է վերափոխելու և ուղղելու ցանկացած մշակույթում առկա մեղավոր տարրերը։

`Կարդացե՛ք Ա Հովհաննես 2.15–17 համարները։ Ի՞նչ նկատի ունի Հովհաննեսը, երբ ասում է, որ մենք չպետք է սիրենք աշխարհի բաները։ Ինչպե՞ս կարող ենք ապրել աշխարհում և, այնուամենայնիվ, չունենալ աշխարհային մտածելակերպ։`

Մշակույթը, ինչպես Աստծո արարչագործության ցանկացած այլ տեսանկյուն, կրել է մեղքի ազդեցությունը։ Հետևաբար, այն նույնպես Աստծո քննության առարկա է։ Այո, մեր մշակույթի որոշակի տեսանկյուններ կարող են հիանալի կերպով ներդաշնակվել մեր հավատի հետ, սակայն մենք պետք է միշտ շատ զգույշ լինենք և այդ երկուսն իրարից տարանջատենք։ Իդեալական տարբերակում, անհրաժեշտության դեպքում, աստվածաշնչյան հավատը պետք է մարտահրավեր նետի գոյություն ունեցող մշակույթին և ստեղծի հակամշակույթ, որը հավատարիմ է Աստծո Խոսքին: Քանի դեռ մեր մեջ խարսխված չէ այն, ինչը գալիս է ի վերուստ, մենք շատ շուտ տեղի կտանք մեզ շրջապատող իրողություններին։

Էլեն Ուայթը տալիս է հետևյալ պատկերացումը. «Քրիստոսի հետևորդները պետք է առանձնացած լինեն աշխարհից իրենց սկզբունքներով և հետաքրքրություններով, սակայն չպետք է մեկուսանան աշխարհից։ Փրկիչը մշտապես մարդկանց մեջ էր՝ ոչ թե խրախուսելու նրանց այն ամենի մեջ, ինչը չէր համապատասխանում Աստծո կամքին, այլ բարձրացնելու և ազնվացնելու նրանց»։ Էլեն Ուայթ, Խորհուրդներ ծնողներին, ուսուցիչներին և ուսանողներին քրիստոնեական կրթության վերաբերյալ, էջ 323։

`Ձեր մշակույթի ո՞ր տարրերն են աստվածաշնչյան ճշմարտության հետ կատարյալ հակասության մեջ։ Եվ, ինչն ավելի կարևոր է, ինչպե՞ս ենք մենք հաստատուն կերպով դիմակայում այն տարրերին, որոնք փորձում են ապականել մեր հավատը։`