---
title:  Աստվածաշունչը՝ մեր աստվածաբանության հեղինակավոր աղբյուրը
date:  18/04/2020
---

### Այս շաբաթվա ուսումնասիրության համար կարդացե՛ք.
Մարկոս 7.1–13, Հռոմեացիս 2.4, Ա Հովհաննես 2.15–17, Բ Կորնթացիս 10.5, 6, Հովհաննես 5.46, 47, Հովհաննես 7.38։

> <p>Հիշելու համարը.<p>
> «Օրենքին ու վկայությանը դիմեք, եթե նրանք չխոսեն այս խոսքի համեմատ, նրանք արշալույս չունեն» (Եսայիա 8. 20):

Չկա մի քրիստոնեական եկեղեցի, որը չօգտագործի Աստվածաշունչը՝ ապացուցելու իր հավատամքը։ Այդուհանդերձ, Աստվածաշնչի դերն ու հեղինակությունն աստվածաբանության մեջ բոլոր եկեղեցիներում չէ, որ նույնն է։ Իրականում, Աստվածաշնչի դերը կարող է մեծապես տարբեր լինել՝ կախված եկեղեցուց։ Սա կարևոր, բայց և բարդ թեմա է, որը մենք կբացահայտենք՝ ուսումնասիրելով հինգ տարբեր ազդեցիկ աղբյուրներ, որոնք ազդեցություն են ունենում Սուրբ Գրքի՝ մեր մեկնաբանության վրա՝ ավանդություն, փորձառություն, մշակույթ, բանականություն և ինքը՝ Աստվածաշունչը։

Այս աղբյուրները նշանակալից դեր են խաղում յուրաքանչյուր աստվածաբանության մեջ և յուրաքանչյուր եկեղեցում։ Մենք բոլորս մաս ենք կազմում տարատեսակ ավանդույթների և մշակույթների, որոնք իրենց ազդեցությունն են ունենում մեզ վրա։ Մենք բոլորս ունենք փորձառություններ, որոնք ձևավորում են մեր մտածելակերպը և ազդեցություն են ունենում մեր ընկալման վրա։ Մեզ բոլորիս տրված է միտք՝ խորհելու և իրերը գնահատելու համար։ Մենք բոլորս կարդում ենք Աստվածաշունչը և օգտագործում ենք այն Աստծուն և Նրա կամքը հասկանալու համար։

Այս աղբյուրներից ո՞րը կամ որո՞նց համակցությունն ունի վերջին խոսքի հեղինակությունն այն հարցում, թե ինչպես ենք մենք մեկնաբանում Աստվածաշունչը, և ինչպե՞ս են դրանք օգտագործվում մեկը մյուսի առնչությամբ։ Որևէ աղբյուրի կամ աղբյուրների տրված առաջնայնությունը տանում է շատ տարբեր շեշտադրման և արդյունքների և ի վերջո սահմանում է մեր ողջ աստվածաբանության ուղղությունը։