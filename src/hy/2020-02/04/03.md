---
title:  Փորձառություն
date:  20/04/2020
---

`Կարդացե՛ք Հռոմեացիս 2.4 և Տիտոս 3.4, 5 համարները։ Ինչպե՞ս ենք մենք զգում Աստծո քաղցրությունը, առատությունը, համբերությունը, երկայնամտությունը և սերը։ Ինչո՞ւ է կարևոր, որ մեր հավատը չլինի պարզապես վերացական, մտավոր գիտելիք, այլ մի բան, որը մենք գործնականում կիրառում ենք։ Միևնույն ժամանակ, ի՞նչ կերպ կարող են մեր փորձառությունները հակասել Աստվածաշնչին և նույնիսկ ճանապարհից շեղել մեր հավատը։`

Փորձառությունը մեր մարդկային գոյության մի մասն է։ Այն մեր զգացմունքների և մտքերի վրա հզոր ազդեցություն է ունենում։ Աստված մեզ ստեղծել է այնպես, որ մեր հարաբերությունը Նրա արարչագործության և նույնիսկ հենց Իր՝ Աստծո հետ նշանակալից կերպով կապված է մեր փորձառության հետ և ձևավորվում է դրանով։

Աստված կամենում է, որ մենք վերապրենք հարաբերությունների, արվեստի և երաժշտության, արարչագործության հրաշքների գեղեցկությունը, ինչպես նաև Իր փրկության ուրախությունն ու Իր Խոսքում տրված խոստումների զորությունը։ Մեր կրոնն ու հավատն ավելին են, քան պարզապես վարդապետություն և տրամաբանական որոշումներ։ Այն, ինչ մենք վերապրում ենք, զգալիորեն ձևավորում է Աստծո մասին մեր տեսանկյունը, նույնիսկ Նրա Խոսքի մեր ընկալումը։ Բայց անհրաժեշտ է նաև պարզորոշ կերպով տեսնել մեր փորձառության սահմանափակումներն ու պակասությունները, երբ բանը հասնում է Աստծո կամքը ճանաչելուն։

`Ի՞նչ նախազգուշացում ենք գտնում Բ Կորնթացիս 11.1–3 համարներում։ Ի՞նչ պետք է դա մեզ ասի մեր սեփական փորձառություններին վստահելու սահմանագծի մասին։`

Փորձառությունը կարող է շատ խաբուսիկ լինել։ Եթե խոսենք աստվածաշնչյան լեզվով, փորձառությունը պետք է ունենա իր պատշաճ ոլորտը։ Այն պետք է տեղեկացվի և ձևավորվի Սուրբ Գրքի համաձայն և մեկնաբանվի ևս Սուրբ Գրքի համաձայն։ Երբեմն մենք ուզում ենք փորձել մի բան, որը ներդաշնակ չէ Աստծո Խոսքի և կամքի հետ։ Այս դեպքում մենք պետք է սովորենք վստահել Աստծո Խոսքին նույնիսկ մեր փորձառության և ցանկությունների հարցում։ Մենք պետք է ուշադիր լինենք համոզվելու, որ նույնիսկ մեր փորձառությունը մշտապես ներդաշնակ է Աստծո Խոսքի հետ և չի հակասում Աստվածաշնչի հստակ դասերին։

`Այն հավատը, որում սերն Աստծո և մյուսների նկատմամբ (տե՛ս Մարկոս 12.28–31) գլխավոր պատվիրաններն են, ակնհայտորեն այն հավատն է, որում փորձառությունը կարևոր է։ Միևնույն ժամանակ, ինչո՞ւ է կարևոր, որ մենք մշտապես ստուգենք մեր փորձառությունն Աստծո Խոսքով։`