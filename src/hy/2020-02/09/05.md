---
title:  Արարումն ու ժամանակը
date:  27/05/2020
---

`Կարդացե՛ք Ծննդոց 5-րդ և 11-րդ գլուխները։ Ինչպե՞ս է Աստվածաշունչը հետևում մարդկության պատմությանն Ադամից մինչև Նոյ և Նոյից մինչև Աբրահամ։`

Կա մի տարր, որն այս աստվածաշնչյան ծագումնաբանությունները եզակի է դարձնում. դրանք պարունակում են ժամանակի տարրը, որն ստիպում է որոշ գիտնականների դիպուկ կերպով անվանել դրանք «ժամանակագրական ծագումնաբանություններ»։ Այդ ծագումնաբանությունները պարունակում են ծագման տեղեկատվության փոխկապակցման մեխանիզմ՝ զուգակցված ժամանակի հետ։ Ստացվում է, որ «երբ անձ մեկն ապրեց x տարի, նա ծնեց անձ երկուսին։ Այնուհետև անձ մեկն անձ երկուսին ծնելուց հետո ապրեց y տարի և ծնեց այլ որդիներ և դուստրեր»։ Ծննդոց 5-րդ գլխում ավելանում է բանաձև-արտահայտությունը. «Եվ անձ մեկի բոլոր օրերն էին z տարի»։ Այս փոխկապակցման համակարգը կանխում է որոշակի սերունդների ջնջումը կամ դրանց ավելացումը: Ծննդոց 5-րդ և 11-րդ գլուխները պարունակում են ծագման շարունակական գիծ, որում, ինչպես հավաստում են Ա Մնացորդաց 1.18–27 համարները, չկան ավելացված կամ անհայտ սերունդներ: Այս կերպ Աստվածաշունչը մեկնաբանում է ինքն իրեն:

Մոտ 2000 տարի շարունակ հրեա և քրիստոնյա մեկնիչները մեկնաբանել են այս տեքստերը, որպեսզի ներկայացնեն պատմությունը և ճշգրիտ կերպով որոշեն ջրհեղեղի ժամկետը, ինչպես նաև երկրի տարիքը՝ առնվազն Ծննդոց 1-ին և 2-րդ գլուխներում ներկայացված արարման յոթ օրվանից հաշված։

Վերջին տասնամյակների ընթացքում փորձեր են արվել վերաիմաստավորել Ծննդոց 5-րդ և 11-րդ գլուխները՝ ավելի մեծ տարիքի մեջ տեղավորվելու համար, ինչպես առաջարկում են որոշ հնագիտական և պատմական տվյալների մեկնաբանությունները (մեղավոր մարդկանց կողմից): Սա Աստվածաշնչի արժանահավատության մասին լուրջ հարցեր է առաջ բերում։

Սակայն եթե մենք ուզում ենք հասկանալ Աստծո պատկերացումը ժամանակի և պատմության ընթացքում դրա զարգացման մասին, պետք է ընդունենք, որ այս երկու գլուխներն «ինչպես պատմական, այնպես էլ աստվածաբանական են, որոնք կապում են Ադամին մարդկային ցեղի, ինչպես նաև Աստծուն՝ մարդու հետ տարածության և ժամանակի թագավորության մեջ։ Ծննդոց 5-րդ գլուխը, ինչպես նաև 11.10–26 համարները տրամադրում են ժամանակային սահմաններ և մարդկային շղթա, որն Աստծո ժողովրդին կապում է այն մարդու հետ, ում Աստված արարեց որպես այս մոլորակի վրա տեղի ունեցած վեցօրյա արարչագործության պսակ»։ Գերհարդ Ֆ. Հեյզլ, «Ծննդոց 5-րդ և 11-րդ գլուխների ժամանակագրական ծագումնաբանությունների իմաստը», Ծագում 7/2 [1980թ.], էջ 69։

`Թեև Հին Կտակարանում այս համարները տեղ են գտել բարի ու կարևոր նպատակով, ի՞նչ է ասում Պողոսը Ա Տիմոթեոս 1.4 և Տիտոս 3.9 համարներում, ինչին պետք է ականջալուր լինենք նման տեքստերի մասին խոսելիս։`