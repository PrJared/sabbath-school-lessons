---
title:  Երկիրը հա՞րթ է
date:  24/05/2020
---

Ընդունված է հավատալ, որ հին աշխարհում շատերն էին կարծում, թե երկիրը հարթ է։ Այդուհանդերձ, շատ մարդիկ մի շարք լավ պատճառներով հասկացան, որ երկիրը կլոր է։ Սակայն մինչ օրս ոմանք հայտարարում են, թե երկրի հարթ լինելու գաղափարը սովորեցրել է հենց Աստվածաշունչը։

`Կարդացե՛ք Հայտնություն 7.1 և 20.7, 8 համարները։ Ո՞րն է այս տեքստերի համատեքստը։ Ինչն ավելի կարևոր է, արդյո՞ք դրանք սովորեցնում են հարթ երկրի գաղափարը։`

Հովհաննեսը՝ այս տեքստերի հեղինակը, գրում է վերջին ժամանակների մարգարեություն՝ նկարագրելով երկնքի չորս հրեշտակներին «կանգնած երկրի չորս անկյունում և երկրի չորս քամին բռնած» (Հայտնություն 7.1): Նա երեք անգամ կրկնում է «չորս» բառը՝ հրեշտակներին կապելով կողմնացույցի չորս կետերին։

Կարճ ասած, նա պարզապես օգտագործում է փոխաբերական լեզու, ինչպես անում ենք մենք այսօր, երբ ասում ենք, օրինակ, «արևը մայր է մտնում» կամ քամին «բարձրացավ արևելքից»։ Համառել այս մարգարեական տեքստերի բառացի մեկնաբանության վրա, երբ համատեքստը մատնանշում է հյուսիսի, հարավի, արևելքի և արևմուտքի փոխաբերական գաղափարը, նշանակում է այս հատվածներն առանձնացնել համատեքստից և տալ դրանց այն իմաստը, ինչը դրանք չունեն։ Ի վերջո, երբ Հիսուսն ասաց. «Որովհետև սրտից դուրս են գալիս չար խորհուրդներ, սպանություններ, շնություններ, պոռնկություններ, գողություններ, սուտ վկայություններ, հայհոյություններ» (Մատթեոս 15.19), Նա չէր խոսում մարդկային ֆիզիոլոգիայի մասին, ոչ էլ բառացիորեն մարդկային սրտի մասին։ Նա օգտագործում էր խոսքի փոխաբերությունը՝ բարոյական տեսակետ հայտնելու համար։

`Կարդացե՛ք Հոբ 26.7–10 և Եսայիա 40.21, 22 համարները։ Ի՞նչ են դրանք մեզ պատմում երկրի բնույթի մասին։`

Հոբ 26.7 համարում երկիրը ներկայացված է որպես տիեզերքից կախված. «Նա տարածում է հյուսիսը պարապի վրա և երկիրը կախում է ոչնչի վրա»։ Երկիրը շրջան է կամ գունդ (Հոբ 26.10): Եսայիա 40.22 համարն ասում է. «Նա է երկրի շրջանի վրա նստողը, որի բնակիչները մարախների պես են, Նա է որ երկինքը տարածում է վարագույրի պես»։

`Պատկերացրե՛ք, թե մեկն եք, ով ապրել է հազարավոր տարիներ առաջ։ Ի՞նչ ապացույց կունենայիք այն մասին, որ երկիրը պտտվում է։ Թե՞ կհամարեիք, որ երկրի կանգնած լինելու ապացույցն ավելի համոզիչ է։ Կամ էլ ի՞նչ ապացույց կգտնեիք այն մասին, որ այն հարթ է կամ կլոր։`