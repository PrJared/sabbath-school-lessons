---
title:  Արարումն ու հին աշխարհի գրականությունը
date:  25/05/2020
---

Հնագետները հայտնաբերել են տեքստեր հին Եգիպտոսից և Մերձավոր Արևելքից, որոնք պարունակում են արարման և ջրհեղեղի մասին նախնադարյան պատմություններ։ Սա պատճառ դարձավ, որպեսզի որոշ գիտնականներ կասկածեն, թե արդյո՞ք Ծննդոցի պատմությունը չի փոխառվել այս մշակույթներից կամ ինչ-որ կերպ կախված է եղել դրանցից։ Բայց արդյո՞ք իրականում դա այդպես է։

`Կարդացե՛ք Ծննդոց 1-ին գլուխն ու 2.1-4 համարները, հետո կարդացե՛ք հետևյալ հատվածներն Ատրահասիս էպոսից. «Երբ աստվածները մարդկանց փոխարեն/ Արեցին գործը, կրեցին բեռը,/ աստվածների բեռը շատ մեծ էր,/ Աշխատանքը՝ շատ ծանր, անհանգստությունը՝ չափազանց շատ/ … «Թող արգանդ-աստվածուհին զավակ ստեղծի,/ Եվ թող մարդը կրի աստվածների բեռը։» … Գեշտուե՝ աստված, ով ունի միտք,/ Նրանք մորթեցին իրենց ժողովում։/ Նինտուն խառնեց կավը/ իր մսով և արյամբ…»։ Ստեֆանի Դալլի, Միջագետքի առասպելները. Արարում, ջրհեղեղը, Գիլգամեշ և այլն (Նյու Յորք, Օքսֆորդի համալսարանի տպագրություն, 1989թ.), էջ 9, 14, 15։ Ի՞նչ տարբերություններ եք տեսնում։`

Թեև պատմությունների մեջ կան նմանություններ (օրինակ՝ առաջին մարդիկ ստեղծվել են կավից), տարբերություններն անհամեմատ ավելի ցայտուն են։

Ատրահասիսում մարդն աշխատում է աստվածների փոխարեն, որպեսզի աստվածները հանգստանան։ Ծննդոց գրքում Աստված ստեղծեց երկիրն ու դրանում եղող ամեն բան մարդու համար, որն արարչագործության պսակն էր, իսկ հետո Նա հանգստացավ մարդու հետ։ Այստեղ նաև մարդիկ են գտնվում պարտեզում և հրավիրվում են հաղորդակցվելու Աստծո հետ և հոգ տանելու Նրա արարչագործության մասին։ Ատրահասիսում նման գաղափար չկա։

Ատրահասիսում ավելի փոքր աստվածը սպանվում է, ում արյունը խառնվում է կավի հետ յոթ տղամարդ և կին ստեղծելու համար։ Ծննդոց գրքում առաջինը «շինվում» է Ադամն անմիջականորեն Աստծո կողմից, Ով նրա մեջ կենդանության շունչ է փչում, իսկ կինը «շինվում» է ավելի ուշ՝ տղամարդու «օգնականը» լինելու համար։ Աստված Ադամին ու Եվային չի ստեղծել սպանված աստծո արյունից։

Ծննդոց գրքի պատմության մեջ հակասության կամ բռնության նշույլ անգամ չկա, որն աչքի է զարնում Ատրահասիսի պատմության մեջ։

Աստվածաշնչյան պատմությունը վսեմագույն լեզվով է նկարագրում ամենակարող Աստծուն, Ով մարդկությանը տալիս է արժանապատիվ նպատակ կատարյալ աշխարհում: Այս արմատական տարբերությունը պատճառ է դարձել, որպեսզի գիտնականները եզրակացնեն, որ ի վերջո սրանք երկու խիստ տարբեր արարչագործության պատմություններ են։

`Ոմանք վիճում են, թե դարեր ի վեր արարչագործության և ջրհեղեղի պատմությունները փոխանցվել են՝ շատ քիչ չափով հիմնվելով նրա վրա, ինչ իրականում պատահել է (այստեղից էլ գալիս են որոշակի նմանություններ), և ժամանակի ընթացքում խեղաթյուրվել են։ Հակառակ դրան, Մովսեսը Սուրբ Հոգու ներշնչանքով բացահայտեց այն, ինչ իրականում պատահել էր։ Ինչո՞ւ է սա ավելի լավ բացատրություն այն մի քանի նմանությունների համար, քան այն գաղափարը, թե Մովսեսը դրանք փոխառել է այս հեթանոսական պատմություններից։`