---
title:  Նույնականացնելով փոքր եղջյուրը
date:  09/06/2020
---

Դարեր շարունակ բողոքական ռեֆորմատորները Դանիել 7-րդ և 8-րդ գլուխների փոքր եղջյուրի իշխանությունը նույնացրել են Հռոմի եկեղեցու հետ։ Ինչո՞ւ։

`Կարդացե՛ք Դանիել 7.1–25 և 8.1–13 համարները։ Որո՞նք են փոքր եղջյուրի ընդհանուր բնութագրերը երկու գլուխներում էլ։ Ինչպե՞ս կարող ենք ճանաչել այն։`

Դանիել 7-րդ և 8-րդ գլուխներում ներկայացված փոքր եղջյուրների միջև կա յոթ ընդհանուր բնութագիր՝ (1) երկուսն էլ նկարագրվում են որպես եղջյուր, (2) երկուսն էլ հալածիչ ուժեր են (Դանիել 7.21, 25, 8.10, 24), (3) երկուսն էլ ինքնամեծար և հայհոյիչ են (Դանիել 7.8, 20, 25, 8.10, 11, 25), (4) երկուսի թիրախում էլ Աստծո ժողովուրդն է (Դանիել 7.25, 8.24), (5) երկուսի գործունեության ժամանակն էլ ուրվագծված է մարգարեական ժամանակով (Դանիել 7.25, 8.13, 14), (6) երկուսն էլ գոյատևում են մինչև ժամանակների վերջը (Դանիել 7.25, 26, 8.17, 19) և (7) երկուսն էլ պետք է գերբնականորեն ոչնչացվեն (Դանիել 7.11, 26, 8.25)։

Պատմությունն առաջին թագավորությունը նույնացնում է որպես Բաբելոն (Դանիել 2.38), երկրորդը՝ որպես Մարա-Պարսկաստան (Դանիել 8.20), իսկ երրորդը՝ որպես Հունաստան (Դանիել 8.21)։ Պատմությունն աներկբա կերպով փաստում է, որ այս համաշխարհային տերություններից հետո գալիս է Հռոմը։

Դանիելի գրքի 2-րդ գլխում Հռոմը ներկայացնող երկաթը շարունակվում է մինչև երկաթի և կավի խառնուրդ ոտքերը, այսինքն մինչև ժամանակների վերջը։ Դանիելի գրքի 7-րդ գլխի փոքր եղջյուրը վեր է ելնում չորրորդ գազանից, սակայն մնում է որպես այս չորրորդ գազանի մի մաս։

Ի՞նչ իշխանություն վեր ելավ Հռոմից և շարունակեց իր քաղաքական-կրոնական ազդեցությունը առնվազն 1260 տարի (տե՛ս Դանիել 7.25): Կա միայն մեկ իշխանություն, որը համապատասխանում է և՛ պատմությանը, և՛ մարգարեությանը՝ պապականությունը։ Պապականությունն իշխանության եկավ Եվրոպայի բարբարոսական տասը ցեղերից և արմատախիլ արեց դրանցից երեքին (Դանիել 7.24): Պապականությունը տարբեր էր «առաջիններից» (Դանիել 7.24)՝ նշելով իր եզակիությունը մյուս ցեղերի համեմատ։ Պապականությունը «Բարձրյալի դեմ խոսքեր» խոսեց (Դանիել 7.25) և «մինչև զորաց Իշխանը բարձրացավ» (Դանիել 8.11)՝ հափշտակելով Հիսուսի դերն ու այն փոխարինելով պապով։ Պապականությունն իրականացրեց «Բարձրյալի սուրբերին» (Դանիել 7.25) հալածելու մասին կանխագուշակումը և գետինը գցեց «զորքից» ոմանց (Դանիել 8.10) հակառեֆորմացիոն շրջանում, երբ սպանում էին բողոքականներին։ Պապականությունը խորհեց, որ «ժամանակներն ու օրենքները փոխի» (Դանիել 7.25)՝ հեռացնելով երկրորդ պատվիրանը և շաբաթը փոխարինելով կիրակիով։

`Դանիել 2-րդ, 7-րդ և 8-րդ գլուխներում Հունաստանից հետո բարձրանում է մի իշխանություն, որը պահպանում է իր գոյությունը մինչև ժամանակի վերջը։ Ի՞նչ իշխանություն կարող էր դա լինել այժմ իր պապական փուլում գտնվող Հռոմից բացի։ Անկախ նրանից, թե որքան է այս տեսակետը քաղաքականության տեսանկյունից ոչ զուսպ, ինչո՞ւ է այն երեք հրեշտակների պատգամի կարևորագույն մաս և, հետևաբար, ներկա ճշմարտության կարևորագույն բաղադրիչ։`