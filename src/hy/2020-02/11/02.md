---
title:  Հիստորիզմն ու մարգարեությունը
date:  07/06/2020
---

Այն հիմնարար եղանակը, որը Յոթերորդ օրվա ադվենտիստները կիրառում են մարգարեությունների ուսումնասիրության ժամանակ, կոչվում է հիստորիզմ։ Դրա գաղափարն է, որ աստվածաշնչյան շատ մեծ մագարեություններ հետևում են անխափան պատմական ընթացքի՝ անցյալից ներկա և ապագա։ Դա նման է նրան, թե ինչպես եք սովորում Պատմություն առարկան դպրոցում։ Մենք այդ ուսումնասիրություններն իրականացնում ենք այս կերպ, քանի որ հենց այդպես է Աստվածաշունչն ինքը մեկնաբանում այդ մարգարեությունները մեզ համար։

`Կարդացե՛ք Դանիել 2.27–45 համարները։ Երազի ո՞ր տեսանկյուններն են մատնացույց անում պատմության ընթացքում իշխանությունների շարունակական, անխափան հերթականությունը։ Ի՞նչ կերպ է Աստվածաշունչն ինքը մեզ ցույց տալիս, թե ինչպես մեկնաբանենք վախճանաբանական (վերջին ժամանակների) մարգարեությունները։`

Ուշադրությո՛ւն դարձրեք, որ Նաբուգոդոնոսորի թագավորությունը ճանաչվում է որպես ոսկյա գլուխ։ Այսպիսով Դանիելը նույնացնում է Բաբելոնը որպես առաջին թագավորություն (Դանիել 2.38): Այնուհետև Դանիելն ասում է. «Եվ քեզանից հետո վեր է կենալու մի ուրիշ թագավորություն … և մի ուրիշ երրորդ թագավորություն» (Դանիել 2.39), իսկ հետո՝ մի չորրորդ թագավորություն (Դանիել 2.40): Այն փաստը, որ այս թագավորությունները միմյանց հաջորդում են անմիջապես, առանց որևէ ժամանակահատվածի, ցույց է տրվում նաև արձանի վրա, քանի որ թագավորություններից յուրաքանչյուրը ներկայացված է մարմնի որևէ մասի տեսքով՝ սկսած գլխից մինչև ոտքերի մատները։ Դրանք կապված են այնպես, ինչպես կապված են ժամանակն ու պատմությունը։

Դանիել 7-րդ և 8-րդ գլուխներում արձանի փոխարեն օգտագործվում են խորհրդանշական գազաններ, սակայն ուսուցանվում է միևնույն բանը։ Մեզ տրվում է երկրային չորս թագավորությունների անխախտ հաջորդականություն (Դանիել 8-րդ գլխում՝ ընդամենը երեք)։ Դրանք սկսվում են հին աշխարհում, անցնում պատմության միջով՝ հասնելով ներկա և ընդհուպ մինչև ապագա, երբ Քրիստոսը վերադառնում է, և Աստված հաստատում է Իր հավիտենական թագավորությունը։

Այսպիսով, Դանիել 2-րդ գլխի արձանը, ինչպես նաև դրան հաջորդող տեսիլքները Դանիել 7-րդ և 8-րդ գլուխներում, տրամադրում են հիմք մարգարեությունների՝ բողոքական հիստորիզմի եղանակով մեկնաբանության համար, որին Յոթերորդ օրվա ադվենտիստները մինչ օրս հավատարիմ են։

`Կարդացե՛ք Հովհաննես 14.29 համարը։ Ի՞նչ է ասում Հիսուսը, որն օգնում է մեզ հասկանալ, թե ինչպես կարող է մարգարեությունը գործել։`

`Ի՞նչ մեծ առավելություն ունենք մենք, որ ապրում ենք այսօր, երբ այսքան շատ պատմական իրադարձություններ են արդեն իրականացել, ինչը չունեին այն մարդիկ, ովքեր ապրում էին Բաբելոնի ժամանակներում։`