---
title:  Տարի-օր սկզբունքը
date:  08/06/2020
---

Հիստորիզմի մեկնաբանական բանալիներից մեկը տարի-օր սկզբունքն է։ Դարեր շարունակ շատ գիտնականներ կիրառել են այս սկզբունքը Դանիել և Հայտնություն գրքերի ժամանակային մարգարեությունների համար։ Նրանք այդ սկզբունքն ստացել են մի քանի հիմնական տեքստերից և հենց մարգարեությունների անմիջական համատեքստից:

`Կարդացե՛ք Թվոց 14.34 և Եզեկիել 4.6 համարները։ Ինչպե՞ս է Աստված բացատրում տարի-օր սկզբունքն այս տեքստերում։`

Այս տեքստերում մենք շատ պարզ տեսնում ենք տարի-օր սկզբունքի գաղափարը։ Բայց ինչպե՞ս ենք մենք արդարացնում այս սկզբունքի կիրառությունը որոշ ժամանակային մարգարեությունների դեպքում, ինչպիսիք են Դանիել 7.25, Դանիել 8.14 համարները, ինչպես նաև Հայտնություն 11.2, 3, Հայտնություն 12.6, 14 և Հայտնություն 13.5 համարները։

Երեք այլ տարրեր խոսում են տարի-օր սկզբունքի օգտին Դանիելի և Հայտնություն գրքերի այս մարգարեությունների դեպքում՝ խորհրդանիշների, երկար ժամանակահատվածների և հատուկ արտահայտությունների կիրառումը։

Առաջին, թագավորությունները ներկայացնող այս գազանների և եղջյուրների խորհրդանշական բնույթը ենթադրում է, որ ժամանակին վերաբերող արտահայտությունները ևս պետք է խորհրդանշական կերպով ընկալվեն։ Գազանները և եղջյուրները չպետք է դիտարկել բառացի։ Դրանք մեկ այլ բանի խորհրդանիշներ են։ Ուստի, քանի որ մարգարեության մնացած մասը խորհրդանշական է և ոչ թե բառացի, ապա ինչո՞ւ պետք է միայն ժամանակին վերաբերող մասը բառացի ընդունենք։ Պատասխանն է՝ իհարկե՛ չպետք է այդպես ընդունենք։

Երկրորդ, մարգարեության մեջ նկարագրվող իրադարձություններից ու թագավորություններից շատերը ներառում են բազում դարեր տևող ժամանակահատված, ինչը պարզապես անհնարին կլիներ, եթե ժամանակային մարգարեություններն ընդունվեին բառացի։ Իսկ տարի-օր սկզբունքի կիրառության դեպքում ժամանակը համապատասխանում է իրադարձությանն ակնհայտ ճշգրտությամբ, մի բան, որն անհնարին կլիներ, եթե ժամանակային մարգարեություններն ընդունվեին բառացի։

Եվ վերջապես, յուրահատուկ արտահայտությունները, որոնք օգտագործվում են այս ժամանակահատվածները նշելու համար, ենթադրում են խորհրդանշական մեկնաբանություն։ Այլ խոսքերով, այն ձևերը, որոնցով այս մարգարեություններում արտահայտված է ժամանակը (օրինակ, Դանիել 8.14 համարի 2300 երեկոները և առավոտները), ժամանակ արտահայտելու նորմալ ձևեր չեն, ինչը մեզ ցույց է տալիս, որ նկարագրված ժամանակահատվածները պետք է ընդունվեն խորհրդանշական ձևով, ոչ թե բառացի։

`Կարդացե՛ք Դանիել 9.24–27 համարների 70 շաբաթի մարգարեությունը։ Տեքստում ասվում է, որ «Երուսաղեմը դարձյալ շինելու համար հրամանը դուրս գալուց մինչև Մեսիա իշխանը» (Դանիել 9.25) կլինի տառացիորեն 69 շաբաթ կամ մեկ տարի, չորս ամիս և մեկ շաբաթ։ Մարգարեությունն անիմաստ է, երբ ընկալվում է այս կերպ, այնպես չէ՞։ Սակայն ի՞նչ է պատահում, երբ կիրառում ենք Աստվածաշնչի՝ տարի-օր սկզբունքը, և 70 շաբաթը դառնում է 490 տարի։`