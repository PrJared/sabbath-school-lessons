---
title:  Թվացյալ հակասությունների հավանական պատճառներ
date:  14/06/2020
---

`Կարդացե՛ք Բ Տիմոթեոս 2.10–15 համարները։ Պողոսը հորդորում է Տիմոթեոսին. «Ջանք արա ... որ ճշմարտության խոսքն ուղիղ մատակարարես»։ Ի՞նչ կարևոր լուր է նա այստեղ տալիս մեզ բոլորիս։`

Աստվածաշնչի ոչ մի լրջախոհ և ազնիվ ուսումնասիրող չի ժխտի այն փաստը, որ կան բաներ, որոնք դժվար է հասկանալ: Այս իրավիճակը չպետք է անհանգստացնի մեզ։ Իրականում, ինչ-որ իմաստով հարկավոր է ակնկալել այս դժվարությունները։ Ի վերջո, մենք անկատար և մահկանացու էակներ ենք, և ոչ մի մարդ չունի գիտության բոլոր ոլորտների ընկալում, էլ չխոսենք աստվածային բաների մասին։ Ուստի, երբ անիրազեկ և մահկանացու մարդ արարածը փորձում է հասկանալ Աստվածաշնչի անսահման Աստծո իմաստությունը, անխուսափելիորեն որոշակի դժվարություններ կառաջանան։ Աստվածաշնչյան ուսմունքները հասկանալու այս բարդությունը, այնուամենայնիվ, ոչ մի կերպ չի խոսում այն մասին, թե Աստվածաշնչի պնդումները ճշմարիտ չեն։

Այն մարդիկ, ովքեր մերժում են աստվածաշնչյան ուսմունքների աստվածային հայտնությունն ու ներշնչվածությունը, հաճախ հայտարարում են, թե այդ դժվարությունները հակասություններ և սխալներ են։ Քանի որ նրանց համար Աստվածաշունչը քիչ թե շատ մարդկային գիրք է, նրանք կարծում են, որ այն պետք է պարունակի թերություններ և սխալներ։ Նման դիրքորոշմամբ մարդիկ հաճախ լուրջ փորձ չեն անում որոնելու բացատրություններ, որոնք հաշվի են առնում Սուրբ Գրքի միասնականությունն ու արժանահավատությունը, որը դրա ներշնչված լինելու արդյունքն է։ Մարդիկ, ովքեր սկսում են կասկածի տակ դնել Սուրբ Գրքի առաջին էջերը՝ արարման պատմությունը (օրինակ), կարճ ժամանակ անց կասկածի և անորոշության տակ կդնեն նաև Աստվածաշնչի մնացած մասերը։

Սուրբ Գրքում առկա աննշան անհամապատասխանությունները կարող են լինել արտագրողների և թարգմանիչների փոքր սխալների արդյունք։ Էլեն Ուայթն ասում է. «Ոմանք լուրջ հայացքով նայում են մեզ ու ասում. «Չե՞ք կարծում արդյոք, որ արտագրողը կամ թարգմանիչը կարող է սխալված լինել»։ Այս ամենը, իհա՛րկե, հավանական է, և այն միտքը, որն այնքան նեղ է, որ կվարանի և կսայթաքի այս հնարավորության կամ հավանականության պատճառով, նույնքան հեշտությամբ կսայթաքի Ներշնչված Խոսքի առեղծվածների պատճառով, որովհետև այդ մարդիկ իրենց տկարամտությամբ չեն կարող ամբողջապես ընկալել Աստծո նպատակները։ Այո՛, նրանք նույնքան հեշտությամբ կսայթաքեն պարզ ու հստակ փաստերի վրա, որոնք սթափ միտքը կընդունի և դրանցում կտեսնի աստվածայինը, ում համար Աստծո Խոսքը պարզ ու գեղեցիկ է, լի «յուղով և պարարտությունով»։ Ոչ մի սխալ չի ստիպի անհանգստանալ կամ սայթաքել այն մարդուն, ով չի որոնում բարդություններ այնտեղ, ուր ճշմարտությունը բացահայտված է պարզորոշ կերպով»։ Էլեն Ուայթ, Ընտիր լուրեր, գիրք 1, էջ 16։

`Ինչո՞ւ է այդքան կարևոր, որ մենք Աստվածաշնչին մոտենանք խոնարհության և հնազանդության հոգով։`