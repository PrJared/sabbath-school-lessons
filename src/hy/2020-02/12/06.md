---
title:  Դժվարությունների հետ վարվեք Սուրբ Գրքով և աղոթքով
date:  18/06/2020
---

`Կարդացե՛ք Գործք առաքելոց 17.11, 8.35 և 15.15, 16 համարները։ Ի՞նչ արեցին առաքյալներն ու վաղ եկեղեցու անդամները, երբ առերեսվեցին բարդ հարցերի հետ։ Ինչո՞ւ է Սուրբ Գիրքը մինչ օրս մնում իր իսկ մեկնաբանման լավագույն աղբյուրը։`

Աստվածաշնչում հանդիպող բարդությունների լավագույն լուծումը գտնվում է հենց Աստվածաշնչում։ Աստվածաշնչյան խնդիրների լավագույն լուծումն այն է, որ դրանք ուսումնասիրենք ողջ Սուրբ Գրքի լույսի ներքո, ոչ թե դիտարկենք այլ տեքստերից և ամբողջ Սուրբ Գրքից դուրս բերված միայն մի տեքստ։ Մենք իսկապես պետք է օգտագործենք Աստվածաշունչը, որպեսզի այն մեզ օգնի հասկանալ Աստվածաշունչը։ Սուրբ Գրքի մեծագույն ճշմարտությունները պեղել սովորելն ամենակարևոր բաներից է, որ մենք կարող ենք անել։

Եթե Աստվածաշնչում որևէ հատված չեք հասկանում, փորձե՛ք որոշ տեղեկություն հավաքել այլ հատվածներից, որոնք վերաբերում են միևնույն թեմային։ Միշտ փորձե՛ք գտնել Աստվածաշնչի պարզ ու հստակ պնդումներ, որոնք լույս են սփռում այն հատվածների վրա, որոնք համեմատաբար քիչ պարզ են։ Շատ կարևոր է նաև չմթագնել և չխամրեցնել Սուրբ Գրքի պարզ պնդումները՝ դրանց վերագրելով դժվարամատչելի հատվածներ։ Աստվածաշնչի իմաստը բացատրելու համար դրանից դուրս գտնվող աղբյուրների, փիլիսոփայությանը կամ գիտությանը դիմելու փոխարեն՝ լավ կանենք թույլ տանք, որ Սուրբ Գրքի տեքստերն իրենք բացահայտեն իրենց իմաստը։

Ասում են, որ ծնկի իջած, մենք տառացիորեն նոր տեսանկյունից ենք նայում դժվարություններին, քանի որ աղոթելիս մենք ընդունում ենք, որ աստվածային օգնության կարիք ունենք Սուրբ Գիրքը մեկնաբանելու և հասկանալու համար։ Աղոթքի մեջ մենք որոնում ենք մեր մտքերի լուսավորում այն նույն Սուրբ Հոգու միջոցով, Ով ներշնչել է աստվածաշնչյան հեղինակներին՝ գրելու այն, ինչ նրանք գրել են։

Աղոթքում մեր դրդապատճառները չեն քողարկվում, և մենք կարող ենք ասել Աստծուն, թե ինչու ենք ուզում հասկանալ այն, ինչ կարդում ենք։ Աղոթքում մենք խնդրում ենք Աստծուն բացել մեր աչքերը, որպեսզի տեսնենք Իր Խոսքը, և խնդրում ենք տալ մեզ պատրաստակամություն Իր ճշմարտությանը հետևելու և այն կիրառելու համար (սա շա՛տ կարևոր է)։ Երբ Աստված առաջնորդում է մեզ Իր Սուրբ Հոգու միջոցով ի պատասխան մեր աղոթքների, Նա չի հակասում նրան, ինչ հայտնել է Աստվածաշնչում։ Աստված միշտ ներդաշնակ է Աստվածաշնչի հետ, Նա միշտ հաստատում և որպես հիմք է ընդունում այն, ինչ ներշնչել է աստվածաշնչյան գրողներին փոխանցել մեզ։

`Ինչպե՞ս է աղոթքն օգնում ձեզ ձեռք բերել ճիշտ մտածելակերպ, որպեսզի ունակ լինեք ավելի լավ հասկանալ և հնազանդվել Աստծո Խոսքին։`