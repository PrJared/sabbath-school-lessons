---
title:  Դժվարությունների հետ վարվեք ազնվությամբ և զգուշությամբ
date:  15/06/2020
---

Երբևէ ունեցե՞լ եք այնպիսի փորձառություն, երբ հանդիպել եք տեքստի կամ տեքստերի, որոնք չեք հասկացել կամ գտել եք, որ դրանք ներդաշնակ չեն այլ տեքստերի կամ առհասարակ իրականության հետ։ Դժվար է պատկերացնել, որ ինչ-որ մի պահի չեք բախվել այս խնդրին։ Հարց է ծագում՝ ինչպե՞ս եք արձագանքել։ Կամ, ինչն ավելի կարևոր է, ինչպե՞ս պետք է արձագանքեք։

`Կարդացե՛ք Ա Մնացորդաց 29.17, Առակաց 2.7 և Ա Տիմոթեոս 4.16 համարները։ Ի՞նչ են ասում այս տեքստերը, ինչը կարող է կիրառվել այն հարցի համար, թե ինչպես ենք վարվում բարդ հատվածների հետ։`

Բարդություններին ճիշտ արձագանք կարող ենք տալ միայն այն դեպքում, երբ անկեղծ ենք։ Անկեղծությունը մեզ պաշտպանում է որևէ բարդությունից խուսափելուց կամ դրանք քողարկելուց։ Անկեղծությունը նաև թույլ չի տա, որ մենք տանք մակերեսային պատասխաններ, որոնք չեն հաղթահարում ուշադիր զննության ստուգարքը։ Աստծուն հաճելի է անկեղծությունն ու ազնվությունը։ Ուստի մենք պետք է ընդօրինակենք Նրա բնավորությունն այն ամենում, ինչ անում ենք, նույնիսկ Աստվածաշունչն ուսումնասիրելիս։

Անկեղծ մարդիկ Աստվածաշնչի բարդությունների հետ կվարվեն զգուշորեն, որպեսզի տեղեկությունը համատեքստից դուրս չդիտարկեն, չաղավաղեն ճշմարտությունը չափազանց պերճախոսությամբ և ճանապարհից չշեղեն ուրիշներին ապացույցները շահարկելու միջոցով։ Անհամեմատ ավելի լավ է սպասել կայուն պատասխանի, քան փորձել տրամադրել խուսափողական կամ անբավարար լուծում։ Աստվածաշունչն ուսումնասիրելիս անկեղծ լինելու դրական կողմնակի ազդեցությունն այն է, որ այն վստահություն է ստեղծում, իսկ վստահությունը բոլոր առողջ անձնական հարաբերությունների հիմքն է։ Մարդկանց այն ավելի շատ է համոզում, քան անհիմն պատասխանը։ Ավելի լավ է ասել, որ դուք պարզապես չգիտեք, թե ինչպես պատասխանել այդ հարցին կամ չեք կարող ճշգրտորեն մեկնաբանել համարը, քան փորձել մեկնաբանել այն այնպես, ինչպես դուք եք ուզում, այն դեպքում, երբ դա կրում է այլ իմաստ։

Զգուշավոր մարդիկ անկեղծորեն ցանկանում են իմանալ Աստծո Խոսքի ճշմարտացիությունը, ուստի և մշտապես հետևում են, որպեսզի չանեն հապշտապ եզրահանգումներ, որոնք հիմնված են սահմանափակ գիտելիքների և շինծու ապացույցների վրա։ Այս մարդիկ վճռական են բաց չթողնելու որևէ տեսանկյուն կամ մանրամասն, որը կարող է կարևոր լինել։ Նրանք շտապողական չեն իրենց խոհերում, այլ մանրակրկիտ և եռանդուն՝ Աստծո Խոսքի և դրան վերաբերող տեղեկությունների ուսումնասիրության մեջ։

`Ի՞նչ եք անում կամ ի՞նչ պետք է անեք այն տեքստերի հետ, որոնք լիարժեքորեն չեք հասկանում, կամ որոնք կարծես թե չեն համապատասխանում ճշմարտության՝ ձեր ընկալմանը։`