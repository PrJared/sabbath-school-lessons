---
title:  Վճռականություն և համբերություն
date:  17/06/2020
---

`Կարդացե՛ք Գաղատացիս 6.9 համարը։ Պողոսն այստեղ խոսում է ուրիշներին բարին անելու մեջ հարատևելու մասին, սակայն միևնույն դիրքրոշումը հարկավոր է նաև, երբ բախվում ենք բարդ հարցերի։ Ինչո՞ւ են խնդիրների լուծման մեջ կարևոր վճռականությունն ու համբերությունը։`

Իրական ձեռքբերումները միշտ համառություն են պահանջում։ Այն, ինչ ձեռք ենք բերում շատ հեշտությամբ, հաճախ շատ քիչ ենք գնահատում։ Աստվածաշնչում հանդիպող բարդությունները հնարավորություն են տալիս մեր ուղեղին աշխատել, և այն վճռականությունն ու համառությունը, որով մենք լուծում ենք որոնում, ցույց են տալիս, թե որքան կարևոր է հարցը մեզ համար։ Այն ժամանակը, որը մենք տրամադրում ենք Աստվածաշնչի ուսումնասիրությանը և փորձում ենք ավելին բացահայտել դրա իմաստի ու լուրի մասին, ամենալավ անցկացված ժամանակն է։ Միգուցե որևէ հարցի պատասխան գտնելու համար Սուրբ Գիրքը ջանասիրաբար ուսումնասիրելու փորձառությունը, նույնիսկ եթե այն լինի երկարատև, ավելի մեծ օրհնություն լինի, քան այդ հարցի պատասխանը, երբ այն գտնենք։ Ի վերջո, երբ մենք գտնում ենք մեզ անհանգստացնող խնդրի լուծումը, այն շատ թանկ է դառնում մեզ համար։

Այն փաստը, որ չեք կարող բարդությունը շատ արագ լուծել, բնավ չի նշանակում, որ այն անլուծելի է։ Հատկանշական է, թե որքան հաճախ ենք անտեսում այս ակնհայտ փաստը։ Շատ մարդիկ, Աստվածաշնչում որևէ բարդության հանդիպելով, մի փոքր խորհում են դրա շուրջ, տեսնում, որ ոչ մի լուծում չեն կարողանում գտնել, միանգամից եզրակացնում են, որ այդ խնդիրն անլուծելի է։ Իսկ ոմանք, ընդհանրապես, սկսում են կասկածի տակ դնել Աստվածաշնչի արժանահավատությունը։ Սակայն մենք չպետք է մոռանանք, որ այդ հարցի լուծումը կարող է շատ պարզ ու հեշտ լինել, նույնիսկ եթե մենք մեր մարդկային սահմանափակ իմաստությամբ և անիրազեկությամբ չենք տեսնում այն։ Օրինակ, ի՞նչ կմտածենք այն մարդու մասին, ով նոր է սկսել ուսումնասիրել հանրահաշիվը և մեկուկես ժամ բարդ խնդրի վրա տանջվելուց հետո հայտարարում է, թե այդ խնդիրը լուծում չունի, որովհետև ինքը չի կարողանում այն լուծել։ Միևնույն սկզբունքը գործում է Աստվածաշունչն ուսումնասիրելիս։

Երբ որոշ բարդություններ ձեռնոց են նետում դրանք լուծելու համար արված ձեր նույնիսկ ամենաեռանդուն ջանքերին, որոշակի ժամանակով մի կո՛ղմ դրեք դրանք ու միևնույն ժամանակ կիրառե՛ք այն, ինչ Աստված պարզորոշ կերպով բացել է ձեզ։ Որոշ հոգևոր խոհեր ձեռք են բերվում միայն այն բանից հետո, երբ մենք պատրաստակամությամբ հետևում ենք նրան, ինչ Աստված արդեն ասել է մեզ անել։ Այդ պատճառով Աստվածաշունչն ուսումնասիրելիս եղե՛ք համառ և համբերատար։ Ի վերջո, համբերությունը հավատացյալների առաքինությունն է վերջին ժամանակներում (տե՛ս Հայտնություն 14.12):

`Ի՞նչ կարող ենք սովորել այլ մարդկանցից, ովքեր ջանադրաբար և համբերատարությամբ ուսումնասիրել են Աստվածաշնչի բարդ հատվածները։ Ինչպե՞ս կարող ենք խրախուսել ուրիշներին չթողնել ճշմարտության իրենց որոնումները։ Ինչո՞ւ չպետք է վախենանք Սուրբ Գրքում բարդ հատվածի հանդիպելիս։`