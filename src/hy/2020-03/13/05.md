---
title:  Սիրո պահանջները
date:  23/09/2020
---

Սերը միշտ դրսևորվում է գործի մեջ։ Քրիստոսի նկատմամբ մեր սերը դրդում է մեզ ինչ-որ բան անել կորչող մարդկության համար։ Պողոսն այս մասին հստակորեն խոսեց, երբ Կորնթոսի եկեղեցուն ասաց. «Որովհետև Քրիստոսի սերն ստիպում է մեզ» (Բ Կորնթացիս 5.14)։ Քրիստոնեությունն առաջին հերթին վատ բաները թողնելը չէ, որպեսզի կարողանանք փրկվել։ Հիսուսը երկնքում «չթողեց» վատ բաները, որպեսզի փրկվեր։ Նա թողեց լավ բաները, որպեսզի ուրիշները կարողանան փրկվել։ Հիսուսը մեզ չի հրավիրում պարզապես տալ մեր ժամանակը, տաղանդները և դրամներն Իր գործի համար, Նա հրավիրում է մեզ տալ մեր կյանքը։

Գալիլեայի ափերին աշակերտների հետ առավոտյան հանդիպման ժամանակ Հիսուսը հրաշալի կերպով ընդգծեց աստվածային սիրո պահանջները։

`Կարդացե՛ք Հովհաննես 21.15–19 համարները։ Ի՞նչ հարց տվեց Հիսուսը Պետրոսին երեք անգամ, և ո՞րն էր Պետրոսի պատասխանը։ Ինչո՞ւ Հիսուսը Պետրոսին հատկապես այս հարցը տվեց երեք անգամ։`

Պետրոսն իր Տիրոջը երեք անգամ ուրացել էր, և Հիսուսը Պետրոսի շուրթերից սիրո պատասխան ստացավ երեք անգամ։ Աշակերտների ներկայությամբ Հիսուսը վերականգնում էր Պետրոսի վստահությունը, որ վերջինս ներված է աստվածային սիրով, և որ Հիսուսն Իր գործում նրա համար դեռ աշխատանք էր նախատեսել։

`Կրկին կարդացե՛ք Հովհաննես 21.15–19 համարները՝ այս անգամ ուշադրություն դարձնելով Հիսուսի պատասխանին Պետրոսի՝ Քրիստոսի նկատմամբ ունեցած սիրո հավաստմանը։ Ի պատասխան Հիսուսն ի՞նչ հանձնարարեց նրան անել։`

Աստվածային սերն ակտիվ է. ոչ մի պարագայում այն պասիվ լինել չի կարող։ Իրական սերն ավելին է, քան պարզապես ջերմ զգացմունքը, ավելին, քան գեղեցիկ գաղափարը։ Այն ներառում է հանձնառություն։ Սերը մեզ ստիպում է գործել։ Այն առաջնորդում է մեզ օգնության հասնել հուսահատ կարիքի մեջ հայտնված Աստծո զավակների կորած աշխարհին։ Երբ Հիսուսը Պետրոսին ասաց՝ «արածեցրու Իմ ոչխարները», դա միաժամանակ և՛ հանձնարարություն էր, և՛ մխիթարող հավաստիացում։ Տերը սիրուն արձագանքելու կոչ արեց, Նա նաև խրախուսեց Պետրոսին, որ վերջինիս համար դեռ գործ է նախապատրաստել անելու, նույնիսկ ի հեճուկս Պետրոսի՝ իսկապես ամոթալի արարքի, երբ Հիսուսին ձերբակալված տեսնելով՝ նա ոչ միայն ուրացավ, թե ճանաչում է Նրան, այլ ուրացավ անեծքներով, ճիշտ այնպես, ինչպես Քրիստոսը կանխագուշակել էր։

Ո՞րն է դասը։ Դուք կարող եք հուսահատաբար դավաճանել ձեր Տիրոջը, կարող եք մեկից ավելի անգամներ ուրանալ Նրան ձեր արարքներով։ Բարի լուրն այն է, որ շնորհը դեռևս հասանելի է, և Աստված դեռ Իր գործը ձեզ հետ չի ավարտել։ Նրա գործում ձեզ համար դեռևս տեղ կա, եթե դուք կամենաք։

`Երբևէ «ուրացե՞լ» եք Տիրոջը, ինչպես Պետրոսը։ Եթե այո, ապա ի՞նչ է ձեզ ասում այս պատմությունը, որը պատմում է ոչ միայն Պետրոսի ուրացման, այլև Պետրոսին ուղղված Քրիստոսի խոսքերի մասին։`