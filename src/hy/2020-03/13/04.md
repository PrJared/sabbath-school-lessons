---
title:  Պողոսը՝ Աստծո ընտրյալ անոթ
date:  22/09/2020
---

Երբ Պողոսն ընդունեց Քրիստոսին, նրա ողջ կյանքն արմատապես փոխվեց։ Քրիստոսը նրան միանգամայն նոր ապագա տվեց։ Նա նրան դուրս բերեց հարմարավետության գոտուց և տվեց այնպիսի փորձառություններ, որոնց մասին Պողոսը հազիվ թե պատկերացներ։ Սուրբ Հոգու առաջնորդությամբ Պողոս առաքյալը հռչակում էր Աստծո Խոսքը Միջերկրածովյան աշխարհում ապրող հազարավոր մարդկանց։ Նրա վկայությունը փոխեց քրիստոնեության և աշխարհի պատմության ընթացքը։

`Կարդացե՛ք Գործք առաքելոց 9.3–6, 10–20 համարները։ Ինչպե՞ս են այս տեքստերը բացահայտում, որ Հիսուսն աստվածային նպատակ ուներ Պողոսի կյանքի համար։`

Հիսուսը հաճախ է ընտրում ամենաանհավանական թեկնածուներին՝ Իր անվան վկայությունը կրելու համար։ Մտածե՛ք միայն՝ դիվահարները, սամարացի կինը, մարմնավաճառը, հարկահավաքը, գալիլեացի ձկնորսները, իսկ հիմա՝ քրիստոնեության կատաղի հալածիչը։ Այս բոլոր մարդիկ վերափոխվեցին շնորհով, այնուհետև, սրտերը լի ցնծությամբ, ուղարկվեցին պատմելու այն մասին, թե ինչ էր արել Քրիստոսն իրենց կյանքում։ Նրանցից ոչ ոք երբեք չհոգնեց պատմել իր պատմությունը։ Այն, ինչ Քրիստոսն արել էր իրենց համար, այնքան հրաշալի էր, որ նրանք անպայման պետք է պատմեին այդ մասին։ Նրանք չէին կարող լռել։

`Համեմատե՛ք Գործք առաքելոց 28.28–31 և Բ Տիմոթեոս 4.5–8 համարները։ Ի՞նչ հուշումներ կան այս տեքստերում այն մասին, որ Պողոսը երբեք չէր երկմտում ստանձնել հոգիներ շահելու ծառայության մեջ իր ողջ կյանքը Քրիստոսին տալու հանձնառությունը։`

Իր կյանքի վերջում, երբ դեռ գտնվում էր Հռոմում տնային կալանքի տակ, Պողոսը հաստատեց, որ «Աստծո փրկությունն ուղարկվեց հեթանոսներին, և նրանք կլսեն» (Գործք առաքելոց 28.28): Գիրքն ասում է, որ նա ընդունում էր իրեն այցելած բոլոր մարդկանց և նրանց քարոզում էր Խոսքը (Գործք առաքելոց 28.30, 31): Կյանքի ավարտին Պողոսը հորդորեց Տիմոթեոսին կատարել ավետարանչի գործ, իսկ իր մասին նա կարող էր ասել. «Բարի պատերազմը պատերազմեցի, ընթացքը կատարեցի, հավատը պահեցի» (Բ Տիմոթեոս 4.7):

Թեև մեր կանչվելը կարող է չլինել այնքան աչքի ընկնող, որքան Պողոսինն էր, Աստված կանչում է մեզանից յուրաքանչյուրին Իր հետ մասնակցելու աշխարհը վերափոխելու Իր գործին։ Ակնհայտ է, որ ի հեճուկս բոլոր բարդությունների, որոնց Պողոսը հանդիպել էր տարիների ընթացքում (տե՛ս Բ Կորնթացիս 11.25–30), նա հավատարիմ մնաց իր կանչվածությանը Տիրոջ մեջ։ Պատմությունն այն մասին, թե ինչպես Հիսուսի հետևորդների այս նախկին հալածիչը դարձավ քրիստոնեական հավատի ամենաազդեցիկ և կարևոր պաշտպաններից մեկը (իհարկե, բացառությամբ Հիսուսի), մնում է հզոր վկայություն այն մասին, թե ինչ կարող է անել Տերը մեկի միջոցով, ով իր կյանքը նվիրաբերում է Տիրոջ գործին։

`Ի՞նչ գործի համար է Աստված ձեզ կանչել։ Դուք դա անո՞ւմ եք։`