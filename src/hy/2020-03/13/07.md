---
title:  Հետագա ուսումնասիրության համար
date:  25/09/2020
---

«Նրանք, ովքեր եկեղեցու վրա ունեն հոգևոր վերահսկողության իրավունք, պետք է մտածեն ճանապարհներ և միջոցներ, որոնք հնարավորություն կտան եկեղեցու յուրաքանչյուր անդամի Աստծո գործում որևէ դեր կատարել։ Անցյալում շատ հաճախ սա չի արվել։ Հստակորեն չեն մշակվել և չեն իրականացվել ծրագրեր, որոնց միջոցով բոլորի տաղանդները կկիրառվեին ակտիվ ծառայության մեջ։ Շատ քչերն են գիտակցում, թե այդ պատճառով որքան բան ենք կորցրել։

Աստծո գործի առաջնորդները՝ որպես իմաստուն հրամանատարներ, պետք է ծրագրեր մշակեն բոլոր ուղղություններով գործի առաջխաղացման համար։ Ծրագրելիս նրանք պետք է հատուկ ուշադրության արժանացնեն այն գործը, որը կարող է կատարվել եկեղեցու հասարակ անդամների կողմից իրենց ընկերների և հարևանների համար։ Այս երկրի վրա Աստծո գործը երբեք չի ավարտվի, քանի դեռ մեր եկեղեցու անդամները՝ տղամարդիկ և կանայք, չեն հավաքվել գործի համար և չեն միաբանել իրենց ջանքերը ծառայողների և եկեղեցու պաշտոնյաների ջանքերի հետ։

Մեղավորների փրկությունը պահանջում է եռանդուն անձնական աշխատանք։ Մե՛նք պետք է նրանց հասցնենք կյանքի խոսքը, և չսպասենք, որ նրա՛նք գան մեզ մոտ։ Ո՜հ, եթե միայն ես կարողանայի այնպիսի խոսքեր ասել տղամարդկանց և կանանց, որոնք նրանց կմղեին եռանդուն գործողությունների։ Հիմա մեզ շնորհված ժամանակը կարճ է։ Մենք կանգնած ենք հավիտենական աշխարհի հենց սահմանագծին։ Կորցնելու ժամանակ չունենք։ Ամեն մի վայրկյան ոսկի է և չափազանց թանկ՝ պարզապես ես-ի վրա վատնելու համար։ Ո՞վ ջանասիրաբար կփնտրի Աստծուն և Նրանից ուժ ու շնորհ կստանա՝ ավետարանչական դաշտում Նրա հավատարիմ գործիչը լինելու համար։

Յուրաքանչյուր եկեղեցում կա տաղանդ, որը ճիշտ աշխատանքի արդյունքում կարող է այնքան զարգանալ, որ կդառնա վիթխարի օգնություն այս գործում։ Այն, ինչ հիմա անհրաժեշտ է մեր եկեղեցիների շինության համար, իմաստուն աշխատողների՝ եկեղեցում տաղանդներ նկատելու և զարգացնելու բարի գործն է, տաղանդներ, որոնք կարող են կրթվել Տիրոջ օգտագործման համար»։ Էլեն Ուայթ, Վկայություններ եկեղեցու համար, հատոր 9, էջեր 116, 117։

**Հարցեր քննարկման համար**

`Ո՞րն է վերը ներկայացված Էլեն Ուայթի գրքից մեջբերման գլխավոր միտքը։ Ի՞նչ ազդեցություն այն կարող է ունենալ ձեր անձնական վկայության և ձեր եկեղեցու գործունեության վրա։`

`Միշտ ինչպե՞ս է դրսևորվում իսկական սերը։ Որո՞նք են սիրո կեղծ ձևերը, որոնք իսկական սիրո հետ ընդհանուր եզր չունեն։`

`Դասարանում խոսե՛ք զոհողությունների մասին, որոնք մարդիկ արել են Տիրոջ համար՝ ներառյալ կյանքը տալը։ Ի՞նչ կարող եք սովորել այս պատմություններից։`

`Խորհե՛ք միաշաբթի օրվա դասի վերջում բերված հարցի՝ ձեր պատասխանի շուրջ, թե ինչ եք զոհաբերել դո՛ւք Քրիստոսի համար։ Եվ, իսկապես, ի՞նչ եք զոհաբերել։ Ինչո՞ւ եք դա արել։ Արժե՞ր դա անել։ Ինչպե՞ս կարող եք բացատրել մեկին, ով քրիստոնյա չէ, թե ինչ եք դուք արել և ինչու եք դա արել։`