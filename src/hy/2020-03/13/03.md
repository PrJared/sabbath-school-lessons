---
title:  Հանձնառության կանչ
date:  21/09/2020
---

Պատկերացրե՛ք, որ դուք Պետրոսն ու Հովհաննեսն եք։ Գեղեցիկ առավոտ է Գալիլեայում. արևը նոր է ծագել՝ հեռացնելով գիշերվա սառնությունը։ Ձեր միտքը կենտրոնացած է ընդամենը մեկ բանի վրա՝ ինչպես ձուկ որսալ, շա՜տ ձուկ։ Վերջին ժամանակներում ձեր ձկնորսությունը հաջող է ընթացել, և դուք ակնկալում եք ունենալ հաջող որսի ևս մեկ օր։ Հետո, վաղ առավոտյան լույսի ներքո տեսնում եք Նրան՝ Նազովրեցի Հիսուսին մոտենալիս։ Դուք չեք էլ պատկերացնում, որ մի քանի րոպե հետո ձեր ողջ կյանքը գլխիվայր փոխվելու է։ Դուք երբեք այլևս նույնը չեք լինելու։

`Կարդացե՛ք Մատթեոս 4.18–20 համարները։ Ըստ ձեզ՝ ինչո՞ւ էին Պետրոսն ու Հովհաննեսը պատրաստակամ ստանձնել Հիսուսին հետևելու նման արմատական հանձնառություն։ Տեքստում ի՞նչն է հուշում, որ Հիսուսը նրանց կանչում էր ավելի բարձր նպատակի համար, քան ձուկ որսալն է։`

Հովհաննեսի Ավետարանը մեզ տեղեկացնում է, որ այս մարդիկ ավելի քան մեկ տարի որոշ տեղեկություններ ունեին Հիսուսի մասին, սակայն լիովին չէին նվիրվել Նրան։ Այնուամենայնիվ, Քրիստոսի աստվածային վարվելակերպը, Նրա արտաքին տեսքի, խոսքերի և արարքների յուրահատուկ մթնոլորտը գալիլեացի այս ձկնորսներին հուշում էր, որ Նա իրենց աստվածային կանչվածության էր հրավիրում։ Պատճառը, որ նրանք թողեցին իրենց նավակները, զբաղմունքը, տես ու ճանաչ շրջապատը Հիսուսին հետևելու համար, զգալն էր, որ Նա իրենց ավելի մեծ նպատակի էր կանչում։ Այս սովորական ձկնորսները զգացին, որ կանչվում են արտասովոր նպատակի համար։ Աստված, հնարավոր է, կոչ չանի ձեզ թողնել ձեր մասնագիտությունն այսօր, սակայն Նա ձեզ արտասովոր նպատակի է կանչում, և այդ նպատակն է կիսել Իր սերը և վկայել Իր ճշմարտության մասին Իր փառքի համար։

`Դիտարկե՛ք Մատթեոսի՝ հարկահավաքի կանչվելը Մատթեոս 9.9 համարում։ Ի՞նչ ակնառու բան եք տեսնում այս տեքստում։`

Հարկահավաքները հռոմեական աշխարհում հաճախ շորթիչներ էին, ովքեր չարաշահում էին իրենց պաշտոնը՝ հասարակ ժողովրդին ճնշելու նպատակով։ Ամբողջ Իսրայելում նրանք ամենաատելի և ամենաարհամարհված դասակարգն էին համարվում։ Քրիստոսի՝ «Իմ հետևից ե՛կ» հրավերը ենթադրում է, որ Մատթեոսը լսել էր Հիսուսի մասին և սրտի խորքում փափագում էր հետևել Նրան։ Եվ երբ հնչեց հրավերը, նա արդեն պատրաստ էր։ Նա զարմացած էր, որ Քրիստոսը կընդունի իրեն և կհրավիրի դառնալ Իր աշակերտներից մեկը։

Բոլորիս սրտի խորքում կա այս կյանքում ավելի վեհ ինչ-որ բանի փափագ։ Մենք ևս կամենում ենք ապրել արժանի ինչ-որ բանի համար, ավելի բարձր, ավելի ազնիվ նպատակի համար։ Ուստի Քրիստոսը Մատթեոսի պես կանչում է մեզ հետևել Իրեն։

`Խորհե՛ք այն մասին, թե մարդիկ ինչ են թողել Հիսուսին հետևելու համար։ Ինչո՞ւ, ի վերջո, դա միշտ արժանի զոհողություն կլինի։`