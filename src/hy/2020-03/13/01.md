---
title:  Հավատքով արված քայլ
date:  19/09/2020
---

> <p>Այս շաբաթվա ուսումնասիրության համար կարդացե՛ք.<p>
> Փիլիպպեցիս 2.5–11, Մատթեոս 4.18–20, Գործք առաքելոց 9.3–6, 10–20, Հովհաննես 21.15–19, Ա Հովհաննես 3.16–18:

### Հիշելու համարը.
«Ձեր ամեն մեկը թող այն մտածի, որ էլ Քրիստոս Հիսուսումն էր, որ Աստծո կերպարանքում լինելով, հափշտակություն չհամարեց Աստուծուն հավասար լինել։ Այլ Իր անձն ունայնացրեց, և ծառայի կերպարանք առնելով՝ մարդկանց նման լինելով և կերպարանքով մարդի պես գտնվելով» (Փիլիպպեցիս 2.5–7):

Անպատկերացնելի զոհողություն էր թողնել երկնքի փառքը, հրեշտակների երկրպագությունն ու Հոր ընկերակցությունը։ Սակայն Հիսուսը եկավ տառապանքի և մահվան այս աշխարհ՝ Հոր սիրող բնավորությունը բացահայտելու, մարդկային ցեղի մտերմությունը հետ շահելու և համայն մարդկությունը փրկագնելու համար։ «Մինչև փրկվածները Փրկչի հետ միասին չկանգնեն Աստծո գահի առջև, երբեք հնարավոր չէ գիտակցել մեր փրկության գինը: Ու երբ հավերժական քաղաքի փառքը լուսավորի մեր հափշտակված մտքերը, մենք կհիշենք, որ Հիսուսն այս ամենը թողել է հանուն մեզ, որ Նա ոչ միայն աքսորյալ է դարձել` թողնելով երկնային պալատները, այլ հանուն մեզ ձախողվելու և հավիտենապես կորչելու ռիսկի է դիմել: Եվ այն ժամանակ Նրա ոտքերի առջև կդնենք մեր պսակները և ցնծագին կերգենք. «Արժանի է մորթված Գառն առնելու և՛ զորություն, և՛ հարստություն, և՛ իմաստություն, և՛ կարողություն, և՛ պատիվ, և՛ փառք, և՛ օրհնություն» (Հայտնություն 5.12)»։ Էլեն Ուայթ, Դարերի փափագը, էջ 131։

Այն զոհաբերությունը, որը Հիսուսն արեց հանուն մեր փրկության, անգնահատելի է։ Երբ մենք արձագանքում ենք Նրա առաջնորդությանը, ընդունում ենք Նրա հանձնարարությունը և միաբանվում Նրա հետ կորած մարդկանց Նրա արքայության համար շահելու գործում, դա զոհողություն է պահանջում։ Թեև մեր կողմից արվող զոհողությունները երբեք ոչ մի կերպ չեն կարող համեմատվել Հիսուսի զոհի հետ, հոգիներ շահելու ծառայությունը մեզ համար ևս հավատքով արված թռիչք է։ Այն մեզ դուրս է բերում մեր հարմարավետության գոտուց դեպի անհայտ ջրեր։ Ժամանակ առ ժամանակ մեր Տերը մեզ զոհողության կոչ է անում, սակայն այն ցնծությունը, որը Նա փոխարենն առաջարկում է, անհամեմատ ավելի մեծ է։