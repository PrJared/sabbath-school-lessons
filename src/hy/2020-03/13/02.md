---
title:  Հիսուսի ինքնազոհ սերը
date:  20/09/2020
---

Պողոս առաքյալը խրախուսում է մեզ «թույլ տալ», որ Քրիստոսի միտքն ապրի մեզանում։ Սա առաջացնում է որոշ զարմանալի հարցեր։ Ինչի՞ էր նման Քրիստոսի միտքը։ Ի՞նչն էր ղեկավարում Նրա մտածելակերպը: Ո՞րն էր Նրա մտածելակերպի էությունը։

`Կարդացե՛ք Փիլիպպեցիս 2.5–11 համարները։ Ինչպե՞ս են այս տեքստերը բացահայտում Քրիստոսի մտքերի հիմքը և այն սկզբունքները, որոնցով առաջնորդվեց Նա Իր ողջ կյանքում։`

Ողջ հավերժության մեջ Հիսուսը հավասար է եղել Աստծուն։ Պողոսն այս հավիտենական ճշմարտությունը հայտարարում է հետևյալ խոսքերով. «Որ Աստծո կերպարանքում լինելով, հափշտակություն չհամարեց Աստուծուն հավասար լինել» (Փիլիպպեցիս 2.6): «Կերպարանք» թարգմանված բառը հունարեն մորֆե բառն է։ Այն նշանակում է ինչ-որ բանի բուն էությունը։ Այն կապում է հավասար արժեք ունեցող երկու բան։ ՅՕԱ աստվածաշնչյան մեկնաբանություններն այսպես են բացատրում. «Սա Քրիստոսին դնում է Հոր հետ հավասար մակարդակում և անհամեմատ բարձրացնում ցանկացած այլ ուժից։ Պողոսը շեշտադրում է սա՝ Քրիստոսի կամավոր խոնարհման խորությունն ավելի ակնհայտորեն ցույց տալու համար»։ Հատոր 7, էջ 154։ Խոսելով Քրիստոսի հավիտենական բնության մասին՝ Էլեն Ուայթն ավելացնում է. «Քրիստոսի մեջ է կյանքը` նախասկզբնական, անփոխառյալ և անածանցյալ»: Դարերի փափագը, էջ 530։

Հիսուսը, Ով հավասար էր Աստծուն հավերժությունից ի վեր, «Իր անձն ունայնացրեց»։ Սա ևս զարմանալի հունարեն արտահայտություն է։ Տառացիորեն այն կարող է թարգմանվել «դատարկեց»։ Հիսուսը կամովի «դատարկեց Իրեն» որպես Աստծուն հավասար ունեցած Իր առավելություններից ու արտոնություններից՝ մարդու կերպարանք առնելու և մարդկության խոնարհ ծառան դառնալու համար։ Որպես ծառա՝ Նա համայն տիեզերքին բացահայտեց երկնքի սիրո օրենքը և ի վերջո խաչի վրա իրականացրեց սիրո գերագույն արարքը։ Նա տվեց Իր կյանքը, որպեսզի հավիտենապես փրկի մերը։

Հիսուսի մտածելակերպի էությունն ինքնազոհ սերն էր։ Հետևել Հիսուսին նշանակում է, որ մենք սիրենք այնպես, ինչպես Հիսուսը սիրեց, ծառայենք այնպես, ինչպես Նա ծառայեց, և նվիրվենք՝ ինչպես Նա նվիրվեց։ Մենք պետք է հրաժարվենք որոշակի բաներից՝ թույլ տալու Հիսուսին Իր Սուրբ Հոգու միջոցով դատարկել մեզ մեր եսասիրական փառասիրությունից։ Սակայն Հիսուսը հրաժարվեց ամեն ինչից։ Իսկ Սուրբ Գիրքը Հիսուսի մասին ասում է. «Նրա համար էլ Աստված շատ բարձրացրեց Նրան և Նրան մի անուն շնորհեց, որ ամեն անունից ավելի բարձր է» (Փիլիպպեցիս 2.9):

Երկինքն արժե ցանկացած զոհողության, որ մենք կանենք երկրի վրա։ Մեր հոգևոր կյանքի ճանապարհին մենք ստիպված կլինենք անել որոշակի զոհողություններ, սակայն ծառայության ուրախությունն այսօր գերակշռում է այդ զոհողություններին, և Քրիստոսի հետ հավիտենապես ապրելու ցնծությունը կստիպի, որ երկրում արված մեր ցանկացած զոհողություն աննշան թվա։

`Վերջին անգամ ե՞րբ է եղել, երբ իրապես ստիպված եք եղել մահանալ ես-ի համար հանուն Քրիստոսի։ Ի՞նչ է ասում ձեր պատասխանը ձեր քրիստոնեական ընթացքի մասին։`