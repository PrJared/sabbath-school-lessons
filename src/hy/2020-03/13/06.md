---
title:  Սիրո հանձնառությունը
date:  24/09/2020
---

Պետրոսի և Հիսուսի միջև տեղի ունեցող երկխոսության վերջում մենք տեսնում ենք, որ նրանք երկուսով քայլում են ափի երկայնքով։ Մինչ ալիքները ողողում են ափը, Հիսուսը Պետրոսին ներկայացնում է աշակերտ լինելու գինը։ Նա կամենում է, որպեսզի Պետրոսը հստակ կերպով իմանա, թե իրեն ինչ է սպասվում, երբ ընդունի Հիսուսի՝ «արածեցրու Իմ ոչխարները» հրավերը։

`Կարդացե՛ք Հովհաննես 21.18, 19 համարները։ Ի՞նչ ասաց Հիսուսը Պետրոսին աշակերտության գնի մասին։ Ըստ ձեզ՝ ինչո՞ւ Հիսուսը Պետրոսին բացահայտեց այդքան ցնցող մի բան վերջինիս կյանքի հենց այդ կետում։`

Այս խոսքերով Հիսուսը կանխագուշակեց նահատակությունը, որը մի օր Պետրոսը պետք է կրեր։ Նրա ձեռքերը պետք է տարածվեին խաչի վրա։ Սա բացահայտելով՝ Քրիստոսը Պետրոսին ընտրություն առաջարկեց։ Նա նրան առաջարկեց կյանքի մեծագույն ցնծությունը՝ տեսնել մարդկանց փրկված Աստծո արքայության համար։ Պենտեկոստեի օրը նա հազարավոր մարդկանց կտեսներ Քրիստոսին գալիս։ Նա Հիսուսի անունով հրաշքներ պետք է գործեր և փառավորեր Նրան ավելի ու ավելի մեծաթիվ բազմությունների առաջ։ Նա կունենար Հիսուսի հետ վերջինիս առաքելության մեջ համագործակցելու հավիտենական ցնծությունը։

Սակայն այդ առավելության համար հարկավոր էր գին վճարել։ Այն զոհողություն էր պահանջում, բարձրագույն զոհողություն։ Պետրոսից ակնկալվում էր հանձնառությունն ստանձնել՝ լիարժեք գիտակցելով իրավիճակը։ Որովհետև Պետրոսն այժմ գիտեր, որ ոչ մի զոհողություն ավելի մեծ չէ, քան հանուն աշխարհի արվող առաքելության մեջ Հիսուսին միանալը։

`Կարդացե՛ք Ա Հովհաննես 3.16–18 համարները։ Ի՞նչ այլընտրանք է Հովհաննեսն առաջարկում սիրելուն, որն անորոշ կամ վերացական չէ։ Ինչպե՞ս է Հովհաննեսը սահմանում սիրո բարձրագույն զոհաբերությունը։`

Հավիտենության մեջ երբևէ մեր արած ոչ մի բան զոհաբերություն չի թվալու։ Ժամանակի, ջանքերի և կյանքի մեր ներդրումը գերառատ կերպով պարգևատրված կհամարվեն։ Ինչպիսի՜ ցնծություն է սերը՝ գործի, մտադրությունները՝ հանձնառության վերածելը։ Երբ մենք արձագանքում ենք աստվածային սիրուն՝ որպես Քրիստոսի դեսպաններ ոչինչ չխնայելով ուրիշներին վկայելու ծառայության համար, իրականացնում ենք մեր կյանքի նպատակը և վերապրում ենք կյանքի մեծագույն ուրախությունը։ Ինչպես Հիսուսն այդքան դիպուկ կերպով ներկայացրեց. «Եթե այս գիտեք, երանելի եք, թե որ այս անեք» (Հովհաննես 13.17): Կյանքի մեծագույն ցնծությունը և տևական երջանկությունն այցելում են, երբ մենք իրականացնում ենք մեր գոյության իմաստը՝ փառավորելով Աստծուն մեր ապրած կյանքով և Նրա սերն ու ճշմարտությունն աշխարհի հետ կիսելով։

`Բարդ է ընկալել հավիտենության գաղափարը, երբ այն ամենը, ինչ մեզ հասանելի է, ժամանակի մի փոքրիկ կտոր է։ Սակայն փորձե՛ք պատկերացնել հավիտենական կյանքն ըստ հնարավորին լավ. հավիտենական լավ կյանք, ավելի լավը, քան որևէ բան, որ կարող ենք ունենալ այստեղ: Խորհեք՝ ինչո՞ւ այստեղ՝ երկրի վրա, այս կարճ ժամանակահատվածում, ոչինչ է մեր ունեցածը՝ համեմատած հավիտենական կյանքի խոստումը կորցնելու հետ։`