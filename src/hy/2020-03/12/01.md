---
title:  Տարածելու արժանի լուր
date:  12/09/2020
---

> <p>Այս շաբաթվա ուսումնասիրության համար կարդացե՛ք.<p>
> Բ Պետրոս 1.12, 16–21, Հայտնություն 19.11–18, Հայտնություն 14.14–20, Ժողովող 12.13, 14, Հայտնություն 14.6–12:

### Հիշելու համարը.
«Եվ տեսա մի ուրիշ հրեշտակ թռչելիս երկնքի մեջ, որ հավիտենական ավետիք ուներ, որ ավետարաներ երկրի վրա բնակվողներին, և ամեն ազգի և ցեղի և լեզվի և ժողովրդի։ Եվ մեծ ձայնով ասում էր. Վախեցեք Աստվածանից և փառք տվեք Նրան, որովհետև Նրա դատաստանի ժամը եկավ, և երկրպագեք երկինքը և երկիրը և ծովը և ջրերի աղբյուրները Ստեղծողին» (Հայտնություն 14.6, 7):

Քրիստոսի քավիչ մահը համընդհանուր էր. դա նշանակում է, որ այն կատարվեց բոլոր մարդկանց համար, ովքեր երբևէ ապրել են, անկախ նրանից, թե որտեղ և երբ։ Ուստի և Ավետարանը խոսում է բոլոր լեզվախմբերի, մշակույթների և ամենատարբեր ծագման մարդկանց հետ։ Այն կամրջում է էթնիկ տարբերությունները։ Այն պարունակում է անհավանական բարի լուր այն մասին, որ Հիսուսն Իր կյանքով, մահվամբ և հարությամբ հաղթանակ է տարել դժոխքի իշխանությունների և ուժերի վրա։ Ավետարանն ամբողջությամբ Հիսուսի մասին է։ Նա մահացավ մեզ համար և այժմ ապրում է մեզ համար։ Նա մի անգամ եկավ մեզ մեղքի պատժից և կապանքներից ազատելու համար և գալիս է կրկին՝ մեզ ազատելու մեղքի ներկայությունից։ Նա մահացավ մեզ արժանի մահով, որպեսզի մենք ապրենք Իրեն արժանի կյանքով։ Քրիստոսով մենք արդարացված ենք, սրբագործված և մի օր կփառավորվենք։

Աստվածաշունչը շեշտադրում է Հիսուսի երկու գալուստները։ Մեկ անգամ Նա եկավ մեզ փրկագնելու և կվերադառնա՝ տուն տանելու նրանց, ում գնեց այդ անսահման գնով։ Աստվածաշնչի վերջին գիրքը՝ Հայտնությունը, գրվել է հատկապես աշխարհը Հիսուսի վերադարձին նախապատրաստելու համար։ Այն հրատապ լուր է այս սերնդի համար։ Այս շաբաթ մենք կուսումնասիրենք Հայտնություն գրքի նշանակությունը 21-րդ դարի այս ժամանակակից հասարակության համար։ Միասին մենք նորովի կբացահայտնեք վերջին ժամանակների այս լուրը տարածելու Հիսուսի կոչն Իր վերջին ժամանակների եկեղեցուն։