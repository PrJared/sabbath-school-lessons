---
title:  Հայտնություն գրքի վերջին ժամանակների լուրը
date:  15/09/2020
---

Հայտնություն գրքի առանցքակետը 14-րդ գլուխն է։ Այս գլուխը գերագույն կարևորություն ունի մարդկության պատմության վերջին օրերում ապրող Աստծո ժողովրդի համար։ Դրանում բացահայտված է մարդկությանն ուղղված Աստծո՝ վերջին օրերի լուրը։ Վերջին ժամանակների այս լուրը կենսական նշանակություն ունի Աստծո ժողովրդի և համայն մարդկության համար։

`Կարդացե՛ք Հայտնություն 14.14–20 համարները։ Ի՞նչ խորհրդանիշեր են օգտագործված այստեղ մեր Տիրոջ վերադարձը պատկերելու համար։`

Հունձքի խորհրդանիշն օգտագործվում է ամբողջ Աստվածաշնչում՝ նկարագրելու Քրիստոսի վերադարձը (Մատթեոս 13.37–43, Մարկոս 4.29)։ Հայտնություն գրքի 14-րդ գլխում հասունացած ցորենի բերքահավաքը ներկայացնում է արդարների փրկագնումը, իսկ հասուն խաղողի բերքահավաքը՝ չարերի կործանումը։ Հայտնություն գրքի 14.6–12 համարները պարունակում են վերջին օրերի հրատապ լուրը՝ տղամարդկանց և կանանց երկրի վերջին բերքահավաքին նախապատրաստելու համար։

`Կարդացե՛ք Հայտնություն 14.6, 7 համարները։ Ո՞րն է այս տեքստերում տրվող լուրի էությունը։ Ինչպե՞ս են դրանք օգնում մեզ հասկանալ, թե ով ենք մենք որպես Յոթերորդ օրվա ադվենտիստներ։`

Հայտնություն գրքի 14-րդ գլխի առաջին հրեշտակի լուրը դիմում է 21-րդ դարի սերնդին, ով փափագում է իմաստ գտնել սեփական կյանքում։ Այն ներկայացնում է Աստծո շնորհի Ավետարանը, որը ներում է տրամադրում բոլորին։ Այն մեզ սրբում է մեղքի հանցավորությունից և տալիս հաղթանակողներ լինելու զորություն։ Այս լուրը մեր արժեքավորության հիմքն է այն իմաստով, որ Քրիստոսն է մեզ արարել և փրկագնել։ Այն ընդգծում է, որ մի օր ողջ անարդարությունը կավարտվի Աստծո վերջնական դատաստանով։ Սա անհավանական բարի լուր է, քանի որ հայտնում է, որ անարդարությունը հավիտենական կյանք չունի։

`«Ինչ-որ իմաստով Յոթերորդ օրվա ադվենտիստները կարգվել են աշխարհի դետեր և ջահակիրներ։ Նրանց է վստահվել կորչող աշխարհին ուղղված վերջին նախազգուշացումը։ Նրանց վրա է փայլում Աստծո Խոսքի հիասքանչ լույսը։ Նրանց տրվել է խիստ հանդիսավոր կարևորության մի գործ՝ առաջին, երկրորդ և երրորդ հրեշտակների լուրի հռչակումը։ Չկա նման մեծ կարևորություն ունեցող ոչ մի այլ գործ։ Նրանք չպետք է թույլ տան, որ որևէ այլ բան գրավի իրենց ուշադրությունը»։ Էլեն Ուայթ, Ավետարանչություն, էջ 119, 120։ Որպես եկեղեցի, սակայն, ինչն ավելի կարևոր է, իբրև անհատներ՝ ինչպե՞ս կարող ենք լուրջ վերաբերվել այս խոսքերին։`