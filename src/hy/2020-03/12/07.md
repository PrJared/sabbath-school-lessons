---
title:  Հետագա ուսումնասիրության համար
date:  18/09/2020
---

«Այս օրերում Աստված կանչել է Իր եկեղեցուն, ինչպես Նա կանչել էր հին Իսրայելին, լինելու լույս երկրի վրա։ Ճշմարտության հզորագույն չափիչի՝ առաջին, երկրորդ և երրորդ հրեշտակների լուրի միջոցով Նա նրանց առանձնացրել է եկեղեցիներից և աշխարհից՝ Իր հետ սուրբ մտերմության բերելու։ Նա նրանց դարձրել է Իր օրենքի պահապանները և նրանց է հանձնել այս ժամանակների մարգարեության մեծագույն ճշմարտությունները։ Նման հին Իսրայելին հանձնարարված սուրբ լուրերին, սրանք ևս սրբագույն վստահություն են, որ պետք է հաղորդվեն աշխարհին։

Հայտնություն գրքի 14-րդ գլխի երեք հրեշտակները ներկայացնում են այն մարդկանց, ովքեր ընդունում են Աստծո լուրի լույսը և որպես Նրա ներկայացուցիչներ՝ գնում են տարածելու այն Երկիր մոլորակի ողջ երկայնքով և լայնությամբ։ Քրիստոսն Իր հետևորդներին հայտարարում է. «Դուք աշխարհի լույսն եք» Մատթեոս 5.14։ Հիսուսին ընդունած յուրաքանչյուր մարդու Գողգոթայի խաչն ասում է. «Ահա հոգու արժեքը՝ Գնացեք բոլոր աշխարհ, Ավետարանը քարոզեք ամեն արարածի» Մարկոս 16.15: Չպետք է թույլ տալ, որ որևէ բան խոչընդոտի այս գործին։ Սա մեր ժամանակների ամենակարևոր գործն է և հավիտենության պես պետք է հասնի աշխարհի ծայրերը։ Այն սերը, որը Հիսուսը դրսևորեց մարդկանց հոգիների նկատմամբ նրանց փրկագնման համար արված Իր զոհաբերությամբ, կբորբոքի Նրա բոլոր հետևորդների սրտերը։

Ո՜հ, որքա՜ն ցնծությամբ է Քրիստոսն ընդունում ամեն մի մարդու, ով հանձնվում է Իրեն։ Նա մարդկայինը միաբանում է աստվածայինի հետ, որպեսզի կարողանա աշխարհին հաղորդել մարմնավորված սիրո առեղծվածները։ Խոսե՛ք, աղոթե՛ք, երգե՛ք Նրա ճշմարտության լուրի մասին, դրանով լցրե՛ք աշխարհը և շարունակե՛ք հասցնել այն հեռավոր շրջաններ»։ Էլեն Ուայթ, Խորհուրդներ եկեղեցու համար, էջ 58, 59։

**Հարցեր քննարկման համար**

`Հայտնություն գրքի 14-րդ գլխի երեք հրեշտակների լուրն ինչպե՞ս է նույնականացնում Յոթերորդ օրվա ադվենտիստական եկեղեցու էությունը։`

`Խորհե՛ք շաբաթի կարևորության և այն բանի մասին, թե ինչ է այն ներկայացնում։ Ինչպես այս շաբաթ համոզվեցինք, այն պարունակում է այնքան կարևոր լուր, որ Աստված պատվիրում է, որպեսզի մենք մի կողմ դնենք մեր կյանքի մեկ յոթերորդ մասը՝ հիշելու Իրեն որպես մեր Արարիչ և Փրկագնող։ Բացի այդ, ի տարբերություն սուրբ սարի կամ սուրբ քաղաքի, մենք չպետք է գնանք այնտեղ երկրպագելու։ Ամեն շաբաթ, ժամում մոտ հազար մղոն արագությամբ (առնվազն հասարակածին մոտ) շաբաթն ինքն է գալիս մեզ մոտ։ Ինչպե՞ս է այս ճշմարտությունը ևս օգնում մեզ հասկանալ այդ օրվա և դրա մատնանշած լուրի կարևորությունը։`

`Ինչպե՞ս կարող ենք ամենահամոզիչ կերպով բացատրել Բաբելոնի անկման կամ գազանի նշանի գաղափարները։ Այսինքն, ինչպե՞ս կարող ենք այս ճշմարտությունները ներկայացնել հնարավորինս ոչ վիրավորական կերպով՝ հասկանալով հանդերձ, որ չնայած մեր բոլոր ջանքերին, որոշ մարդիկ, միևնույնն է, կվիրավորվեն։`