---
title:  Հայտնություն գրքի վերջին ժամանակների շեշտադրումը
date:  14/09/2020
---

Ավետարանները նախ և առաջ կենտրոնանում են Քրիստոսի առաջին գալուստի վրա։ Դրանք պատմում են Նրա ծննդյան, կյանքի ու ծառայության, ինչպես նաև մահվան ու հարության պատմությունը։ Թեև դրանք խոսում են նաև Հիսուսի երկրորդ գալուստի մասին, սակայն այն Ավետարանների գլխավոր թեման չէ։ Միչդեռ Հայտնություն գիրքը հիմնականում ներկայացնում է հակամարտության գագաթնակետը, հակամարտություն, որ ձգվել է հարյուրամյակներ շարունակ  ։ Դրա մեծ մարգարեություններից յուրաքանչյուրն ավարտվում է մեր Տիրոջ փառավոր գալուստով։

`Կարդացե՛ք Հայտնություն 1.7, 11.15, 14.14–20 և 19.11–18 համարները։ Ի՞նչ նույնանման եզրահանգումներ եք տեսնում այս տեքստերից յուրաքանչյուրում։`

Հայտնություն գրքի առաջինից մինչև վերջին գլխում ներկայացվող մարգարեություններից յուրաքանչյուրի գլխավոր միտքը Հիսուսի գալուստն է։ «Մորթված Գառը» (Հայտնություն 5.12) գալիս է կրկին որպես թագավորների Թագավոր և տերերի Տեր (Հայտնություն 19.16): Նա պարտության կմատնի բոլոր թշնամիներին, որոնք ճնշում և հալածում են Իր ժողովրդին (Հայտնություն 17.14): Նա Իր ժողովրդին կազատի մեղքի այս մղձավանջից և կտանի նրանց փառավոր տուն։ Բարու և չարի միջև մեծ պայքարը կավարտվի։ Երկիրը նոր կլինի, և փրկվածները կապրեն իրենց Տիրոջ հետ հավիտյանս հավիտենից (Հայտնություն 21.1–4)։

Հայտնություն 22.7 համարում (տե՛ս նաև 12, 17 և 20 համարները) Հիսուսն ասում է. «Ահա շուտով գալիս եմ. երանի նրան, որ այս գրքի մարգարեության խոսքերը պահում է»։ Այսպիսով մարդկությանն ուղղված Հիսուսի վերջնական կոչն է արձագանքել Իր սիրուն, ընդունել Իր շնորհը և հետևել Իր ճշմարտությանը՝ Իր մոտալուտ վերադարձին պատրաստ լինելու համար։ Հայտնություն գիրքն ավարտվում է Հիսուսի հրավերով. «Եվ Հոգին և հարսն ասում են՝ եկ, և լսողն ասի՝ եկ» (Հայտնություն 22.17):

Հավիտենական կյանք որոնողներին մեր Տերը հրավիրում է գալ Իր մոտ։ Այնուհետև Նա հրավիրում է մեզ, որ ընդունել ենք փրկության լուրը և անհամբեր սպասում ենք Նրա վերադարձին, միանալ Իրեն և հրավիրել այլոց՝ ընդունելու Իր սիրո լուրը։ Նա մեզ ուղարկում է Իր առաքելությունն իրականացնելու՝ Իր լուրն աշխարհի հետ կիսելու և աշխարհն Իր մոտալուտ վերադարձին պատրաստելու համար։ Չկա ավելի պատվավոր բան, քան Հիսուսի հետ աշխարհի համար իրականացվելիք Նրա առաքելությանը մասնակցելը։ Չկա ավելի գոհացնող բան, քան Քրիստոսի հետ համագործակցելը վերջին ժամանակների փրկության Նրա ծրագրում։

`Քրիստոսը գալի՞ս է շուտով։ Այս բառերը Հովհաննեսը գրել է մոտ երկու հազար տարի առաջ։ Սակայն, հաշվի առնելով մեռելների վիճակի մասին մեր ընկալումը՝ Քրիստոսի երկրորդ գալուստը յուրաքանչյուրիս համար մեր անձնական փորձառության մեջ ինչո՞ւ է մեր մահվանից հետո ոչ ավելի, քան մի ակնթարթ։ Ինչպե՞ս է այս փաստն օգնում մեզ հասկանալ, թե, իսկապես որ, որքան մոտ է Քրիստոսի գալուստը։`