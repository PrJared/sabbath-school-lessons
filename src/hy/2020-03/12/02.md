---
title:  Պետրոսի ներկա ճշմարտության լուրը
date:  13/09/2020
---

Ամբողջ փրկության պատմության ընթացքում Աստված պարբերաբար հատուկ լուր է ուղարկել մարգարեական Խոսքի միջոցով՝ մարդկանց նախապատրաստելու գալիքին։ Աստված երբեք անակնկալի չի բերում (Եսայիա 46.9, 10): Նա Իր ժողովրդին նախապատրաստում է ապագայի համար՝ ուղարկելով մարգարեներին՝ Իր լուրը հայտնելու, նախքան վրա կհասնի դատաստանը (Ամովս 3.7): Ջրհեղեղին նախորդող օրերին Աստված Նոյի միջոցով աշխարհին լուր ուղարկեց այդ նույն ջրհեղեղի մասին։ Եգիպտոսում Աստված վեր հանեց Հովսեփին՝ առատության յոթը տարիների ընթացքում գալիք սովին նախապատրաստվելու համար։ Հրեա մարգարեները նախազգուշացնում էին Իսրայելի առաջնորդներին Բաբելոնի բանակի կողմից Երուսաղեմի գալիք կործանման մասին։ Հովհաննես Մկրտչի ապաշխարության կոչը նախապատրաստեց ազգին Հիսուսի առաջին գալուստին։

`Կարդացե՛ք Բ Պետրոս 1.12 համարը։ Ի՞նչ արտահայտություն է օգտագործում Պետրոսը՝ իր սերնդին ուղղված Աստծո լուրը նկարագրելու համար։`

`Կարդացե՛ք Բ Պետրոս 1.16–21 համարները։ Ո՞րն էր «ներկա ճշմարտության» այս լուրը, որը Պետրոսն ու աշակերտները հռչակում էին։`

Առաջին դարի համար հավիտենական նշանակություն ունեցող լուրն այն էր, որ Հիսուսը եկել էր։ Հոր սերը բացահայտվեց խաչի վրա Քրիստոսի զոհաբերությամբ։ Թեև «մեղքի վարձքը մահն է», Քրիստոսի միջոցով հավիտենական կյանքի հնարավորություն տրվեց բոլորին։ Եվ մեր ընտրությունից է կախված՝ արդյոք հավատով կընդունե՞նք այն, թե՞ ոչ (Հռոմեացիս 3.23, Հռոմեացիս 6.23, Եփեսացիս 2.8): Հիսուսով փրկության այս լուրը երբեք չի կորցնի իր արդիականությունը։ Այն ներկա ճշմարտություն է բոլոր սերունդների համար։

Աստվածաշնչի վերջին գիրքը՝ Հայտնությունը, ներկայացնում է Հիսուսին և Նրա հավիտենական փրկությունը վերջին ժամանակների համատեքստում՝ Նրա մոտալուտ վերադարձի համար ժողովուրդ նախապատրաստելու նպատակով։ Այն մերկացնում է մարդկային ավանդույթների և եսակենտրոն կրոնավորության կեղծիքը։ Սկզբից մինչև վերջ Հայտնությունը բացահայտում է Հիսուսին և հանուն մարդկության Նրա արած գործը։

Հիսուսն Իր Հոր բնավորության ճշմարիտ վկան է։ Նա «երկրի թագավորների իշխանն է»։ Նա այն Մեկն է, «որ մեզ սիրեց և մեր մեղքերից լվաց մեզ Իր արյունով և մեզ թագավորներ և քահանաներ արեց Աստծո և Իր Հոր համար» (տե՛ս Հայտնություն 1.1–6)։ Հայտնությունն ամբողջությամբ Հիսուսի և Նրա՝ վերջին ժամանակների լուրի մասին է, որը պետք է Նրա ժողովրդին պատրաստի Իր մոտալուտ գալուստին։

`Երբ խորհում եք Հայտնություն գրքի մասին, ի՞նչն է առաջինը գրավում  ձեր միտքը։ Ձեր միտքն ավելի շատ կենտրոնանում է գազանների և մարգարեական խորհրդանիշերի՞, թե՞ Հիսուսի վրա։ Ըստ ձեզ՝ ինչո՞ւ է Հիսուսը մարգարեությունները մեզ տվել Հայտնություն գրքում։ Ինչպե՞ս են դրանք բացահայտում Նրա սիրով տոգորված ծրագրերը մարդկության համար։`