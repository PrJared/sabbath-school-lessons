---
title:  Աստծո Խոսքի խորհրդանիշերը
date:  09/08/2020
---

`Կարդացե՛ք Սաղմոս 119.105, Երեմիա 23.29, Ղուկաս 8.11 և Մատթեոս 4.4 համարները։ Ի՞նչ հինգ խորհրդանիշեր են օգտագործվում այս տեքստերում Աստծո Խոսքը նկարագրելու համար։ Ըստ ձեզ՝ այդ նպատակին ծառայելու համար ինչո՞ւ են ընտրվել հենց այս հինգ խորհրդանիշերը։`

Այս տեքստերում օգտագործվող բազմազան խորհիդանիշերը նկարագրում են Աստծո Խոսքի առաջնային գործառույթներից մի քանիսը։ Երբ ուրիշների հետ կիսվում ենք Սուրբ Գրքով, այն նմանվում է կյանքեր լուսավորող ճրագի։ Հիսուսը՝ «աշխարհի լույսը», ցրում է Աստծո և Նրա բնավորության մասին այդ մարդկանց սխալ պատկերացումների խավարը։ Աստծո մասին սխալ պատկերացումներով մթագնած մտքերը լուսավորվում են Սուրբ Հոգով Աստծո Խոսքի միջոցով։

Ըստ Երեմիայի՝ Աստծո Խոսքը նման է կրակի և մուրճի։ Այն ոչնչացնում է մեր կյանքի մեղքի կեղտը և փափկեցնում մեր ապառաժ սրտերը։ Մեր օգնությամբ մարդիկ Սուրբ Գրքում տեսնում են Հիսուսի փառքը, նրանց խստացած սրտերը փափկում են, իսկ Նրա սիրո կրակը ոչնչացնում է եսասիրության, ագահության, բարոյական ապականության և եսակենտրոնության աղտը։

Աստծո Խոսքը նմանեցվում է նաև սերմի։ Սերմի գլխավոր հատկանիշն այն է, որ այն կյանք է տալիս։ Որպեսզի սերմն աճի, ժամանակ է պահանջվում։ Ոչ բոլոր սերմերն են ծլարձակում միևնույն ժամանակ։ Ոչ բոլոր բույսերն են աճում միևնույն արագությամբ։ Սակայն բարենպաստ պայմաններում սերմում պարունակվող կյանքը ճեղքում է հողն ու դուրս գալիս նոր ծիլի տեսքով։ Երբ մենք ցանում ենք Աստծո Խոսքի սերմը մարդկանց սրտերում և մտքերում, միշտ չէ, որ անհապաղ արդյունքներ կտեսնենք։ Սակայն սերմն աճում է լուռ, և եթե մարդիկ արձագանքում են Սուրբ Հոգու դրդումներին, Աստծո նախանշած ժամանակ այդ սերմը հունձք կբերի Աստծո արքայության համար։

Հիսուսն Իր խոսքը նմանեցնում է սնուցող հացի։ Ինչպես գիտենք, շատ քիչ բան կա, որ մի կտոր լավ հացի պես ախորժալի է։ Աստծո Խոսքը բավարարում է հոգու սովը և սնուցում է մեր ներքին հոգևոր փափագները։ Երբ մարդկանց հետ կիսվում եք Խոսքի խոստումներով և օգնում եք նրանց բացահայտել, որ Հիսուսն է Խոսքը, նրանց կյանքը փոխվում է Նրա բարությամբ, նրանք հիանում են Նրա սիրով, զարմանում Նրա շնորհով և բավարարվում Նրա ներկայությամբ։

`Եվ կրկին, խորհե՛ք այն ճշմարտությունների մասին, որոնք մենք իմանում ենք բացառապես Աստվածաշնչից։ Ի՞նչ պետք է այս փաստն ասի մեզ այն մասին, թե որքան թանկ պետք է գնահատենք այն, ինչ Աստվածաշունչը սովորեցնում է մեզ։`