---
title:  Աստծո Խոսքն ուսումնասիրելու օգուտները
date:  11/08/2020
---

Աստծո Խոսքի ուսումնասիրությունն իր մեջ պարունակում է մի շարք օգուտներ։ Պետրոս առաքյալը մեզ ասում է, որ Սուրբ Գրքի խոստումների միջոցով մենք դառնում ենք «հաղորդակից … աստվածային բնությանը» (Բ Պետրոս 1.4): Հակոբոսը խոսում է «սերմված խոսք»-ի մասին, «որ կարող է ձեր հոգիները ապրեցնել» (Հակոբոս 1.21): Պողոսն ավելացնում է, որ Նրա շնորհի խոսքը «կարող է շինել և ամեն սրբվածների հետ ձեզ ժառանգություն տալ» (Գործք առաքելոց 20.32): Աստվածաշնչի նպատակը փրկագնումն է։ Ամբողջ Սուրբ Գրքում Հիսուսին տեսնելով՝ մենք վերափոխվում ենք։ Նրան տեսնելով Իր Խոսքում՝ մենք դառնում ենք Նրա նման (Բ Կորնթացիս 3.18)։ «Կա օրինաչափություն մարդու մտավոր և հոգևոր բնության մեջ. նայելով` մենք վերափոխվում ենք: Միտքն աստիճանաբար հարմարվում է այն նյութերին, որոնց մասին խորհում է»։ Էլեն Ուայթ, Մեծ պայքար, էջ 555։

`Կարդացե՛ք Բ Տիմոթեոս 3.14–17 և Հովհաննես 17.14–17 համարները։ Աստծո Խոսքն ուսումնասիրելն ի՞նչ լրացուցիչ օգուտներ է բերում։`

Գրելով իր երիտասարդ գործընկեր Տիմոթեոսին՝ Պողոս առաքյալը հորդորում է նրան հավատարիմ լինել Սուրբ Գրքին և նրան է ներկայացնում ներշնչված Խոսքն ուսումնասիրելու առավելությունները։ Ըստ Պողոսի՝ Աստվածաշունչն օգտակար է վարդապետության համար։ Այն հայտնում է ճշմարտությունը և ի հայտ բերում սխալը։ Այն նկարագրում է մարդկության համար հղացած Աստծո ծրագիրը։ Այն հանդիմանում է մեր մեղքերը, ուղղում է մեր սխալ մտածելակերպը և դեպի արդարություն տանող ցուցումներ է տալիս։ Սուրբ Գիրքը հայտնում է Քրիստոսի արդարությունը։ Այն մեզ մեր սեփական մեղավորության հիմարությունից տանում է դեպի Նրա արդարությունը։ Երբ մենք տեսնում ենք մեր սեփական եսակենտրոնությանը հակադրված Հիսուսի անշահախնդիր սերը, մնում ենք ապշած: Երբ Սուրբ Գրքում տեսնում ենք Նրա կարեկցանքի և հոգատարության խորությունը, մեր կյանքը վերափոխվում է։ Երբ Նրա Խոսքը կիսում ենք ուրիշների հետ, նրանք ևս արմատապես վերափոխվում են։ Տեսնելով Հիսուսին Իր խոսքում՝ մենք ավելի ենք նմանվում Նրան։ Վկայել չի նշանակում կիսվել նրանով, ինչ մենք կարծում ենք, նույնիսկ ինչին հավատում ենք։ Վկայել նշանակում է պատմել Աստծո Խոսքում տեղ գտած հավիտենական ճշմարտությունները։ Երբ Աստծո Խոսքն անհավանականորեն օրհնում է մեր կյանքը, մենք վստահաբար կարող ենք պատմել ուրիշներին, թե ինչպես այն կարող է օրհնել նրանց կյանքը ևս։

`Խորհե՛ք դժվարության ժամանակաշրջանի մասին, որին անձնապես բախվել եք, և թե ինչպես է Աստծո Խոսքն ուժ դարձել ձեզ համար։ Ի՞նչ եք սովորել այս փորձառությունից։`