---
title:  Տարածելով Խոսքը
date:  08/08/2020
---

### Այս շաբաթվա ուսումնասիրության համար կարդացե՛ք.
Սաղմոս 119.105, Երեմիա 23.29, Եբրայեցիս 1.1–3, Բ Տիմոթեոս 3.14–17, Ա Հովհաննես 1.7–9, Ժողովող 3.1, Բ Տիմոթեոս 4.2։

> <p>Հիշելու համարը.<p>
> «Այնպես էլ պիտի լինի Իմ բերանից դուրս եկած խոսքը, նա պիտի պարապ հետ չդառնա Ինձ մոտ, այլ կատարի Իմ ուզածը, և հաջողվի նրանում, ինչի համար որ Ես նրան ուղարկեցի» (Եսայիա 55.11):

Երբ մենք վկայում ենք, խոսում ենք Հիսուսի մասին։ Սակայն ի՞նչ կիմանայինք Հիսուսի մասին առանց Աստվածաշնչի։ Եվ իսկապես, ի՞նչ կիմանայինք մենք մեծ պայքարի, Աստծո սիրո, մեր Տիրոջ ծննդյան, կյանքի, ծառայության, մահվան, հարության և վերադարձի մասին, եթե չունենայինք Սուրբ Գիրքը։

Թեև բնությունը պատմում է Աստծո մեծափառության և զորության մասին, այն լռում է փրկության ծրագրի մասին։ Սուրբ Հոգու Անձի միջոցով Հիսուսը ներկայացվում է որպես այն «ճշմարիտ Լույսը, որ ամեն մարդի լուսավորում է, որ գալիս է աշխարհ» (Հովհաննես 1.9): Այդուհանդերձ, առանց աստվածային ճշմարտությունը լիարժեքորեն պարզաբանող Աստծո Խոսքի, Սուրբ Հոգու հայտնությունները մեր սրտերի համար մնում են սահմանափակ։ Աստծո գրավոր Խոսքը Հիսուսի՝ Կենդանի Խոսքի ամենապարզ և ամենալիարժեք հայտնությունն է։

Թեև կրոնական առաջնորդներն ուսումնասիրում էին Աստծո Խոսքը, սակայն նրանցից շատերը բաց էին թողնում դրա առաջնային լուրը։ Հիսուսն ասում է. «Քննե՛ք գրքերը, որ դուք կարծում եք, թե նրանցով ունեք հավիտենական կյանք, և նրանք են, որ Ինձ համար վկայում են» (Հովհաննես 5.39)։ Աստվածաշնչի ճիշտ հասկացված յուրաքանչյուր վարդապետություն արտացոլում է Հիսուսի բնավորության գեղեցկությունը։ Երբ մենք կիսվում ենք Աստծո Խոսքով, մեր առաջնահերթ նպատակը պետք է լինի ոչ թե ապացուցելը, որ մենք ճիշտ ենք, իսկ մեր դիմացինը՝ սխալ, այլ ճշմարտության յուրաքանչյուր մասնիկում Հիսուսին բացահայտելը։