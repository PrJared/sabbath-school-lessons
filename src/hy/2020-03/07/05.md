---
title:  Կիրառելով Աստծո Խոսքը
date:  12/08/2020
---

Ինչ-որ մեկն Աստծո Խոսքում հաշվել է ավելի քան երեք հազար խոստում։ Այս խոստումներից յուրաքանչյուրը գալիս է սիրող Աստծո սրտի խորքից, Ով «կարող է առատությամբ անել ամեն բաներից ավելի, քան որ խնդրում ենք և իմանում, այն զորության չափով, որ մեզանում ներգործում է» (Եփեսացիս 3.20): Աստծո խոստումները պարտավորություններ են, որոնք Նա ստանձնում է մեզանից յուրաքանչյուրի համար: Երբ մենք հավատով խնդրում ենք այս խոստումները և ուրիշներին էլ սովորեցնում ենք խնդրել դրանք, երկնքի օրհնությունները հորդում են մեր կյանք։ Պողոս առաքյալը շեշտադրում է աստվածային այս իրականությունը Հռոմեացիս 8-րդ գլխում. «Որ Իր Որդին էլ չխնայեց, այլ մեր ամենի համար մատնեց Նրան, էլ ի՞նչպես Նրա հետ ամեն բան չի շնորհի մեզ» (Հռոմեացիս 8.32): Պետրոս առաքյալը պարզաբանում է այս խոստումը՝ հայտարարելով, որ «Նրա աստվածային զորությունը շնորհեց մեզ այն ամենը, որ կյանքի և աստվածապաշտության համար պետք է» (Բ Պետրոս 1.3): Խաչի վրա Քրիստոսի մահվամբ և սատանայի ու դժոխքի իշխանությունների և ուժերի վրա տարած Իր հաղթանակով Նա մեզ տրամադրել է անհրաժեշտ ամեն ինչ՝ բարեպաշտ և հոգևոր կյանք ապրելու համար։ Նա խոստանում է նաև հոգալ մեր հիմնական ֆիզիկական կարիքները։

`Համեմատե՛ք Ա Հովհաննես 1.7–9 և Փիլիպպեցիս 4.13, 19 համարները։ Թեև այս խոստումները բավականին տարբեր են, ի՞նչ են դրանք սովորեցնում մեզ Աստծո բնավորության մասին։ Ի՞նչ ազդեցություն են ունեցել այս խոստումները ձեր կյանքի վրա։`

Այն խոստումները, որոնք կարդացինք այս տեքստերում, բոլորն էլ խոսում են տարբեր բաների մասին, սակայն այն պատկերացումները, որ դրանք տալիս են Աստծո մասին, միմյանց շատ նման են։ Դրանք բացահայտում են սիրող, ներող, անսահման զորության տեր և մեր տարրական կարիքների համար հոգ տանող Աստծուն։ Դրանք մեզ հավաստիացնում են, որ Աստված խորապես հոգ է տանում մեր մասին։

`Կարդացե՛ք Եբրայեցիս 3.19, 4.1–3 և Մատթեոս 13.58 համարները։ Ի՞նչ են մեզ ասում այս տեքստերը հավատ ունենալու կարիքի մասին։`

Աստվածաշնչում Աստծո կողմից տրված այնքա՜ն հիանալի խոստումներ կան, և երբ մենք հավատով խնդրում ենք Աստծո Խոսքում ներկայացված խոստումները և հավատում ենք դրանց, որովհետև Քրիստոսը խոստացել է, այդ խոստումների օրհնությունները դառնում են մերը։ Աստծո խոստումների իրականացումը մեր կյանքում սահմանափակում է այն, որ մենք դժվարանում ենք հավատալ, որ Աստված ունակ է և կարող է իրականացնել այն ամենը, ինչ խոստացել է Իր Խոսքում։ Աղոթե՛ք, որ այս շաբաթ Աստված առաջնորդի ձեզ մեկի մոտ, ով ունի Աստծո Խոսքում տեղ գտած հուսադրող խոստումների կարիքը։