---
title:  Հետագա ուսումնասիրության համար
date:  14/08/2020
---

Կարդացե՛ք Էլեն Ուայթի Քայլեր դեպի Քրիստոս գրքի 107-116 էջերի «Աստծո ճանաչողությունը», Ավետարանի գործիչներ գրքի 192-193 էջերի «Աստվածաշնչի ընթերցումներ ընտանյոք հանդերձ» և Ավետարանչություն գրքի 481-486 էջերի «Աստվածշնչի գործի մեթոդները» գլուխները։

Աստված աշխատում է մեզ շրջապատող բոլոր անձանց սրտերի հետ։ Եթե մեր հոգևոր տեսողությունը պարզ լինի և տեսնենք այն տեղերը, ուր Աստված արդեն գործում է, մեր շուրջը մշտապես կհանդիպենք Նրա խոսքն այլոց հետ կիսելու հնարավորությունների։ Երբ Աստված նախապատրաստում է հոգու հողը, մենք ունենում ենք Ավետարանի սերմը ցանելու հնարավորություն։ Նախքան Հիսուսը կհանդիպեր նրանց, Սուրբ Հոգին նախապատրաստեց Նիկոդեմոսի, ջրհորի մոտ գտնվող կնոջ, արնահոսությամբ տառապող կնոջ, խաչի վրայի ավազակի, հռոմեացի հարյուրապետի և շատ այլոց սրտերը, որպեսզի նրանք ընդունեն Իր խոսքը։ Իրենց կյանքի հանգամանքների բերումով և Սուրբ Հոգու ազդեցությամբ նրանք նախապատրաստվում էին ընդունելու Քրիստոսի լուրը։

Մենք կարող ենք չհամարձակվել խնդրել մարդկանց աղոթել իրենց հետ, նրանց ներկայացնել Աստվածաշնչի որևէ խոստում կամ նրանց նվիրել որևէ գիրք։ Շատ հաճախ, երբ մեր հավատն ինչ-որ մեկի հետ կիսելու դրդում ենք ունենում, այն պատճառով է, որ մեր սրտին դիպած Սուրբ Հոգին արդեն ազդել է տվյալ մարդու սրտին՝ պատրաստելով նրան ընդունել մեր վկայությունը։

**Հարցեր քննարկման համար**

`Եթե ինչ-որ մեկը գա ձեզ մոտ մեղքի սարսափելի զգացողությամբ և Աստծո ներման կարիքով, ի՞նչ խորհուրդ կտաք և Աստվածաշնչի ո՞ր համարը կընթերցեք նրան։ Ո՞րն է եղել մեղքի և Աստծո ներման զորության հետ կապված ձեր սեփական փորձառությունը։`

`Երբեմն Աստված մարդիկ է բերում մեր կյանք, որովհետև Նա փափագում է, որ այդ մարդիկ ճանաչեն Իր ճշմարտությունը։ Ինչպե՞ս կարող ենք ականջալուր լինել Աստծո առաջնորդությանը։`

`Խորհե՛ք Աստծո և Աստծո Խոսքի զորության մասին, որի հայտնությունը տրված է Արարչագործության պատմության և հենց իր՝ Արարման մեջ։ Մենք հազիվ թե կարողանանք ընկալել տիեզերքի գաղափարը, որովհետև այն այնքա՜ն մեծ ու լայնարձակ է։ Եվ մտածե՜լ միայն, որ այն Աստվածը, Ով արարել է այդ տիեզերքը, պետք է որ է՛լ ավելի մեծ լինի, քան Իր արարածը։ Ինչպե՞ս կարող ենք մխիթարվել՝ իմանալով, որ այն Աստվածը, Ում ծառայում ենք, այդքան հզոր է։ Եվ որ ոչ միայն հզոր է, այլև սիրում է մեզ։ Ի՞նչ մեծագույն հույս կարող ենք քաղել Աստծո մասին այս փաստերի իմացությունից։ Եվ ինչպե՞ս կարող է այդ իմացությունն օգնել մեզ լինել Աստծո ավելի լավ վկա ուրիշների համար։`