---
title:  Կիսվելով Խոսքով
date:  13/08/2020
---

Բարի լուրը այլոց հետ կիսելու համար է։ Խորհե՛ք այնպիսի դեպքերի մասին ձեր կյանքում, երբ շատ ուրախ եք եղել, քանի որ բարի լուր եք ունեցել։ Դա կարող է լինել այն օրը, երբ նշանվել եք և պատրաստվել եք ամուսնանալ, երեխայի ծնունդ, նոր աշխատանք, նոր մեքենայի կամ տան գնում։ Դուք այնքան երջանիկ եք եղել, որ չեք համբերել, թե երբ եք պատմելու այդ լուրի մասին։

Հիանալի է ձեր ուրախությունն այլոց հետ կիսելը, սակայն համայն տիեզերքում ամենալավ լուրը Հիսուսի պատմությունն է։ Երբ Նրա խոսքում նոր պատկերացումներ ենք հայտնաբերում այն փրկության մասին, որը Քրիստոսում է, մեր սրտերը ցնծում են ուրախությունից, և մենք փափագում ենք այդ մասին պատմել ուրիշներին։ Երբ կրոնական առաջնորդները փորձում էին դադարեցնել առաքյալների քարոզը, Պետրոսը հայտարարեց. «Վասնզի մենք չենք կարող այն, որ տեսանք և լսեցինք, չխոսել» (Գործք առաքելոց 4.20):

«Երբ մարդը Քրիստոսի մոտ է գալիս, նրա սրտում ցանկություն է արթնանում հայտնել մյուսներին, թե հանձին Հիսուսի ինչ թանկագին ընկեր է գտել։ Փրկարար և սրբագործող ճշմարտությունը չի կարող թաքնված մնալ նրա սրտում։ Եթե մենք հագել ենք Քրիստոսի արդարությունը և լցված ենք Նրա մեջ բնակվող Հոգու ուրախությամբ, չենք կարող լուռ մնալ»։ Էլեն Ուայթ, Քայլեր դեպի Քրիստոս, էջ 992:

Հռոմեացիս 1.14–16 համարներում Պողոսը գրում է. «Որովհետև ես հույներին և բարբարոսներին, իմաստուններին և անմիտներին պարտական եմ։ Այնպես՝ իմովսանն հոժար եմ ձեզ էլ, որ Հռոմում եք՝ Ավետարանը քարոզել։ Որովհետև ես Քրիստոսի Ավետարանն ամոթ չեմ համարում, որովհետև Աստծո զորություն է փրկելու համար ամեն հավատացողին, առաջ հրեային և հետո հույնին»։

Պողոս առաքյալը երբեք չէր հոգնում իր դարձի պատմությունը պատմելուց։ Նրա սրտում բխում էր Հիսուսի ուրախության ցնծությունը։ Ըստ նրա՝ բարի լուրը հարկավոր է կիսել, և նա չէր կարողանում լռել։

`Աստծո Խոսքը տարածելու ի՞նչ կարևոր սկզբունքներ են մեզ տալիս Եսայիա 50.4, Ժողովող 3.1 և Բ Տիմոթեոս 4.2 համարները։`

Երբ մենք հանձնենք մեր կյանքը Քրիստոսին և Նրա ծառայությանը, Նա մեզ համար հնարավորություններ կբացի, որպեսզի «օգնենք խոսքով» կամ պատեհ ժամանակին խոսենք այն մարդկանց հետ, ում սրտերն Ինքը բացել է։ Մեր վկայության մեջ պետք է մտապահենք երեք աստվածաշնչյան սկզբունքներ՝ ինչ ենք ասում, ինչպես ենք ասում և երբ ենք ասում։

`Ովքե՞ր են այն մարդիկ, ում հետ շփվում եք, և ինչպե՞ս կարող եք լավ վկաներ լինել նրանց համար։`