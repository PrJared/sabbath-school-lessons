---
title:  Աստծո Խոսքի արարիչ զորությունը
date:  10/08/2020
---

`Համեմատե՛ք Եբրայեցիս 1.1–3, Եբրայեցիս 4.12 և Սաղմոս 33.6, 9 համարները։ Ի՞նչ են մեզ ասում այս հատվածներն Աստծո Խոսքի զորության մասին։`

Աստծո Խոսքը կենդանի Խոսք է։ Այն իր մեջ կրում է զորություն՝ իրականացնելու այն խոստումները, որոնք գրված են դրանում։ Մարդու խոսքը կարող է պատմել արդեն իրականացված բաները, սակայն Աստծո Խոսքը պատմում է բաների մասին, որոնք դեռ չկան, այնուհետև ստեղծում է դրանք Իր խոսքի զորությամբ։ Աստծո Խոսքն ստեղծարար Խոսք է։ Աստծո բերանից դուրս եկած լսելի Խոսքն ունի զորություն ստեղծելու այն ամենը, ինչ այն հայտարարում է։

Ծննդոց 1-ին գլխում ներկայացված Արարչագործության պատմության ընթացքում շարունակաբար կրկնվում է «Աստված ասաց» արտահայտությունը (Ծննդոց 1.3, 6, 11, 14, 20, 24, 26, 29)։ Աստծո հրամայական խոսքերն ունեն այնպիսի զորություն, որ երբ Նա դրանք արտաբերեց, ի հայտ եկավ ցամաքը, աճեցին բույսերը, ծաղկեցին ծաղիկներն ու պտղատու ծառերը, և ի հայտ եկան կենդանիները։

Ծննդոց 1-ին գլխում օգտագործվում է եբրայերեն հիասքանչ մի բառ Աստծո արարչագործական գործունեությունը նկարագրելու համար։ Այն բարա բայն է։ Իր յուրահատուկ ձևով այն օգտագործվում է՝ նկարագրելու Աստծո՝ ոչնչից ինչ-որ բան ստեղծելու գործունեությունը։ Այս բայն օգտագործվում է միմիայն այն նախադասություններում, որտեղ ենթական Աստված է։ Սա նշանակում է, որ միմիայն Աստված կարող է բարա, և Նա սա անում է Իր բանավոր խոսքի զորության միջոցով։

Աստված ոչ միայն արարել է այս աշխարհն Իր խոսքի զորությամբ, այլև այն պահում և պահպանում է ևս Իր խոսքի զորությամբ։ Աստծո գրավոր Խոսքը տիրապետում է միևնույն զորությանը, որին տիրապետում է Աստծո բանավոր Խոսքը։ Միևնույն Սուրբ Հոգին, Ով ակտիվ գործունեություն է ծավալել Արարման ժամանակ, ներշնչել է Սուրբ Գիրքը և ներկա է, երբ մենք կարդում ենք Աստվածաշունչը կամ պատմում ուրիշներին դրա մասին։ Աստծո Խոսքն ունի կենսատու, կյանք վերափոխող և ստեղծագործ զորություն։ «Այն արարիչ ուժը, որը կյանքի կոչեց աշխարհները, Աստծո խոսքի մեջ է։ Այս խոսքից զորություն է բխում, այն կյանք է ծնում։ Յուրաքանչյուր հրաման խոստում է և եթե ընդունվում է կամոք և ներս թողնվում հոգու մեջ, իր հետ բերում է Անսահմանի կյանքը։ Այն վերափոխում է բնույթը և վերստեղծում մարդուն Աստծո պատկերով»։ Էլեն Ուայթ, Կրթություն, էջ 126։

Երբ մենք անձնապես ընդունում ենք Աստծո Խոսքում տրված խոստումները, մեր կյանքը վերափոխվում է, և երբ ուրիշներին օգնենք ընդունել այս հիասքանչ խոստումները, Սուրբ Հոգին նրանց կյանքը ևս կվերափոխի։

`Պատկերացրեք՝ Աստված ասաց, և եղավ։ Ինչպե՞ս կարող ենք հասկանալ, թե ինչ է սա նշանակում։ Այս զարմանահրաշ իրականությունն ի՞նչ է մեզ ասում Նրա զորության մասին։ Ինչո՞ւ պետք է Աստծո արարիչ զորության մասին ճշմարտությունը մխիթարի մեզ։`