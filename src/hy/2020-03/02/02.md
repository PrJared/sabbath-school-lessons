---
title:  Անհավանական վկաներ
date:  05/07/2020
---

`Կարդացե՛ք Մարկոս 5.15–20 համարները։ Ըստ ձեզ, ինչո՞ւ Հիսուսը մարդուն ուղարկեց Դեկապոլիս՝ իր ընտանիքին ու ընկերներին վկայելու՝ նրան Իր մոտ պահելու և նրա նոր գտած հավատը սնուցելու փոխարեն։`

Դեկապոլիս բառը կազմված է երկու արմատից՝ դեկա՝ տաս և պոլիս՝ քաղաքներ։ Դեկապոլիսն առաջին դարում տարածաշրջան էր՝ կազմված տասը քաղաքներից, որոնք ձգվում էին Գալիլեյան ծովի ափով մեկ։ Այս քաղաքները միմյանց կապված էին ընդհանուր լեզվով ու մշակույթով։ Այդ տարածաշրջանում դիվահարին շատ մարդիկ էին ճանաչում։ Իր անկանխատեսելի և վայրենի վարքագծով նա վախով էր լցրել նրանց սրտերը։ Հիսուսը նրա մեջ տեսավ մեկին, ով փափագում էր ավելի լավ մի բան և հրաշալի կերպով այդ մարդուն ազատագրեց նրան կեղեքող դևերից։

Երբ քաղաքի բնակիչները լսեցին, որ Հիսուսը թույլ է տվել դևերին մտնել իրենց խոզերի մեջ, և խոզերը վազել ու ծովն են ընկել, դուրս եկան՝ տեսնելու, թե ինչ է տեղի ունենում։ Մարկոսի Ավետարանում կարդում ենք. «Եվ Հիսուսի մոտ եկան և դիվահարին տեսան նստած հագնված և խելքը գլուխը եկած, նա՝ որ լեգեոնն ունեցել էր, և վախեցան» (Մարկոս 5.15)։ Մարդը կրկին առողջ էր՝ ֆիզիկապես, մտավորապես, հուզականորեն և հոգեպես։ Ավետարանի էությունն է մեղքից խեղաթյուրված մարդկանց վերականգնել՝ հասցնելով այն առողջությանը, որի համար Հիսուսը նրանց ստեղծել է։

Ուրիշ ո՞վ ավելի լավ կարող էր ավետարանել այս տասը քաղաքներում, քան վերափոխված դիվահարը. նա կարող էր իր անձնական փորձառությունը պատմել ամբողջ տարածաշրջանում։ Էլեն Ուայթը գեղեցիկ կերպով անդրադառնում է դրան. «Որպես Քրիստոսի վկաներ` մենք պետք է պատմենք` ինչ որ գիտենք, ինչ որ ինքներս տեսել, լսել և զգացել ենք: Եթե մենք քայլ առ քայլ հետևել ենք Հիսուսին, ապա, հարկ եղած դեպքում, կարող ենք ինչ-որ բան պատմել այն մասին, թե ինչպես է Նա առաջնորդել մեզ: Մենք կարող ենք պատմել, թե ինչպես ենք սեփական փորձով համոզվել, որ Նրա խոստումները ճշմարիտ են: Մենք կարող ենք վկայել այն, ինչ գիտենք Քրիստոսի շնորհի մասին: Ահա այն վկայությունը, որին մեզ կոչ է անում մեր Տերը, և որի պակասությունից աշխարհը կործանվում է»։ Դարերի փափագը, էջ 340։ Աստված հաճախ օգտագործում է Իր շնորհով վերափոխված անհավանական վկաների՝ փոխելու համար մեր աշխարհը։

`Ինչպիսի՞ն է ձեր սեփական պատմությունը՝ ձեր դարձի պատմությունը։ Ի՞նչ եք պատմում ուրիշներին այն մասին, թե ինչպես եք հավատի եկել։ Ի՞նչ կարող եք առաջարկել դարձի չեկած ինչ-որ մեկին, ով կարող էր օգուտ քաղել այն փորձառությունից, որով դուք կարող եք կիսվել նրա հետ։`