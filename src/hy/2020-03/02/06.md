---
title:  Անձնական վկայության զորությունը
date:  09/07/2020
---

Եկե՛ք նորից անդրադառնանք Ագրիպպասի առջև կանգնած Պողոսին։ Պողոս առաքյալը կանգնած է այս մարդու առջև, ով վերջինն է հրեա թագավորներից՝ Մակաբայեցիներից և Հերովդեսի տնից։ Ագրիպպասն ընդունում էր, որ հրեա է, սակայն հոգու խորքում նա հռոմեացի էր (տե՛ս ՅՕԱ աստվածաշնչյան մեկնաբանություն, հատոր 6, էջ 436)։ Տարեց առաքյալը, հյուծված իր ավետարանչական ճամփորդություններից ու տանջված բարու և չարի հակամարտությունից, կանգնած է այստեղ. նրա սիրտը լցված է Աստծո սիրով, իսկ դեմքը ճառագում է Աստծո բարությամբ։ Անկախ իր կյանքում կատարվածից, կրած հալածանքներից ու դժվարություններից, նա կարող է հայտարարել, որ Աստված բարի է։

Ագրիպպասը ցինիկ է, անհավատ, խստապարանոց և իսկապես անտարբեր ճշմարիտ արժեհամակարգի նկատմամբ։ Նրան հակառակ, Պողոսը լցված է հավատով, հավատարիմ ճշմարտությանը և կանգնած ի պաշտպանություն արդարության։ Այս երկու մարդկանց միջև հակասությունն ավելի ցայտուն հնարավոր չէ ներկայացնել։ Դատավարության ժամանակ Պողոսը խոսքի իրավունք է խնդրում և Ագրիպպասից թույլտվություն ստանում։

`Կարդացե՛ք Գործք առաքելոց 26.1–32 համարները։ Ինչպե՞ս Պողոսը վկայեց Ագրիպպասին։ Ի՞նչ կարող ենք սովորել նրա խոսքերից։`

Բարությունը բացում է սրտերը, երբ կոպտությունը փակում է դրանք։ Պողոսն այստեղ Ագրիպպասի հետ վարվում է անհավատալիորեն ողորմածաբար։ Նա վստահություն է հայտնում, որ վերջինս քաջատեղյակ է «Հրեից բոլոր սովորություններին և խնդիրներին» (Գործք առաքելոց 26.3): Այնուհետև նա սկսում է խոսել իր դարձի մասին։

`Կարդացե՛ք Պողոսի դարձի պատմությունը Գործք առաքելոց 26.12–18 համարներում, այնուհետև ուշադրությո՛ւն դարձրեք Ագրիպպասի վրա գործած դրանց ազդեցությանը Գործք առաքելոց 26.26–28 համարներում։ Ի՞նչ եք կարծում, ինչո՞ւ Ագրիպպասն այդկերպ արձագանքեց։ Ի՞նչը տպավորեց նրան Պողոսի վկայության մեջ։`

Պողոսի վկայությունն այն մասին, թե ինչպես Հիսուսը փոխեց իր կյանքը, հզոր ազդեցություն ունեցավ անաստված թագավորի վրա։ Չկա ավելի զորավոր վկայություն, քան վերափոխված կյանքը։ Ճշմարտապես դարձի եկածի կյանքի վկայությունը զարմանահրաշ ազդեցություն է ունենում ուրիշների վրա։ Նույնիսկ անաստված թագավորների սրտին է դիպչում շնորհով վերափոխված կյանքի պատմությունը։ Եթե նույնիսկ մեր պատմությունը Պողոսի պատմության պես հուզիչ չէ, մենք բոլորս պետք է կարողանանք մարդկանց ասել, թե ինչ է նշանակում ճանաչել Հիսուսին և փրկագնված լինել Նրա սուրբ արյամբ։