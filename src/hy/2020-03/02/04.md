---
title:  Կարևոր են վերափոխված կյանքերը
date:  07/07/2020
---

`«Եվ Պետրոսի և Հովհաննեսի համարձակությունը տեսնելով և գիտենալով, որ առանց ուսմունքի և տգետ մարդիկ են՝ զարմանում էին։ Միայն ճանաչում էին նրանց՝ որ Հիսուսի հետ էին» (Գործք առաքելոց 4.13)։`

Նորկտակարանյան եկեղեցին բուռն աճ ապրեց։ Երեք հազար մարդ մկրտվեց Պենտեկոստեի օրը (Գործք առաքելոց 2.41)։ Հազարավոր այլ մարդիկ միացան եկեղեցուն մի քանի շաբաթ անց(Գործք առաքելոց 4.4)։ Շուտով իշխանությունները գիտակցեցին, թե ինչ է կատարվում։ Նորկտակարանյան այս հավատացյալները եղել էին Քրիստոսի հետ։ Նրանց կյանքը փոխվել էր։ Նրանք վերափոխվել էին Նրա շնորհով և չէին կարող լուռ մնալ։

`Կարդացե՛ք Գործք առաքելոց 4.1–20 համարները։ Ի՞նչ պատահեց այստեղ։ Ի՞նչ պատահեց, երբ իշխանությունները փորձեցին լռեցնել Պետրոսին և Հովհաննեսին։ Ի՞նչ պատասխանեցին նրանք։`

Այս հավատացյալները Քրիստոսով նոր կյանք էին առել, և նրանք պետք է պատմեին իրենց պատմությունը։ Պետրոսը՝ մեծախոս ձկնորսը, վերափոխվել էր Աստծո շնորհով։ Որոտի որդիներ Հակոբոսն ու Հովհաննեսը, ովքեր նախկինում դժվարությամբ էին վերահսկում իրենց զայրույթը, Աստծո շնորհով վերափոխվել էին։ Թերհավատ Թովմասը ևս վերափոխվել էր Աստծո շնորհով։ Աշակերտները և վաղ եկեղեցու անդամները բոլորն էլ սեփական պատմություն ունեին և չէին կարողանում լուռ մնալ։ Ուշադրություն դարձրեք Քայլեր դեպի Քրիստոս գրքում Էլեն Ուայթի այս հզոր հայտարարությանը. «Երբ մարդը Քրիստոսի մոտ է գալիս, նրա սրտում ցանկություն է արթնանում հայտնել մյուսներին, թե հանձին Հիսուսի ինչ թանկագին ընկեր է գտել։ Փրկարար և սրբագործող ճշմարտությունը չի կարող թաքնված մնալ նրա սրտում»։ Էջ 78։

Ուշադրություն դարձրեք նաև, թե ինչ ասացին կրոնական առաջնորդները 16-րդ համարում։ Նրանք բացահայտ կերպով ընդունեցին կատարված հրաշքի իրական լինելը. բժշկված մարդը կանգնել էր հենց նրանց առաջ։ Եվ սակայն այս ամենով հանդերձ՝ նրանք հրաժարվեցին փոխել իրենց դիրքորոշումը։ Եվ, չնայած այս բացահայտ հակառակությանը, Պետրոսը և Հովհաննեսը չէին պատրաստվում հետ կանգնել իրենց վկայությունից։

`Ի՞նչ կապ կա Քրիստոսին ճանաչելու և Նրա մասին պատմելու միջև։ Քրիստոսի մասին վկայելու համար, ինչո՞ւ է կարևոր Նրան անձամբ ճանաչելը։`