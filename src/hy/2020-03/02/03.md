---
title:  Հռչակելով հարություն առած Քրիստոսին
date:  06/07/2020
---

Միաշաբթի օր էր, վաղ առավոտ, և Մարիամ Մագդաղենացին և մյուս Մարիամը շտապում էին դեպի Քրիստոսի գերեզման։ Նրանք չէին պատրաստվում Նրանից որևէ բան խնդրել։ Ի՞նչ կարող էր նրանց տալ մահացած մարդը։ Վերջին անգամ, երբ տեսան Նրան, Նրա մարմինն արյունահոսում էր, ծեծված էր և կոտրված։ Խաչի տեսարանները խորապես դրոշմվել էին նրանց մտքերում։ Այժմ նրանք պարզապես իրականացնում էին իրենց պարտականությունը։ Վշտահար՝ նրանք քայլում էին դեպի Հիսուսի գերեզմանը՝ զմռսելու Նրա մարմինը։ Հուսալքության մռայլ ստվերները կլանում էին նրանց կյանքը խավարի ու հուսահատության մեջ։ Ապագան անորոշ էր և քիչ հույս էր ներշնչում։

Երբ նրանք հասան գերեզմանին, ցնցվեցին՝ այն դատարկ գտնելով։ Հարության այդ առավոտի իրադարձությունները Մատթեոսը հետևյալ բառերով է նկարագրում. «Եվ հրեշտակը պատասխանեց և այն կանանց ասաց, Մի՛ վախեցեք դուք, գիտեմ, որ խաչված Հիսուսին եք որոնում։ Այստեղ չէ, որովհետև հարություն առավ» (Մատթեոս 28.5, 6):

Այժմ կանայք ցնծում էին ուրախությունից։ Տխրության մռայլ ամպերը ցրվեցին՝ զիջելով իրենց տեղը հարության առավոտի արշալույսին։ Տխրության գիշերն ավարտված էր։ Ուրախությունն էր զարդարում նրանց դեմքը, իսկ վշտի արցունքներին եկան փոխարինելու ցնծության երգերը։

`Կարդացե՛ք Մարկոս 16.1–11 համարները։ Ինչպիսի՞ն էր Մարիամի արձագանքը, երբ նա բացահայտեց, որ Քրիստոսը մեռելներից հարություն է առել։`

Հարություն առած Քրիստոսին հանդիպելուց հետո Մարիամը վազեց պատմությունը տարածելու։ Բարի լուրը հարկավոր է կիսել ուրիշների հետ, և նա չէր կարող լռել։ Քրիստոսը կենդանի՛ է։ Նրա գերեզմանը դատարկ էր, և աշխարհը պետք է իմանար այդ մասին։ Մենք ևս, երբ հանդիպում ենք հարություն առած Քրիստոսին մեր կյանքի ճանապարհին, նույն կերպ պետք է վազենք պատմությունը տարածելու, որովհետև բարի լուրն ուրիշների հետ կիսելու համար է։

Որքան զարմանալի է նաև այն, որ ի հեճուկս այն բոլոր անգամների, որ Հիսուսը պատմում էր, թե ինչ պետք է պատահի, որ Ինքը կսպանվի, հետո հարություն կառնի, աշակերտները՝ նրանք, ում Հիսուսն առանձնահատուկ կերպով ընտրել էր, հրաժարվեցին հավատալ Մարիամի վկայությանը։ «Նրանք էլ լսելով, թե կենդանի է, և երևաց նրան, չհավատացին» (Մարկոս 16.11): Ուստի և, եթե նույնիսկ Հիսուսի աշակերտները միանգամից չհավատացին, մենք չպետք է զարմանանք, որ ուրիշները մեր խոսքերը միանգամից չեն ընդունում։

`Վերջին անգամ ե՞րբ եք մերժվել վկայելիս։ Ինչպե՞ս պատասխանեցիք և ի՞նչ սովորեցիք այդ փորձառությունից։`