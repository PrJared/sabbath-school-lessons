---
title:  Անձնական վկայության զորությունը
date:  04/07/2020
---

### Անձնական վկայության զորությունը
Այս շաբաթվա ուսումնասիրության համար կարդացե՛ք. Մարկոս 5.15–20, Մարկոս 16.1–11, Գործք առաքելոց 4.1–20, Ա Հովհաննես 1.1–3, Գաղատացիս 2.20, Գործք առաքելոց 26.1–32:

> <p>Հիշելու համարը.<p>
> «Վասնզի մենք չենք կարող այն, որ տեսանք և լսեցինք, չխոսել» (Գործք առաքելոց 4.20):

Անձնական վկայությունն արտասովոր ուժ ունի։ Երբ մեր սրտերը ջերմանում են Քրիստոսի սիրով, և մենք փոխվում ենք Նրա շնորհով, Նրա մասին պատմելու նշանակալից բան ենք ունենում։ Մի բան է պատմել, թե ինչ է արել Հիսուսն ինչ-որ մեկի համար, միանգամայն այլ բան է պատմել, թե ինչ է արել Նա անձամբ մեզ համար։

Դժվար է վիճել անձնական փորձառության դեմ։ Մարդիկ կարող են վիճել ձեր աստվածաբանության կամ տեքստերի մեկնաբանության դեմ, կարող են նույնիսկ ծաղրել կրոնը։ Սակայն երբ մեկն ասի. «Մի ժամանակ ես անհույս էի, բայց այժմ հույս ունեմ, լցված էի մեղքի զգացումով, բայց այժմ խաղաղություն ունեմ, աննպատակ ապրում էի, բայց այժմ նպատակներ ունեմ», նույնիսկ անհավատների վրա կազդի Ավետարանի զորությունը։

Թեև որոշ մարդիկ կարող են ունենալ հանկարծակի դրամատիկ դարձ, ինչպես Պողոս առաքյալը վերապրեց Դամասկոսի ճանապարհին, բայց ավելի հաճախ դարձը տեղի է ունենում, երբ մարդն ունենում է Հիսուսի թանկագին լինելու աստիճանական ճանաչում, Նրա զարմանահրաշ շնորհի խորը գնահատում և Նրա առաջարկած անվճար փրկության երախտագիտության գերագույն զգացողություն։ Քրիստոսն արմատապես վերափոխում է մեր կյանքը։ Հենց այս վկայության կարիքն է աշխարհն այսքան հուսահատորեն զգում և փափագում։