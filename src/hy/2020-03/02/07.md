---
title:  Հետագա ուսումնասիրության համար
date:  10/07/2020
---

Կարդացե՛ք Էլեն Ուայթի Գործք առաքելոց գրքի 433-438 էջերի «Քիչ է մնում, որ ինձ համոզես» գլուխը։

Քրիստոնեական կյանքի էությունը Հիսուսի հետ հարաբերությունն է, որն այնքան հարուստ ու լիարժեք է, որ մենք փափագում ենք կիսվել դրանով։ Որքան էլ որ կարևոր է ճիշտ վարդապետությունը, այն չի կարող փոխարինել շնորհով դարձի եկած և սիրով վերափոխված կյանքին։ Էլեն Ուայթն այս մասին պարզորոշ կերպով է խոսում. «Փրկիչը գիտեր, որ ոչ մի փաստարկ, որքան էլ որ այն տրամաբանական լիներ, չէր հալեցնելու կարծրացած սրտերը և չէր կոտրելու աշխարհայինի և եսասիրության կեղևը։ Նա գիտեր, որ Իր աշակերտները պետք է ստանային երկնային պարգևը, որ Ավետարանն արդյունավետ կլիներ, եթե միայն հռչակվեր այն սրտերից, որոնք ջերմացվել էին, և այն շուրթերից, որոնք պերճախոս էին դարձել Նրա կենդանի ճանաչողությամբ, Ով ճանապարհն է, ճշմարտությունը և կյանքը»։ Գործք առաքելոց, էջ 31։ Դարերի փափագը գրքում նա ավելացնում է այս հզոր միտքը. «Քրիստոսի հրաշալի սերը կփշրի և կենթարկեցնի սրտերը, այն ժամանակ, երբ դավանության կետերի չոր կրկնությունը ոչ մի օգուտ չի տա»։ Էջ 826։

Կան մարդիկ, ովքեր կարծում են, թե անձնական վկայություններով կիսվելը նշանակում է փորձել ուրիշներին համոզել այն ճշմարտությունների մեջ, որոնք իրենք բացահայտել են Աստծո Խոսքում։ Թեև կարևոր է պատշաճ ժամանակին խոսել Աստծո Խոսքի ճշմարտությունների մասին, մեր անձնական վկայությունն ավելի շատ հանցանքից ազատագրված լինելու, խաղաղության, ողորմության, ներման, ուժի, հույսի և ուրախության մասին է, որը մենք գտել ենք հավիտենական կյանքի պարգևի մեջ, ինչը Հիսուսն առաջարկում է անվճար։

**Հարցեր քննարկման համար**

`Ի՞նչ եք կարծում, ինչո՞ւ է մեր անձնական վկայությունն այդքան զորավոր ուրիշներին տպավորելու հարցում։ Ինչպե՞ս են այլոց վկայություններն ազդել ձեր և ձեր փորձառության վրա։`

`Դասարանում քննարկե՛ք չորեքշաբթի օրվա վերջին հարցին տված ձեր պատասխանները։ Ինչո՞ւ է Տիրոջ հետ ամենօրյա փորձառությունն այդքան կարևոր ոչ միայն մեր վկայության, այլև մեր սեփական հավատի համար։`

`Իհարկե, հզոր վկայությունը կարող է արդյունավետ ապացույց լինել։ Միևնույն ժամանակ, ինչո՞ւ է աստվածավախ կյանքը մեր վկայության կարևորագույն մասը։`

`Կիսվե՛ք ձեր անձնական վկայություններով դասարանում։ Հիշե՛ք, որ պատմում եք, թե ինչ է Քրիստոսն արել ձեզ համար, և թե ինչ է Նա նշանակում ձեզ համար այսօր։ Ի՞նչ է փոխել ձեր կյանքում Հիսուսը։`