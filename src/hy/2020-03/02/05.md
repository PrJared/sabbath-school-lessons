---
title:  Կիսելով մեր փորձառությունը
date:  08/07/2020
---

Գործք առաքելոց 26-րդ գլխում տեսնում ենք Ագրիպպաս թագավորի առջև որպես բանտարկյալ կանգնած Պողոս առաքյալին։ Խոսելով անձամբ թագավորի հետ՝ այստեղ Պողոսը տվեց իր անձնական վկայությունը՝ պատմելով իր կյանքի մասին ոչ միայն որպես Հիսուսի հետևորդների հալածիչ, այլև, իր դարձից հետո արդեն՝ որպես Հիսուսի և մեռելներից հարության խոստման վկա (Գործք առաքելոց 26.8):

Երբ Պողոսը դարձի եկավ Դամասկոսի ճանապարհին, մեր Տերը խոսեց նրա հետ և ասաց. «Նրա համար երևացի քեզ, որ քեզ ձեռս առնեմ պաշտոնյա և վկա լինելու այն բաներին, որ դու տեսար, և այն բաներին, որոնցով պիտի երևամ քեզ» (Գործք առաքելոց 26.16)։ Մեր հավատի մասին պատմելը մշտապես շարժման մեջ գտնվող փորձառություն է։ Այն պատմում է այն մասին, թե ինչ է արել Քրիստոսը մեզ համար անցյալում, ինչ է Նա անում մեր կյանքում այսօր և ինչ է իրականացնելու մեզ համար ապագայում։

Վկայության վեկտորը երբեք ուղղված չէ դեպի մեզ, այն միշտ ուղղված է դեպի Նա։ Նա այն Աստվածն է, Ով ներում է մեր մեղքերը, բժշկում մեր ամեն ցավերը, պսակում է մեզ շնորհքով և ողորմությունով և կշտացնում է մեր սիրտը բարությունով (Սաղմոս 103.3–5): Վկայել նշանակում է պարզապես պատմել Նրա զարմանահրաշ շնորհի մասին մեր պատմությունը։ Դա մեր անձնական հանդիպման վկայությունն է, զարմանահրաշ շնորհի Աստծո հետ։

`Կարդացե՛ք Ա Հովհաննես 1.1–3 համարները և համեմատե՛ք դրանք Գաղատացիս 2.20 համարի հետ։ Ի՞նչ նմանություններ եք տեսնում։ Հովհաննեսի փորձառությունն ինչո՞վ է նման Պողոսի փորձառությանը։`

Թեև Հովհաննեսն ու Պողոսը կյանքի տարբեր փորձառություններ ունեին, նրանք երկուսն էլ անձնապես հանդիպել էին Հիսուսին։ Հիսուսի հետ նրանց փորձառությունը չէր կատարվել անցյալի ինչ-որ կետում և ավարտվել։ Այն Նրա սիրով ուրախանալու և Նրա ճշմարտության լույսի ներքո քայլելու ամենօրյա շարունակական փորձառություն էր։

Արդյո՞ք դարձը միայն անցյալին վերաբերող իրադարձություն է։ Կարդացե՛ք Էլեն Ուայթի հայտարարությունն այն մարդկանց մասին, ովքեր կարծում են, թե անցյալում տեղի ունեցած իրենց դարձն այն ամենն է, ինչը կարևոր է. «Կարծես թե մի անգամ կրոնի մասին ինչ-որ բան իմանալուց հետո այլևս ամենօրյա դարձի կարիք չունեն. ամեն օր մեզանից յուրաքանչյուրը դարձի գալու կարիք ունի»։ Ձեռագրեր, հատոր 4, էջ 46։

`Անկախ նրանից, թե ինչպիսին է եղել ձեր փորձառությունն անցյալում, նույնիսկ եթե եղել է հզոր և դրամատիկ, ինչո՞ւ է կարևոր փոխհարաբերություններ ունենալ Տիրոջ հետ ամեն օր, զգալ Նրա իրական լինելը և Նրա բարությունն ու զորությունն ամեն օր։ Շաբաթ օրը դասարանում քննարկե՛ք ձեր պատասխանները։`