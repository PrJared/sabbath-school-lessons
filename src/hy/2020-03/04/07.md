---
title:  Հետագա ուսումնասիրության համար
date:  24/07/2020
---

Կարդացե՛ք Էլեն Ուայթի Քայլեր դեպի Քրիստոս գրքի 117-121 էջերի «Աղոթքի առավելությունը» և Վկայություններ եկեղեցու համար գրքի 7-րդ հատորի 19-24 էջերի «Աշխատանք եկեղեցու անդամների համար» գլուխները։

Երբ մենք աղոթում ենք ուրիշների համար, Աստված գնահատում է մեր նվիրվածությունն Իրեն և Իր ուժից մեր կախվածության գիտակցումը՝ գործադրելով երկնքի ողջ ներուժը՝ մարդկանց կյանքերը փոխելու համար։ Երբ մեր աղոթքները բարձրանում են Նրա գահի մոտ, հրեշտակները Նրա հրամանով գործի են անցնում։ «Ծառայող հրեշտակները գահի մոտ սպասում են՝ անմիջապես հնազանդվելու Հիսուս Քրիստոսի հանձնարարությանը՝ պատասխանելու նախանձախնդիր ու կենդանի հավատքով արված յուրաքանչյուր աղոթքի»։ Էլեն Ուայթ, Ընտիր լուրեր, գիրք 2, էջ 377։ Մենք ունենք հավաստիացում, որ ոչ մի աղոթք չի կորչում, ոչ մեկը չի մոռացվում Աստծո կողմից։ Դրանք պահվում են երկնքում, որպեսզի պատասխանվեն Աստծո կողմից լավագույնս համարվող՝ ամենապատեհ տեղում և ժամանակին։ «Հավատով արված աղոթքը երբեք չի կորչում, սակայն հայտարարել, թե այն միշտ կպատասխանվի ճիշտ այնպես, ինչպես մենք ենք ակնկալում, ինքնավստահություն է»։ Էլեն Ուայթ, Վկայություններ եկեղեցու համար, հատոր 1, էջ 231։ Ի՞նչ քաջալերանք է սա մեզ տալիս, երբ մենք բարեխոսում ենք մեր կողակիցների կամ որդիների և դուստրերի, բարեկամների, ընկերների և գործընկերների համար, ովքեր չեն ճանաչում Քրիստոսին։ Ոչ մի անկեղծ աղոթք երբեք չի կորչի։ Միգուցե միշտ չէ, որ կտեսնենք անմիջապես տրված պատասխաններ այն մարդկանց կյանքում, ում համար աղոթում ենք, սակայն Աստված նրանց սրտերի հետ աշխատում է այնպիսի ճանապարհներով, որոնք մենք կիմանանք միայն հավիտենության մեջ։

**Հարցեր քննարկման համար**

`Կարդացե՛ք Փիլիպպեցիս 1.19, Կողոսացիս 4.2, 3 և Բ Թեսաղոնիկեցիս 3.1, 2 համարները։ Իր բանտարկության ժամանակ ի՞նչ հավաստիացում ուներ Պողոսը փիլիպպեցիների աղոթքների շնորհիվ։ Իր կյանքում ի՞նչ կարիքի համար էր նա կողոսացիներին և թեսաղոնիկեցիներին խնդրում աղոթել։ Ի՞նչ առնչություն ունեն այս բարեխոսական աղոթքի կարիքները հոգիներ շահելու գործի հետ։`

`Խորհե՛ք մեծ պայքարի իրականության շուրջ և այն մասին, որ հենց դա է գտնվում այն աշխարհի վեհաշուք պատմության հետևում, որում մենք ապրում ենք։ Ինչպե՞ս է այս պայքարի մասին ձեր տեղեկությունն օգնում ձեզ գիտակցել աղոթքի կարևորությունը։ Այո՛, Հիսուսը հաղթել է պատերազմը, և մենք գիտենք, որ Նրա կողմնակիցները վերջում հաղթելու են։ Սակայն, միևնույն ժամանակ, ինչո՞ւ է այդքան կարևոր, որ մենք աղոթենք և փորձենք անել այն ամենը, ինչ կարող ենք՝ Նրան հավատարիմ մնալու և ուրիշների փրկության համար աշխատելու համար։`

`Ի՞նչն է խոչընդոտում բարեխոսական աղոթքի ավելի արդյունավետ կյանքով ապրելուն։ Ի՞նչ պատճառաբանություններ եք բերում (եթե բերում եք) այն մարդկանց համար ավելի շատ աղոթելուց խուսափելու համար, ովքեր դրա կարիքն ունեն։`