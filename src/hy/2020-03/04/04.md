---
title:  Պողոսի բարեխոսական աղոթքները
date:  21/07/2020
---

Բարեխոսական աղոթքն աստվածաշնչյան հիմք ունի։ Իր ողջ ծառայության ընթացքում Պողոսն աղոթում էր իր ավետարանչական ծառայության ընթացքում հիմնած եկեղեցիների նորադարձների համար։ Պողոսը հավատում էր, որ երբ աղոթում է, կատարվում է մի բան, որը չի կատարվի, եթե չաղոթի։ Թեև նա բաժանված էր իր սիրելիներից, գիտակցում էր, որ իրենք կարող են սրտերով միաբան լինել, երբ աղոթում են միմյանց համար։

`Կարդացե՛ք Եփեսացիս 1.15–21 համարները։ Ստորև բերված տողերում թվարկե՛ք այն կարիքները, որոնք Պողոսը ներկայացրեց Աստծուն եփեսացիների համար։ Հատկապես ի՞նչ էր նա խնդրում Աստծուն տալ նրանց։`

Ակնառու է Պողոսի աղոթքը եփեսացի հավատացյալների համար։ Նա աղոթում էր, որ Աստված նրանց իմաստություն և հոգևոր տեսողություն շնորհի, որ լուսավորի նրանց մտքերն աստվածային ճշմարտությամբ և տա նրանց հավիտենական կյանքի հույսը։ Նա նաև աղոթում էր, որ հավատացյալները վերապրեն Աստծո ուժի հզոր գործերն իրենց կյանքում։ Աստված այնքան զորավոր, այնքան հզոր է, որ հարություն տվեց Հիսուսին մեռելներից: Սա հենց այն իրադարձությունն էր, որը ձևավորում էր Նրանում հավիտենական կյանք ունենալու նրանց հույսի հիմնասյունը։ Նա եզրափակում է իր աղոթքը՝ հավատացյալներին հիշեցնելով «Քրիստոսի փառքի հարստության» և «Նրա ժառանգության» մասին։ Եփեսացի քրիստոնյաները պետք է որ քաջալերանքով լցված լինեին՝ իմանալով, որ Պողոսն աղոթում էր իրենց համար, և թե ինչի համար էր նա աղոթում։

`Կարդացե՛ք Փիլիպպեցիս 1.3–11 համարները և ուշադրությո՛ւն դարձրեք Պողոսի աղոթքի տոնին։ Եթե դուք լինեիք Փիլիպպեի եկեղեցու անդամ և նմանատիպ նամակ ստանայիք Պողոսից, որում նա ձեզ պատմեր, որ ոչ միայն աղոթում է ձեզ համար, այլև ներկայացներ իր աղոթքի բովանդակությունը, ի՞նչ կզգայիք և ինչո՞ւ։ Ի՞նչ խոստումներ են տեղ գտել այդ նամակի տողերում։ Միևնույն ժամանակ, նաև ի՞նչ հորդորներ կան դրանում։`

Սրանք Աստվածաշնչի ամենաքաջալերող ու ամենավեհացնող բառերից են, որոնք լի են խոստումներով, որոնք կոչ են անում լցվել Հիսուսին ճանաչելու իրողությունից բխող սիրով, գիտությամբ և խորաթափանցությամբ, որպեսզի մենք բոլորս լինենք այն, ինչ Աստված նպատակադրվել է, որ մենք լինենք Իրենում։