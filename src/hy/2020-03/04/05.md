---
title:  Անտեսանելի ուժերը գործելիս
date:  22/07/2020
---

Բարեխոսական աղոթքը հզոր գործիք է բարու և չարի միջև տեղի ունեցող այս պայքարում, որը մենք անվանում ենք «մեծ պայքար»։ Այս պայքարի ամենահստակ հայտնություններից մեկը ներկայացված է Դանիելի գրքի 10-րդ գլխում։

Հիշենք, որ Երեմիա մարգարեն կանխատեսել էր, որ հրեաները Բաբելոնում գերի են լինելու յոթանասուն տարի շարունակ։ Դանիելի կյանքի վերջում հրեաների գերության մարգարեական այս ժամանակաշրջանը մոտենում էր իր ավարտին։ Դանիելն անհանգստացած էր։ Նա Երեմիա մարգարեի խոսքերի իրականացման շատ քիչ ապացույցներ էր տեսնում։ Ժողովուրդը շարունակում էր գերության մեջ մնալ։

Բաբելոնը պարտություն կրեց մարերից և պարսիկներից, սակայն հրեաները դեռևս մնում էին գերության մեջ։ Դանիելը երեք շաբաթ շարունակ ծոմ պահեց և աղոթեց։ Նա ջանասիրաբար աղոթում էր իր ժողովրդի համար։ Երեք շաբաթ հետո փառահեղ հրեշտակակերպ մի էակ հայտնվեց նրան։

`Կարդացե՛ք Դանիել 10.10–14 համարները։ Ե՞րբ լսվեցին Դանիելի աղոթքները, և ի՞նչն էր ժամանակավորապես խոչընդոտում դրանց։`

Սա մի հիասքանչ հատված է։ Այն լիարժեքորեն հասկանալու համար եկեք ծանոթանանք հերոսներից մի քանիսի հետ։ Ո՞վ է Պարսից թագավորության իշխանը։ Միանշանակորեն՝ ո՛չ Կյուրոսը։ Նա Պարսից կայսրության թագավորն է։ Ամենայն հավանականությամբ «Պարսից թագավորության իշխանը» արտահայտությունը ներկայացնում է սատանային։ Հիսուսը նրան անվանեց «այս աշխարհի իշխան» (Հովհաննես 12.31, Հովհաննես 14.30): Պողոսը նրան պիտակում է «օդի իշխանության իշխան» (Եփեսացիս 2.2): Եթե Պարսից իշխանը ներկայացնում է սատանային, ապա ո՞վ է Միքայելը։ Միքայել եզրույթն Աստվածաշնչում օգտագործվում է հինգ անգամ (Հայտնություն 12.7, Հուդա 9, Դանիել 10.13, 21 և Դանիել 12.1)։ Այս հատվածի ուշադիր ուսումնասիրությունը բացահայտում է, որ Միքայելը (որը նշանակում է «Ո՞վ է Աստծուն նման») Հիսուսին որպես սատանայի դեմ մղվող անմիջական պայքարում բոլոր հրեշտակների Հրամանատար նկարագրելու մեկ այլ եզրույթ է։ Քրիստոսը հավիտենական, մշտագո, ամենակարող աստվածային Որդին է Աստծո։ Որպես Հրամանատար Նրա գործառույթներից մեկը սատանային պարտության մատնելն ու վերջնականապես ոչնչացնելն է։

Դանիել գրքի 10-րդ գլուխը մի կողմ է նետում վարագույրը և ի ցույց է դնում բարու և չարի միջև ընթացող պայքարը։ Երբ Դանիելն աղոթում է, Միքայելը՝ ամենակարող Հիսուսը, իջնում է երկնքից՝ հետ մղելու դժոխքի ուժերը։ Հիսուսը գործում է և պատասխանում է մեր բարեխոսական աղոթքներին ևս, թեև մենք կարող ենք դա չտեսնել։ Նա հզոր Փրկիչ է։ Մեր աղոթքներից և ոչ մեկն աննկատ չի մնում։

`Ինչպե՞ս է դրսևորվում մեծ պայքարի իրականությունը ձեր սեփական կյանքում։ Այս պայքարի իրականությունն ի՞նչ պետք է ձեզ ասի այն ընտրությունների մասին, որը դուք պետք է անեք։`