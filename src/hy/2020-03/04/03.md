---
title:  Հիսուսը՝ հզոր Բարեխոսը
date:  20/07/2020
---

`Կարդացե՛ք Ղուկաս 3.21, 5.16 և 9.18 համարները։ Ի՞նչ են ձեզ պատմում այս տեքստերը Հիսուսի աղոթքի կյանքի և Նրա ծառայության արդյունավետության փոխհարաբերությունների մասին։`

Հիսուսի կյանքն Իր Հոր հետ շարունակական աստվածային հաղորդակցության օրինակ էր։ Իր մկրտության ժամանակ, երբ Հիսուսն սկսեց Իր մեսիական ծառայությունը, Նա աղոթեց աստվածային զորության համար՝ իրականացնելու երկնքի ծրագիրը։ Սուրբ Հոգին զորություն տվեց Նրան իրականացնելու Հոր կամքը և Իր առջև դրված առաջադրանքը։ Լիներ դա հինգ հազար հոգուն կերակրելը, բորոտին բժշկելը, թե դիվահարներին ազատագրելը, Հիսուսը հասկանում էր, որ բարու և չարի միջև պայքարում աղոթքը հզորագույն զենք է դժոխքի ուժերին հակահարված տալու համար։ Աղոթքը մեր անօգնականությունն ու թուլությունն Աստծո ամենակարողության հետ միավորելու երկնքի կողմից սահմանված միջոց է։ Այն Աստծո առաջ մեզ բարձրացնելու միջոց է, Ով միակն է, որ կարող է դիպչել այն մարդկանց սրտերին, ում համար մենք աղոթում ենք։

`Կարդացե՛ք Ղուկաս 22.31–34 և Եբրայեցիս 7.25 համարները։ Ի՞նչ հավաստիացում տվեց Հիսուսը Պետրոսին՝ նրան նախապատրաստելու մոտ ապագայում սպասվող փորձություններին։ Ի՞նչ հավաստիացում է Նա տալիս մեզանից յուրաքանչյուրին, երբ մենք դիմակայում ենք փորձությունների։`

Սրտեր շահելու գործում լավ արդյունքների հասնողներն աղոթքի մարդիկ են։ Հիսուսն աղոթում էր Պետրոսի համար՝ որոշակիորեն նշելով նրա անունը։ Նա նորից հավաստիացրեց Պետրոսին, որ նրա մեծագույն փորձության ժամանակ Ինքը նրա համար աղոթելիս կլինի։ Սատանան շատ լավ էր հասկանում Աստծո արքայության առաջխաղացման գործում Պետրոսի ունեցած ներուժը։ Նա ծրագրել էր անել ամեն հնարավորը քրիստոնեական եկեղեցու վրա Պետրոսի դրական ազդեցությունը ի չիք դարձնելու համար։ Սակայն Պետրոսի բոլոր փորձությունների ժամանակ Հիսուսն աղոթում էր նրա համար, և Տիրոջ աղոթքները պատասխան ստացան։ Որքա՜ն սահմռկեցուցիչ է այն իրականության գիտակցումը, որ Փրկիչն աղոթում է նաև մեզ համար։ Նա մեզ հրավիրում է միանալ Իրեն բարեխոսական աղոթքում և ուրիշներին ներկայացնել անուն առ անուն Իր գահի առաջ։

Աղոթքում հարատևելն ու համառելը ցույց է տալիս, որ մենք գիտակցում ենք մեր լիակատար, բացարձակ կախվածությունն Աստծուց այն մարդկանց սրտերին դիպչելու հարցում, ում համար մենք աղոթում ենք։

`Ո՞ւմ համար եք աղոթում հիմա։ Ինչո՞ւ է կարևոր երբեք չդադարել աղոթել, անկախ նրանից, թե որքան բարդ կարող է թվալ իրավիճակը։`