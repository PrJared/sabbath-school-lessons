---
title:  Աղոթքի շեշտադրումը
date:  23/07/2020
---

Ամբողջ Աստվածաշնչում ընդգծվում է աղոթքի առանձնահատկությունը։ Աղոթքը հոգու անորոշ փափագ չէ։ Աղոթքը Աստծուն ներկայացված կոնկրետ խնդրանք է։ Հիսուսն աղոթում էր որոշակիորեն Իր աշակերտների համար։ Պողոս առաքյալը ևս որոշակիորեն աղոթում էր եփեսացի, փիլիպպեցի և կողոսացի քրիստոնյաների համար։ Նա աղոթում էր իր երիտասարդ գործընկերների՝ Տիմոթեոսի, Տիտոսի և Հովհաննես Մարկոսի համար։

`Կարդացե՛ք Ա Թագավորաց 12.22–24 և Հոբ 16.21 համարները։ Այս երկու հատվածներն ի՞նչ ընդհանրություն ունեն։ Ի՞նչ են ասում մեզ դրանք բարեխոսական աղոթքի մասին։`

Ե՛վ Սամուելը, և՛ Հոբն ընդգծում են նախանձախնդիր, սրտառուչ և որոշակի կարիքի համար արվող աղոթքի անհրաժեշտությունը։ Սամուելի խոսքերը շատ ազդեցիկ են։ Նա աղաղակում է. «Բայց ես քավ լիցի, որ Տիրոջ դեմ մեղք գործեմ՝ ձեզ համար աղոթք անելուց դադարելով» (Ա Թագավորաց 12.23): Հոբի խոսքերում լսում ենք համարյա թե Սամուելի աղոթքի արձագանքը. «Որ վճռեր մարդիս համար Աստծո դեմ» (Հոբ 16.21): Աստծո առաջ Քրիստոսին չճանաչող տղամարդկանց և կանանց համար բարեխոսելը մեր աշխատանքն է։

`Կարդացե՛ք Ա Հովհաննես 5.14–16 համարները։ Ի՞նչ է տեղի ունենում, երբ մենք բարեխոսում ենք ուրիշների համար։`

Երբ մենք աղոթում ենք ուրիշների համար, դառնում ենք դեպի նրանց հորդող Աստծո օրհնությունների ուղի։ Աստված մեր միջոցով նրանց վրա է թափում երկնային գահից բխող կյանքի ջրի գետը։ Սատանայի ողջ զորքն է դողում թախանձագին բարեխոսության ձայնից։ Աղոթքի զորությունն Էլեն Ուայթը նկարագրում է հետևյալ նշանակալից խոսքերով. «Սատանան տանել չի կարողանում, երբ դիմում են իր հզոր Հակառակորդին, քանի որ դողում և սարսափում է Նրա ուժից ու մեծափառությունից։ Ջանադիր աղոթքի ձայնից սատանայի ողջ բանակը դողում է»։ Վկայություններ եկեղեցու համար, հատոր 1, էջ 346։ Աղոթքը կապում է մեզ աստվածային ուժի Աղբյուրի հետ կորած տղամարդկանց և կանանց հոգիների համար մղվող այս պայքարում։

`Կարդացե՛ք Մատթեոս 18.18, 19 համարները։ Այս հատվածն ի՞նչ կապ ունի բարեխոսական աղոթքի հետ, և ինչպե՞ս է այս հատվածը հանդիսանում խրախուսանք ուրիշների հետ աղոթելու նրանց փրկության համար, ովքեր Տիրոջը չեն ճանաչում։`