---
title:  Տիեզերական պայքար
date:  19/07/2020
---

`Համեմատե՛ք Հայտնություն 12.7–9, Եփեսացիս 6.12 և Բ Կորնթացիս 10.4 համարները։ Ինչպե՞ս են այս տեսքտերն ազդում բարեխոսական աղոթքի՝ մեր ընկալման վրա։`

Աստվածաշունչը բացում է տեսանելի և անտեսանելի աշխարհներն իրարից բաժանող վարագույրը։ Տեղի է ունենում պայքար բարու և չարի, արդարության ուժերի և խավարի ուժերի, Քրիստոսի և սատանայի միջև։ Նույնիսկ տիեզերական այս հակամարտության պայմաններում Աստված հարգում է մարդկանց ազատությունը։ Նա երբեք չի շահարկի մեր կամքը և հարկադրանք չի իրականացնի մեր գիտակցության վրա։ Նա ուղարկում է Իր Սուրբ Հոգին տղամարդկանց և կանանց աստվածային ճշմարտության մեջ հանդիմանելու համար (Հովհաննես 16.7, 8): Երկնային հրեշտակները մասնակից են դառնում ճակատամարտին, որպեսզի մարդկանց դրդեն դեպի հավերժություն (Եբրայեցիս 1.14): Աստված նաև մարդկանց կյանքում նպաստավոր իրավիճակներ է թույլ տալիս, որպեսզի նրանց Իր մոտ բերի։

Այն, ինչ Աստված երբեք չի անի, մեր գիտակցության վրա հարկադրանք իրականացնելն է։ Ուժի գործադրումը հակառակ է Աստծո արքայության սկզբունքներին։ Հարկադրանքը խորթ է սիրո սկզբունքներին, ինչը Նրա կառավարության հիմնաքարն է։ Ահա այստեղ է, որ աղոթքն այդքան նշանակալից է։ Թեև նույնիսկ նախքան մենք կաղոթենք, Աստված անում է Իր զորության սահմաններում ամեն ինչ մարդկանց սրտերին հասնելու համար, մեր աղոթքները ազատություն են տալիս Աստծո հզորագույն ուժին։ Աստված հարգում է ազատ ընտրության մեր իրավունքն ուրիշների համար բարեխոսելու հարցում ու բարու և չարի հակամարտության լույսի ներքո կարող է անել շատ ավելին, երբ մենք աղոթում ենք, քան երբ չենք աղոթում։

Ուշադրությամբ կարդացե՛ք այս հատվածը. «Աստծո ծրագրի մի մասն է` ի պատասխան հավատի աղոթքի` մեզ շնորհել այն, ինչը Նա չէր շնորհի, եթե այդպես չխնդրեինք»։ Էլեն Ուայթ, Մեծ պայքար, էջ 525։ Բարու և չարի միջև տեղի ունեցող մեծ պայքարում աղոթքը մեծ նշանակություն ունի։ Երբ մենք աղոթում ենք Քրիստոսին չճանաչող ինչ-որ մեկի համար, մեր աղոթքն ուղիներ է բացում, որպեսզի աստվածային օրհնությունները ներհոսեն նրա կյանք։ Աստված հարգում է նրանց համար բարեխոսական աղոթք հնչեցնելու մեր ընտրությունը և է՛լ ավելի մեծ զորությամբ է աշխատում նրանց համար։

Բարեխոսական աղոթքի թեմայի շուրջ մտորելիս մենք պետք է համեստորեն ընդունենք, որ լիարժեք կերպով չենք ընկալում Աստծո գործերը, սակայն այս գիտակցումը չպետք է մեզ հետ պահի շարունակաբար այն օրհնությունների դաշտ մտնելուց, որն առաջարկում է աղոթքը մեզ և ուրիշների համար։

`Ըստ ձեզ՝ ինչո՞ւ է Աստված ավելի զորավոր կերպով գործում այն ժամանակ, երբ մենք աղոթում ենք, քան երբ անտեսում ենք աղոթքը։ Նույնիսկ եթե լիարժեք կերպով չենք ընկալում, թե ինչպես է այդ ամենն աշխատում, ինչո՞ւ պետք է ուրիշների համար աղոթելու Աստվածաշնչի հորդորը դրդի մեզ հենց այդպես վարվել։`