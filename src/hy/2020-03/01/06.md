---
title:  Դրդապատճառը՝ սեր
date:  02/07/2020
---

Այս շաբաթ մենք կենտրոնացանք «Ինչո՞ւ վկայել» հարցին պատասխանելու վրա։ Բացահայտեցինք, որ երբ կիսում ենք մեր հավատի մասին տեղեկությունը, մեզ պարուրում է աշխարհի համար իրականացվող Աստծո առաքելությանը մասնակցելու ուրախությունը։ Նրա սիրո մասին մեր վկայությունը մարդկանց տալիս է փրկության ավելի մեծ հնարավորություն, քանի որ նրանք ունակ են լինում հստակորեն տեսնել Նրա շնորհն ու ճշմարտությունը։

Միևնույն ժամանակ, վկայելը նաև Աստծո նախանշած միջոցներից մեկն է մեր հոգևոր աճի համար։ Եթե թերանանք պատմել այն, ինչ Քրիստոսն արել է մեզ համար և անտեսենք ուրիշներին ծառայելու հորդորը, չենք դրսևորի իրական հոգևոր կյանք։

Վկայելը մեզ կապի մեջ է դնում Նրա սրտի հետ, Ով փափագում է, որ ողջ մարդկությունը փրկվի։ Դա Նրա պատգամին հնազանդության արձագանք է։ Այսօրվա դասի ընթացքում կուսումնասիրենք վկայելու անհրաժեշտության ամենամեծ դրդապատճառը։

`Կարդացե՛ք Բ Կորնթացիս 5.14, 15, 18–20 համարները։ Ի՞նչն էր դրդում Պողոսին հանուն Ավետարանի անցնել փորձությունների, նեղությունների, դժվարությունների միջով և հարթել բարդությունները։ Ինչպե՞ս կարող է այս նույն դրդապատճառը խթանել Քրիստոսի համար արվող մեր ծառայությունը։`

Պողոս առաքյալի դրդապատճառը սերն էր։ Կան բաներ, որոնք կանեք միմիայն սիրուց դրդված և չեք անի ուրիշ ոչ մի պատճառով։ Երբ առաքյալը հայտարարում է «Քրիստոսի սերը ստիպում է մեզ», նա ասում է հավիտենական ճշմարտություն։ Ստիպել բառը նշանակում է «հորդորել, դրդել կամ խստիվ կերպով դրդել, կառավարել»։ Քրիստոսի սերը կառավարում էր Պողոսի արարքներն ու նրա վկայության դրդապատճառն էր։ Անվեհեր նպատակով և մտքի միասնությամբ նա տարածում էր փրկության ծրագրի մասին լուրը համայն Միջերկրական աշխարհում։

«Սրտում պետք է ապրի սերը։ Փոխզիջման չգնացող քրիստոնյայի արարքների դրդապատճառները բխում են իր Տիրոջ նկատմամբ խորը սիրուց։ Քրիստոսի նկատմամբ նույն այդ քրիստոնյայի սիրո արմատներով դուրս է ցայտում սեփական եղբայրների նկատմամբ անշահախնդիր հետաքրքվածությունը»։ Էլեն Ուայթ, Քրիտոնեական ընտանիք, էջ 425։

Երբ մենք իսկապես գիտակցում ենք այն մեծագույն զոհաբերությունը, որը Քրիստոսն արել է մեզ համար, մենք հեղեղվում ենք Նրա սիրով և դրդում ստանում ուրիշների հետ կիսելու այն, ինչ Նա արել է հանուն մեզ։

`Այն Մեկը, Ով համայն Արարչագործության Հեղինակն է (գալակտիկաները, աստղերը, հրեշտակների զորքը, ողջ տիեզերքը, այլ աշխարհները), հենց այն Մեկն է, Ով մեզ համար մահացավ խաչի վրա։ Ինչպե՞ս կարող է այս ապշեցուցիչ ճշմարտությունը մեր մեջ չծնել Աստծո նկատմամբ սեր և այդ սիրով կիսվելու փափագ։`