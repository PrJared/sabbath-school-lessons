---
title:  Ուրախացնելով Հիսուսին
date:  29/06/2020
---

Ինչ-որ մեկը երբևէ ձեզ հարցրե՞լ է. «Ինչպե՞ս է անցել Ձեր օրը», «Դուք Ձեզ այսօր լա՞վ եք զգում»։ Իսկ եթե այդ նույն հարցերն Աստծուն տա՞նք՝ «Ինչպե՞ս է անցել Ձեր օրը, Աստված», ի՞նչ եք կարծում, ի՞նչ պատասխան կստանաք։ Հավանաբար պատասխանը կլինի մոտավորապես այսպիսին. «Օրս չափազանց ծանր անցավ։ Արցունքով լցվեցին աչքերս, երբ տեսա փախստական ճամբարներում ապաստանած հազարավոր երեխաերի, ովքեր մրսում էին, սոված էին և լացում էին։ Քայլեցի երկրագնդի ամենաբանուկ քաղաքների փողոցներով և լաց եղա տնանկների ու չքավորների հետ։ Սիրտս կտոր-կտոր եղավ բռնության ենթարկված կանանց և սարսափահար երեխաների տեսնելիս, ում վաճառել էին սեռական ստրկության։ Ես ականատես եղա պատերազմի ավերածություններին, բնական աղետների կործանիչ ազդեցությանը, հյուծող ու մահացու հիվանդությունների ցավոտ հոգեվարքին»։ «Աստված, իսկ կա՞ մի բան, ինչն ուրախացնում է Քեզ։ Կա՞ մի բան, որը ցնծություն է պարգևում Քո սրտին։ Կա՞ մի բան, որից Քո հոգին երգում է»։

`Կարդացե՛ք Ղուկաս 15.6, 7, 9, 10 և 22–24, 32 համարները։ Ինչպե՞ս են ավարտվում այս պատմությունները, և ի՞նչ են ձեզ պատմում այդ վերջաբաններն Աստծո մասին։`

Ամբողջ երկինքը ցնծում է, երբ կորածները գտնվում են։ Հիվանդություններով, աղետներով և մահով լցված այս աշխարհում մենք կարող ենք Աստծուն ուրախություն պարգևել՝ ուրիշներին տեղեկացնելով փրկության «բարի լուրի» մասին։ Քրիստոսի սիրո լուրը տարածելու ամենամեծ դրդապատճառներից մեկն այն փաստի իմացությունն է, որ մեր վկայությունն ուրախություն է պատճառում Աստծուն։ Ամեն անգամ, երբ մենք հայտնում ենք Նրա սիրո մասին, ողջ երկինքը երգում է։

`Կարդացե՛ք Սոփոնիա 3.17 համարը։ Ո՞րն է մեր Տիրոջ արձագանքը, երբ մենք ընդունում ենք Նրա փրկարար շնորհը։`

Պատկերացրե՛ք հետևյալ տեսարանը։ Ձեր վկայության արդյունքում մի տղամարդ, կին, տղա կամ աղջիկ ընդունում է Հիսուսին որպես անձնական Փրկիչ։ Հիսուսը ցնծում է։ Ողջ երկնքում հնչում է խանդավառ երգեցողություն, և մեր զորավոր Փրկիչը երգելով ուրախանում է այդ մարդու համար։ Ի՞նչը կարող է լինել ավելի արժեքավոր, ավելի ուրախալի, քան այն իրողության գիտակցումը, որ ձեր վկայությունն Աստծո սրտին ուրախություն է պարգևում այս տխուր աշխարհում։