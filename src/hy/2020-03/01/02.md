---
title:  Տրամադրելով հնարավորություններ փրկության համար
date:  28/06/2020
---

Աստված ամեն օր երկրի բոլոր ծայրերում գտնվող մարդկանց Իրեն ճանաչելու հնարավորություններ է տրամադրում։ Նա ներազդում է նրանց սրտի վրա Իր Սուրբ Հոգու միջոցով, բացահայտում է Իրեն բնության գեղեցկության և բարդության մեջ։ Տիեզերքի անծայրածիրությունը, կարգուկանոնը և համաչափությունը խոսում է անսահման իմաստություն և անհուն զորություն ունեցող անսկիզբ ու անվերջ Աստծո մասին։ Նա մեր կյանքում ստեղծում է մեզ Իրեն մոտեցնելու հանգամանքներ և նախազգուշացնող իրադարձություններ։

Թեև Աստված հայտնում է Իրեն Իր Հոգու ազդեցության միջոցով, սակայն բնության շքեղությունը և նախախնամության գործերը՝ Նրա սիրո բացահայտ հայտնությունը, մենք գտնում ենք Հիսուս Քրիստոսի կյանքի ու ծառայության մեջ։ Երբ Հիսուսի մասին լուրը կիսում ենք ուրիշների հետ, նրանց տրամադրում ենք փրկության լավագույն հնարավորությունը։

`Կարդացե՛ք Ղուկաս 19.10 համարը և համեմատե՛ք այն Հակոբոս 5.19, 20 համարների հետ։ Ի՞նչ է սովորեցնում Ղուկասի ավետրանը Քրիստոսի՝ երկիր գալու նպատակի մասին։ Ինչպե՞ս ենք մենք Քրիստոսի հետ համագործակցում կորածներին փրկելու Նրա գործում։`

Ըստ Հակոբոսի՝ «մեղավորին իր մոլորության ճանապարհից դարձնողը, մի հոգի կփրկի մահից» (Հակոբոս 5.20): Հռոմեացիս գրքում այս թեման արծարծվում է ավելի ուժգին շեշտադրմամբ։ Հռոմեացիս 1-ին և 2-րդ գլուխներում թե՛ հեթանոսները, ովքեր Աստծո հայտնությունը տեսել են բնության մեջ, թե՛ հրեաները, ովքեր ստացել են Աստծո մարգարեական հայտնությունը Սուրբ Գրքի միջոցով, կործանված են առանց Քրիստոսի։ Հռոմեացիս 3–5-րդ գլուխներում առաքյալը հայտնում է, որ փրկությունը գալիս է միմիայն հավատի միջոցով տրվող շնորհով։ Հռոմեացիս 6–8-րդ գլուխներում նա նկարագրում է, թե ինչպես է ամեն մի հավատացյալի արդարացնող շնորհը նաև սրբացնող շնորհ։ Հռոմեացիս 10-րդ գլխում նա նշում է. «Ով որ Տիրոջ անունը կանչի, կապրի» (Հռոմեացիս 10.13), հետո մատնանշում է, որ ոչ ոք չի կարող կանչել, եթե չի հավատացել, չի կարող հավատալ, եթե չի լսել, և չի կարող լսել, քանի դեռ ինչ-որ մեկը չի պատմել նրան։ Փրկության ծրագրում մենք Աստծո կապող օղակներն ենք՝ Ավետարանի փառքով կորած մարդկանց հասնելու համար։

`Մենք չենք վկայում, որպեսզի մարդկանց տանք փրկվելու նրանց միակ հնարավորությունը։ Մենք վկայում ենք նրանց տալու լավագույն հնարավորությունը։ Ո՞րն է մեր դերը մարդկային ցեղը փրկագնելու Աստծո ծրագրում։ Խորհե՛ք նաև այս մասին, թե քանի՞ մարդ է լսել բարի լուրը ձե՛ր շուրթերից։`