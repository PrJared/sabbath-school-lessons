---
title:  Հավատարմություն Քրիստոսի պատվերին
date:  01/07/2020
---

Քրիստոսին հավատարիմ լինելն իր մեջ ներառում է Նրա կամքը կատարելու պատրաստակամություն։ Այն պահանջում է հնազանդություն Նրա պատվիրաններին։ Արդյունքում սիրտն սկսում է բաբախել Նրա սրտի հետ կորածների փրկության հարցում։ Այն առաջնային է համարում այն բաները, որոնք Նա է առաջնային համարում։

`Կարդացե՛ք Ա Տիմոթեոս 2.3, 4 և Բ Պետրոս 3.9 համարները։ Ի՞նչ են այս համարները մեզ ասում Աստծո սրտի մասին։ Ի՞նչն է առաջնային Նրա համար։`

Աստված նախանձախնդիր է մարդկանց փրկելու հարցում։ Նրա համար ավելի կարևոր ոչինչ չկա։ Նրա անկեղծ փափագն է, որ «ամեն մարդիկ» փրկվեն և «ճշմարտության գիտությանը գան» (Ա Տիմոթեոս 2.4): Նա «չի կամենում, որ կորչողներ լինեն, բայց որ ամենն ապաշխարության հասնեն» (Բ Պետրոս 3.9): Մեկնաբանելով այս հատվածը՝ ՅՕԱ աստվածաշնչյան մենաբանություններ գիրքը նշում է, որ «կամենում» բառի հունարեն տարբերակը բուլոմաի եզրույթն է, որն արտահայտում է «մտքի տրամադրվածություն, ինչպես «ուզենալ» կամ «փափագել»»։ Այնուհետև մեկնաբանությունը խորաթափանց ուսումնասիրության է ենթարկում փոքրիկ «բայց» բառը։ Հունարեն այն արտահայտված է «ալլա» բառով։ Այստեղ այն օգտագործված է «ընդգծելու Աստծո բնույթի սխալ մեկնաբանման (իբր Նա կարող է կամենալ, որ որոշ մարդիկ կորչեն) և հակասությունը այս ճշմարտության միջև, որ Նա կամենում է, որ բոլորը փրկված լինեն»։ ՅՕԱ աստվածաշնչյան մենաբանություններ, հատոր 7, էջ 615։ Մեզանից յուրաքանչյուրին տրված Քրիստոսի պատգամը՝ մասնակցել Իր առաքելությանը որպես Իր սիրո, շնորհի և ճշմարտության վկաներ, համայն մարդկությանը փրկելու Նրա փափագի արդյունքն է։

`Կարդացե՛ք Գործք առաքելոց 13.47 համարը և համեմատե՛ք այն Եսայիա 49.6 համարի հետ։ Ո՞ւմ է ի սկզբանե վերաբերում այս համարը։ Ինչպե՞ս է այն օգտագործում Պողոս առաքյալը։`

Լինում են դեպքեր, երբ հինկտակարանյան մարգարեությունն ունենում է մեկից ավելի կիրառություններ։ Այստեղ Պողոս առաքյալը վերցնում է մարգարեություն, որն սկզբում վերաբերում էր Իսրայելին և մարգարեական տեսանկյունից Մեսիային (տե՛ս Եսայիա 41.8, Եսայիա 49.6 և Ղուկաս 2.32) ու կիրառում է այն նորկտակարանյան եկեղեցու նկատմամբ։ Եթե եկեղեցին արհամարհում կամ նսեմացնում է Քրիստոսի պատգամը, նշանակում է՝ ձախողում է իր գոյության նպատակը և բաց թողնում աշխարհի համար իր մարգարեական կանչվածությունը։

`Ի՞նչ վտանգներ են սպառնում եկեղեցուն, նաև տեղական եկեղեցուն, այն դեպքում, երբ այն այնքան է կենտրոնանում իր ներքին անցուդարձի վրա, որ մոռանում է, թե որն է իր իրական կոչումը։`