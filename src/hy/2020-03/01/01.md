---
title:  Ինչո՞ւ վկայել
date:  27/06/2020
---

### Այս շաբաթվա ուսումնասիրության համար կարդացե՛ք.
Հակոբոս 5.19, 20, Ղուկաս 15.6, Սոփոնիա 3.17, Հովհաննես 7.37, 38, Ա Տիմոթեոս 2.3, 4, Բ Կորնթացիս 5.14, 15։

> <p>Հիշելու համարը.<p>
> «Որովհետև սա բարի և ընդունելի է մեր Փրկիչ Աստծո առաջ, որ կամենում է, որ ամեն մարդիկ փրկվեն և ճշմարտության գիտությանը գան» (Ա Տիմոթեոս 2.3, 4):

Աստծո մեծագույն ցանկությունն է, որպեսզի աշխարհի բոլոր մարդիկ արձագանքեն Իր սիրուն, ընդունեն Իր շնորհը, վերափոխվեն Իր Հոգով և փրկվեն Իր արքայության համար։ Նրա մեծագույն ցանկությունը մեր փրկությունն է։ Նրա սերն անսահման է, ողորմությունը՝ անհուն, կարեկցանքը՝ անվերջ, ներումը՝ անսպառ, զորությունը՝ անսկիզբ ու անվերջ։ Հակառակ հեթանոս աստվածների, որոնք զոհեր են պահանջում՝ մեր Աստվածը կատարել է ամենամեծ զոհաբերությունը։ Անկախ նրանից, թե որքան մեծ է փրկվելու մեր փափագը, միևնույնն է, Աստծո՝ մեզ փրկելու փափագն ավելի մեծ է։ «Որովհետև սա բարի և ընդունելի է մեր Փրկիչ Աստծո առաջ, որ կամենում է, որ ամեն մարդիկ փրկվեն և ճշմարտության գիտությանը գան» (Ա Տիմոթեոս 2.3, 4): Նրա սրտի փափագը իմ և ձեր փրկությունն է։

Վկայությունն ամբողջությամբ Հիսուսի մասին է, այն մասին, թե ինչ է արել Նա մեզ փրկելու համար, թե ինչպես է փոխել մեր կյանքը, ինչպես նաև Նրա խոսքի զարմանահրաշ ճշմարտությունների մասին, որոնք մեզ պատմում են Նրա Ով լինելու և Նրա բնավորության գեղեցկության մասին։ Ինչո՞ւ վկայել։ Երբ մենք հասկանում ենք, թե Ով է Նա և վերապրում ենք Նրա շնորհի հրաշքներն ու Նրա սիրո զորությունը, չենք կարող լուռ մնալ։ Ինչո՞ւ վկայել։ Հիսուսի հետ համագործակցելով, Նրա հետ վերապրում ենք ուրախություն, քանի որ տեսնում ենք, Նրա շնորհով փրկված ու սիրով վերափոխված մարդկանց։