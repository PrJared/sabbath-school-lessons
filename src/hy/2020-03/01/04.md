---
title:  Աճել՝ տալով
date:  30/06/2020
---

Մեռյալ ծովը համարվում է երկրի ամենացածր կետը։ Լինելով 423մ ծովի մակարդակից ցածր՝ այն համարվում է աշխարհի ամենացածրադիր ծովը։ Հորդանան գետը սկիզբ է առնում Գալիլեյան ծովից, կտրում-անցնում է Հորդանանի դաշտավայրը և թափվում Մեռյալ ծով։

Շոգն ու չորային կլիման, կիզիչ արևի և անապատային պայմանների հետ մեկտեղ ստիպում են, որպեսզի ջուրը գոլորշիանա բավականին արագ։ Քանի որ Մեռյալ ծովի աղի և հանքանյութերի պարունակությունը կազմում է 33.7 տոկոս, նրա ջրերում շատ քիչ օրգանիզմներ են կենդանի մնում։ Այնտեղ չկա ձուկ, չկան բույսեր, միայն ստորին հատվածներում կան ընդամենը որոշ միկրոբներ և մանրէներ։

Մեր քրիստոնեական կյանքում, եթե դեպի մեր կյանք հոսող Աստծո շնորհը դուրս չի հոսում դեպի ուրիշները, մենք դառնում ենք լճացած և անկյանք, ինչպես Մեռյալ ծովը։ Որպես քրիստոնյաներ՝ մենք այդպես չպետք է ապրենք։

`Կարդացե՛ք Հովհաննես 7.37, 38 և Ղուկաս 6.38 համարները։ Մեռյալ ծովի փորձառությանը հակառակ, երբ հավատացյալները Քրիստոսից ստանում են կենդանի ջրի թարմացնող շիթերը, ո՞րն է լինում դրա օրինաչափ արդյունքը։`

«Աստված առանց մեր օգնության էլ կարող էր փրկել մեղավորներին, բայց որպեսզի մեր մեջ քրիստոսանման բնավորություն ձևավորվի, պետք է մասնակցենք Նրա աշխատանքին: Որպեսզի մտնենք Նրա ուրախությունը, Նրա զոհաբերության շնորհիվ փրկված հոգիներին տեսնելու ուրախությունը, մենք պետք է համագործակցենք Նրա հետ այդ հոգիների փրկության գործում»։ Էլեն Ուայթ, Դարերի փափագը, էջ 142։

«Նրանք, ովքեր կամենում են հաղթողներ լինել, պետք է հեռանան իրենց ես-ից, և միակ բանը, որը կարող է իրականացնել այս մեծագույն գործը, ուրիշների փրկության մեջ եռանդուն կերպով ներգրավվելն է»։ Էլեն Ուայթ, Քրիստոնեական կրթության հիմքերը, էջ 207։

Մենք աճում ենք՝ ուրիշների հետ կիսելով այն, ինչ Քրիստոսն արել է մեր սեփական կյանքում։ Հաշվի առնելով այն ամենը, ինչ մեզ տրվել է Քրիստոսով, ուրիշ ի՞նչը, եթե ոչ ամենաստոր եսասիրությունը մեզ հետ կպահի այլոց հետ դա կիսվելուց։ Եթե չկիսվենք մեր հավատով, մեր հոգևոր կյանքը կդառնա նույնքան լճացած, որքան Մեռյալ ծովը։

`Ո՞րն է եղել ուրիշներին վկայելու, ուրիշների հետ աղոթելու և ուրիշների կարիքներին ծառայելու ձեր սեփական փորձառությունը։ Ինչպե՞ս են այդ փորձառություններն ազդել ձեր սեփական հավատի և Տիրոջ հետ քայլելու իրողության վրա։`