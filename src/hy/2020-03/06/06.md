---
title:  Աճեցնելով մեր պարգևները
date:  06/08/2020
---

`Կարդացե՛ք Մատթեոս 25.14–30 համարներում ներկայացված տաղանդների վերաբերյալ առակը։ Ո՞րն է ամենակարևոր միտքը, որն առանձնանում է ձեզ համար այս պատմության մեջ։ Ինչո՞ւ Աստված գովեց առաջին երկու ծառաներին և ինչո՞ւ դատապարտեց վերջինին։ Ի՞նչ է մեզ ասում այս առակը մեր տաղանդների օգտագործման մասին։ Հատկապես ուշադրությո՛ւն դարձրեք Մատթեոս 25.29 համարին։`

Տերը յուրաքանչյուր ծառայի տաղանդներ տվեց «իր կարողության չափ» (Մատթեոս 25.15): Յուրաքանչյուր անհատ ստացավ տարբեր քանակություն։ Մեկն ստացավ հինգ տաղանդ, մյուսը՝ երկու, վերջինը՝ մեկ։ Յուրաքանչյուր ծառայի տրված էր ազատ ընտրություն՝ ինչպես ներդնել կամ օգտագործել իրեն տրված տաղանդները։ Ամենակարևոր միտքն այստեղ այն է, որ այն, ինչ նրանց տրվել էր, իրենց սեփականը չէր։ Այն պատկանում էր մեկ ուրիշին, ով նրանց պատասխանատու էր կարգել այդ տաղանդների վրա։

Տիրոջ անհանգստությունն այն չէր, թե ով ավելի շատ կամ ավելի քիչ տաղանդներ ունի, կամ թե յուրաքանչյուրին քանի տաղանդ է տրվել։ Անհանգստությունն այն էր, թե ինչ է արել յուրաքանչյուրն իրեն տրված տաղանդով։

Պողոսն այդ այսպես է նկարագրում Բ Կորնթացիս 8.12 համարում. «Որովհետև եթե հոժարություն կա, ունեցածի չափով է ընդունելի և ոչ թե չունեցածի չափով»։ Այն, ինչ կարևոր է Աստծո համար, այն չէ, թե ինչ ունեք դուք, այլ այն, թե ինչպես եք վարվում նրա հետ, ինչ ունեք։

Աստված գովեց առաջին երկու ծառաներին, որովհետև նրանք հավատարմորեն օգտագործեցին իրենց տաղանդները, և դրանք օգտագործելուն զուգընթաց ավելացան։ «Չար» ծառան չէր օգտագործել այն տաղանդները, որոնք տերը տվել էր իրեն, և դրանք չէին ավելացել։ Հավիտենական ճշմարտություն է, որ «ծառայության օրենքը դառնում է մեզ Աստծուն և մեր եղբայրներին կապող օղակ»։ Էլեն Ուայթ, Քրիստոսի առակները, էջ 326։ Անհավատարիմ ծառան վատնեց ծառայելու իր հնարավորությունը և ի վերջո կորցրեց ծառայելու ունակությունը։

Երբ մենք օգտագործում ենք Աստծո տված պարգևները Նրա անունը փառավորելու համար, դրանք կավելանան, կտարածվեն և կաճեն։ Ինչպե՞ս կարող եք բացահայտել ձեր աստվածատուր պարգևները։ Խոնարհաբար խնդրե՛ք Աստծուն ցույց տալ ձեզ այն ոլորտները, որոնցում Նա կամենում է, որ դուք ծառայեք։ Երբ Նա պատասխանի ձեզ, սկսե՛ք ծառայել։ Ձեր պարգևները կաճեն, երբ սկսեք օգտագործել դրանք, և դուք բավարարվածություն կգտնեք Նրա ծառայության մեջ։

`Խորհե՛ք այս առակի մասին և կիրառե՛ք այն ձեր սեփական կյանքում։ Ի՞նչ է դա ասում ձեզ (եթե որևէ բան ասում է) այն մասին, թե ինչպես եք վարվում Աստծուց ստացած տաղանդների հետ (հիշե՛ք, որ այն ամենը, ինչ ունեք, պարգև է Աստծուց)։`