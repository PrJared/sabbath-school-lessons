---
title:  Տարբեր պարգևներ՝ միաբանված ծառայությամբ
date:  02/08/2020
---

Երբևէ խորհե՞լ եք այն մասին, թե որքան տարբեր էին միմյանցից աշակերտները։ Նրանց ուսումը, անհատականությունը, խառնվածքները, ինչպես նաև պարգևները մեծապես տարբերվում էին։ Սակայն դա եկեղեցու համար ոչ թե խանգարող հանգամանք էր, այլ ուժ։ Մատթեոսը՝ հարկահավաքը, բծախնդիր, ճշտակատար և կարգապահ մարդ էր։ Հակառակ Նրան՝ Պետրոսը հաճախ էր խոսում շատ արագ, խանդավառ էր և բռնկուն, սակայն ուներ նաև ի վերուստ տրված առաջնորդի հատկանիշներ։ Հովհաննեսը նուրբ սիրտ ուներ, ինչպես նաև անկեղծ էր։ Անդրեասը ժողովրդի մարդ էր, քաջատեղյակ էր իր շրջապատից և ուրիշների նկատմամբ՝ կարեկից։ Թովմասը հարցադրումներ անելու բնական հակում ուներ և հաճախ էր կասկածներ ունենում։ Աշակերտներից յուրաքանչյուրը, ունենալով տարբեր անհատականություն և պարգևներ, զորեղ կերպով օգտագործվում էր Աստծո կողմից Նրա մասին վկայելու համար։

`Կարդացե՛ք Ա Կորնթացիս 12.12, 13, 18–22 համարները։ Ի՞նչ ենք մենք բացահայտում այս տեքստերում Քրիստոսի մարմնում՝ եկեղեցում, տարբեր պարգևներ ունենալու մարդկանց կարիքի մասին։`

Աստված բերկրանք է ապրում, երբ վերցնում է տարբեր ծագում, տարբեր տաղանդներ և ունակություններ ունեցող մարդկանց և նրանց օժտում է ծառայության համար անհրաժեշտ պարգևներով։ Քրիստոսի մարմինը միմյանց նման մարդկանց միատարր խումբ չէ։ Այն ակումբ չէ, որի անդամները միևնույն մշակութային պատկանելությունն ունեն և մտածում են միևնույն կերպ։ Այն տարբեր պարգևներով օժտված մարդկանց դինամիկ շարժում է, ովքեր միաբանված են Քրիստոսի և Սուրբ Գրքի նկատմամբ ունեցած իրենց սիրով, և ովքեր ստանձնել են տարածել Նրա սերն ու ճշմարտությունն աշխարհով մեկ (Հռոմեացիս 12.4, Ա Կորնթացիս 12.12)։ Քրիստոսի մարմնի անդամները տարբեր պարգևներ ունեն, սակայն յուրաքանչյուրն արժեքավոր է, յուրաքանչյուրը կենսական նշանակություն ունի մարմնի առողջ գործունեության համար։ Այնպես, ինչպես աչքերը, ականջները և քիթը տարբեր գործառույթներ ունեն, սակայն անհրաժեշտ են մարմնի համար, այդպես էլ բոլոր պարգևներն են անհրաժեշտ (Ա Կորնթացիս 12.21, 22)։

Եթե ուշադրությամբ ուսումնասիրեք մարդու մարմինը, կտեսնեք, որ նույնիսկ ամենափոքր մասնիկն ունի շատ կարևոր գործառույթ։ Վերցնենք, օրինակ, մեր թարթիչները։ Ի՞նչ կիներ, եթե մենք չունենայինք առաջին հայացքից այդքան ոչ կարևոր թվացող մասը, ինչպիսին թարթիչներն են։ Փոշու հատիկները կվնասեին մեր տեսողությունը, և հետևանքները կարող էին նույնիսկ անդառնալի լինել։ Եկեղեցու այն անդամը, ով «ամենաանշանակալիցն» է թվում, Քրիստոսի մարմնի շատ կարևոր մասնիկ է և օժտվել է Սուրբ Հոգով։ Երբ մենք այդ պարգևներն ամբողջապես Աստծուն ենք նվիրաբերում, մեզանից յուրաքանչյուրը կարող է հավիտենությանը նպաստող փոփոխություն բերել։

`Անկախ նրանից, թե որքան տաղանդավոր եք դուք, որո՞նք են այն ոլորտները, որոնցում դուք այնքան էլ ուժեղ չեք, սակայն եկեղեցու մյուս անդամներն ուժեղ են։ Ինչպե՞ս պետք է սա օգնի ձեզ մնալ ձեր պատշաճ տեղում։`