---
title:  Հետագա ուսումնասիրության համար
date:  07/08/2020
---

Կարդացե՛ք Էլեն Ուայթի Քրիստոսի առակները գրքի 325-365 էջերի «Տաղանդներ» գլուխը։

Հոգևոր պարգևների մասին աստվածաշնչյան վարդապետության ճիշտ ընկալումը բերում է եկեղեցու միաբանությանը։ Այն գիտակցումը, որ մեզանից յուրաքանչյուրը Քրիստոսի մարմնի համար արժեքավոր և անհրաժեշտ մաս է, միաբանող գիտակցում է։ Եկեղեցու յուրաքանչյուր անդամ պետքական է Քրիստոսի առաքելությունն իրականացնելու համար։ Յուրաքանչյուր անդամ պարգևներ ունի ծառայության համար։

«Յուրաքանչյուր մարդու տրված է աշխատանք, որը նա պետք է անի Տիրոջ համար։ Նրա բոլոր ծառաներին տրված են հատուկ պարգևներ կամ տաղանդներ։ «Մեկին հինգ քանքար տվեց և մյուսին՝ երկու և մյուսին՝ մեկ, յուրաքանչյուրին իր կարողության չափ»։ Յուրաքանչյուր ծառայի վստահված է ինչ-որ բան, որի համար նա պատասխանատու է, և բազմազան տաղանդները հավասարազոր են մեր բազմազան կարողություններին։ Իր պարգևները բաժանելիս Աստված կողմնակալություն չի արել։ Նա այդ տաղանդները բաժանել է Իր ծառաների ուժի չափով և ակնկալում է համապատասխան վերադարձ»։ Էլեն Ուայթ, Վկայություններ եկեղեցու համար, հատոր 2, էջ 282։

Հիշե՛ք նաև, որ Հոգու պարգևները տրվում են ոչ թե մեր սեփական, այլ Աստծո փառքի համար։ Աստված դրանք տվել է Իր անունը բարձրացնելու և Իր գործն առաջ տանելու համար։

**Հարցեր քննարկման համար**

`Խորհե՛ք այն մտքի շուրջ, որ մեզանից յուրաքանչյուրն Աստծուց պարգևներ է ստացել։ Ի՞նչ գործնական արդյունքներ ունի այն ձեր տեղական եկեղեցու համար։ Ի՞նչ փոփոխություն կարող է բերել այս միտքը յուրաքանչյուր անդամի՝ ծառայության մեջ ներգրավվելու հարցում։`

`Շաբաթօրյա դպրոցի ձեր դասարանի անդամներին պատմե՛ք, թե ինչպես են որևէ անդամի պարգևներն օրհնություն եղել ձեզ համար։ Պատմե՛ք, թե ինչպես եք բացահայտել ձեր սեփական հոգևոր պարգևները։ Ըստ ձեզ՝ որո՞նք են ձեր պարգևները, և ինչպե՞ս եք օգտագործում դրանք՝ ուրիշներին օրհնություն լինելու համար։`

`Այս դասում նշվեց, որ մեր պարգևներն աճում են, երբ մենք դրանք օգտագործում ենք։ Հետհայա՛ցք նետեք ձեր սեփական կյանքին։ Կարո՞ղ եք նշել պարգևներ, որոնք ստացել եք Աստծուց և որոնք ավելացրել եք՝ Նրա անվան փառքի համար օգտագործելով։ Միևնույն ժամանակ, նորից տվե՛ք ինքներդ ձեզ հինգշաբթի օրվա դասի վերջում արծարծված հարցը, թե որքան հավատարմորեն եք վարվում այն ամենի հետ, ինչ Աստված տվել է ձեզ։`