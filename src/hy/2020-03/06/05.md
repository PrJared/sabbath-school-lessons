---
title:  Բացահայտելով ձեր պարգևները
date:  05/08/2020
---

`Համեմատե՛ք Ա Կորնթացիս 1.4–9 համարները Բ Կորնթացիս 1.20–22 համարների հետ։ Ի՞նչ են մեզ ասում այս տեքստերն Աստծո խոստումների, հատկապես հոգևոր պարգևների մասին Քրիստոսի երկրորդ գալուստից առաջ։`

Աստված խոստանում է, որ Իր եկեղեցին կդրսևորի Սուրբ Հոգու բոլոր պարգևները մեր Տիրոջ վերադարձից անմիջապես առաջ։ Նրա խոստումները հաստատ են։ Նա տվել է մեզ Սուրբ Հոգու վկայությունը մեր սրտերում, որպեսզի առաջնորդի մեզանից յուրաքանչյուրին դեպի այն պարգևների ընկալումը, որոնք Նա մեզ տվել է։ Աստված է մեզ տալիս պարգևները, և հենց Աստված էլ Սուրբ Հոգու միջոցով բացահայտում է մեզ դրանք։

`Կարդացե՛ք Ղուկաս 11.13, Հակոբոս 1.5 և Մատթեոս 7.7 համարները։ Եթե մենք փափագում ենք բացահայտել այն պարգևները, որոնք Աստված տվել է մեզանից յուրաքանչյուրին, ի՞նչ է Նա հրավիրում մեզ անել։`

Մենք ստանում ենք Հոգու պարգևները, երբ նվիրվում ենք Աստծուն և խնդրում ենք Նրան բացահայտել մեզ տված պարգևները։ Երբ մեր սրտերն ազատագրվում են ինքնափառաբանության մոլուցքից, և առաջնահերթությունը տրվում է Հիսուսին ծառայելուն, Հոգին օժտում է մեզ այն հոգևոր պարգևներով, որոնք պատրաստել է մեզ համար։ «Մինչև որ հավատով ու աղոթքով աշակերտները լիովին չհանձնվեցին Նրա գործին, Հոգու հեղումը չստացան։ Այնուհետև, առանձնահատուկ կերպով երկնային բարիքները հանձնվեցին Քրիստոսի հետևորդներին։ . . . Պարգևներն արդեն մերն են Քրիստոսով, սակայն դրանց փաստացի տիրապետումը կախված է Աստծո Հոգու՝ մեր ընդունումից»։ Էլեն Ուայթ, Քրիստոսի առակները, էջ 327։

Հոգևոր պարգևները (տե՛ս Ա Կորնթացիս 12.4–6) որակներ են, որոնցով Աստված օժտում է մեզ, որպեսզի մենք կարողանանք արդյունավետ կերպով ծառայել Իրեն։ Ծառայության բաժինները հիմնական ոլորտներն են, որտեղ կարող ենք դրսևորել մեր պարգևները, իսկ միջոցառումները հատուկ իրադարձություններ են, որոնք մեզ թույլ են տալիս օգտագործել մեր պարգևները։ Հոգևոր պարգևները չեն գալիս լիարժեքորեն զարգացած։ Երբ Սուրբ Հոգին օժտում է ձեզ հոգևոր պարգևներով՝ ծառայելու որևէ ոլորտում, աղոթե՛ք, որ Նա առաջնորդի ձեզ կոնկրետ ծառայության, որպեսզի օգտագործեք ձեր պարգևն ավետարանչական գործունեության միջոցով։

`Որո՞նք են ձեր կոնկրետ պարգևները և, ինչն ավելի կարևոր է, ինչպե՞ս կարող եք բարելավել այդ պարգևները Տիրոջ ծառայության համար։`