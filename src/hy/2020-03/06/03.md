---
title:  Աստված՝ բոլոր պարգևներ Տվողը
date:  03/08/2020
---

Համաձայն Ա Կորնթացիս 12.11, 18, Եփեսացիս 4.7, 8 և Հակոբոս 1.17 համարների՝ Աստված է բոլոր պարգևների հեղինակը, և «ամեն կատարյալ պարգև» գալիս է Նրանից։ Ուստի մենք կարող ենք վստահ լինել, որ Նա մեզ կօժտի Սուրբ Հոգու այն պարգևներով, որոնք լավագույնս համապատասխանում են մեր անհատականությանը և ամենալավ կերպով կօգտագործի մեր հմտությունները Իր գործին ծառայելու և Իր անունը փառավորելու համար։

`Կարդացե՛ք Մարկոս 13.34 և Ա Կորնթացիս 12.11 համարները։ Աստված ո՞ւմ է տալիս հոգևոր պարգևներ։`

Աստվածաշունչը հստակ է։ Աստված հատուկ հանձնարարություն ունի մեզանից յուրաքանչյուրի համար ուրիշների հետ Ավետարանի լուրը կիսելու գործում։ Տանտիրոջ մասին Հիսուսի առակում տանտերն իր տունը թողնում է ծառաների խնամքին, նրանց պատվիրում հոգ տանել իր տան մասին և նրանցից յուրաքանչյուրին հանձնարարություն է տալիս (Մարկոս 13.34)։ Ամեն մի անհատի համար հանձնարարություն կա, և Աստված հոգևոր պարգևներ է տալիս յուրաքանչյուրին՝ իրականացնելու աստվածային առաջադրանքը կամ այն ծառայությունը, որին կանչված են։ Երբ մենք Քրիստոսին ենք հանձնում մեր կյանքը և մկրտության միջոցով դառնում ենք Նրա մարմնի՝ եկեղեցու անդամներ, Սուրբ Հոգին պարգևներ է տալիս, որպեսզի կարողանանք ծառայել մարմնին և վկայել աշխարհին։

1903թ. Էլեն Ուայթը նամակ գրեց ինչ-որ մարդու՝ նրան քաջալերելու ծառայության մեջ օգտագործել այն պարգևները, որոնք Աստված իրեն տվել էր։ «Մենք բոլորս Աստծո ընտանիքի անդամներ ենք, բոլորիս, շատ թե քիչ, վստահված են աստվածատուր տաղանդներ, որոնց օգտագործման համար մենք ինքներս ենք պատասխանատվություն կրում։ Անկախ այն փաստից՝ մեծ է մեր տաղանդը թե փոքր, մենք այն պետք է օգտագործենք Աստծո ծառայության մեջ, ինչպես նաև պետք է ճանաչենք իրենց վստահված տաղանդների օգտագործման մյուսների իրավունքը։

Մենք երբեք չպետք է նսեմացնենք նույնիսկ ամենափոքր ֆիզիկական, մտավոր կամ հոգևոր կապիտալը»։ Նամակ 260, 1903թ. դեկտեմբերի 2։

`Կարդացե՛ք Գործք առաքելոց 10.36–38, Մատթեոս 3.16–18 և Գործք առաքելոց 2.38–42 համարները։ Ի՞նչ են սովորեցնում մեզ այս տեքստերը մկրտության ժամանակ Սուրբ Հոգու խոստման մասին։`

Այնպես, ինչպես Հիսուսն օծվեց Սուրբ Հոգով Իր մկրտության ժամանակ, որպեսզի լիարժեքորեն պատրաստ լինի աշխարհում կատարվելիք Իր ծառայությանը, այնպես էլ մեզանից յուրաքանչյուրին Սուրբ Հոգի է խոստացված մեր մկրտության ժամանակ։ Աստված փափագում է, որ մենք վստահ լինենք, որ Ինքն իրականացրել է Իր Խոսքը և հոգևոր պարգևներ է տվել մեզ՝ Իր եկեղեցին և աշխարհն օրհնելու համար։