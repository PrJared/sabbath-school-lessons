---
title:  Կազմակերպված ծառայության համար
date:  01/09/2020
---

`Կարդացե՛ք Ա Կորնթացիս 12.12–25 համարները։ Ինչպե՞ս է մարդու մարմինը ծառայում փոքր խմբերում իբրև ներդաշնակորեն աշխատելու կատարյալ խորհրդանիշ։`

Պողոսը ոչ միայն բացահայտում է եկեղեցու կյանքում հոգևոր պարգևների կարևորությունը, այլև առաջարկում է ձևաչափ, թե ինչպես դրանք կարող են կազմակերպվածորեն ծառայել։ Նա խոսում է հոգևոր պարգևների մասին Քրիստոսի մարմնի համատեքստում, և թե ինչպես այն կարող է գործել։

Անատոմիայի և ֆիզիոլոգիայի ուսումնասիրությունը բացահայտում է, որ մարմնի օրգանները գործում են տարբեր փոխկապակցված համակարգերի մեջ։ Օրինակ, մարսողական, սիրտ-անոթային, շնչառական և հենաշարժական համակարգերը մարմնի բարդ օրգանային համակարգերից ընդամենը մի քանիսն են։ Հոգևոր պարգևները նման են մարմնի տարբեր մասերին։ Դրանք լավագույնս գործում են, երբ կազմակերպված են համակարգերում կամ խմբերում։ Իրականում, շատ դեպքերում դրանք ինքնուրույն գործել չեն կարող։ Մեր մարմինն առանձին օրգանների հավաքածու չէ, որոնք աշխատում են միմյանցից անկախ։ Մարմնի յուրաքանչյուր գործառույթ կազմակերպված է համախմբված համակարգում, որոնք միասին աշխատում են ընդհանուր նպատակի համար։

Այս ամենը մեզ ինչ-որ բան է ասում այն միջավայրի մասին, որում մենք կարող ենք լավագույնս կիրառել մեր հոգևոր պարգևները։ Այնքան հեշտ է հուսահատվել, երբ մենք գործում ենք միայնակ, սակայն երբ մաս ենք կազմում փոքր խմբի, որտեղ կան միևնույն հետաքրքրություններն ունեցող և միևնույն նպատակների ձգտող մարդիկ, տեսնում ենք, որ մեր ջանքերը կարող են ավելի լավ կենտրոնացվել և զգալիորեն մեծանալ։

Փոքր խմբերը տրամադրում են լավագույն միջավայրը մեր հոգևոր պարգևները գործի դնելու համար և կարող են դառնալ տեղական համայնքի ավետարանչական ծառայության սիրտը։

Էլեն Ուայթն ընդգծում է փոքր խմբերի արժեքը հետևյալ խոսքերով. «Փոքր խմբերի կազմությունը՝ որպես քրիստոնեական ջանքի հիմք, ինձ ներկայացվել է Մեկի կողմից, Ով չի կարող սխալվել։ Եթե եկեղեցին ունի շատ անդամներ, թող որ անդամները կազմեն փոքրաթիվ խմբեր՝ աշխատելու ոչ միայն եկեղեցու անդամների, այլև անհավատների համար։ Եթե մի վայրում ճշմարտությունը գիտեն ընդամենը երկու կամ երեք հոգի, թող նրանք համախմբվեն և աշխատողների խումբ կազմեն։ Թող նրանք իրենց միաբան խումբն անսասան պահեն՝ միմյանց դրդելով սիրով և միաբանությամբ, նախօրոք քաջալերելով միմյանց՝ յուրաքանչյուրը խրախուսանք և ուժ ստանալով մյուսի աջակցությունից»։ Վկայություններ եկեղեցու համար, հատոր 7, էջ 21, 22։

Փոքր խմբերի ծառայությունն օծվել է Աստծո կողմից՝ եկեղեցու յուրաքանչյուր անդամի հոգևոր աճի, ջերմ ընկերակցություն զգալու և իրենց աստվածատուր պարգևները ծառայության մեջ օգտագործելու հնարավորություն տալու համար։

`Խորհե՛ք վերը ներկայացված Էլեն Ուայթի գրքից արված մեջբերման շուրջ։ Վերլուծե՛ք այն նախադասություն առ նախադասություն։ Ինչպե՞ս կարող է այս աստվածային խորհուրդը կիրառվել ձեր եկեղեցում։`