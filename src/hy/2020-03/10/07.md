---
title:  Հետագա ուսումնասիրության համար
date:  04/09/2020
---

Մի քանի տարի առաջ մի փոքրիկ եվրոպական եկեղեցի, որը գտնվում էր մայրցամաքի խոշորագույն քաղաքներից մեկից քիչ հեռու, որոշեց ինչ-որ նշանակալից բան անել Տիրոջ համար։ Եկեղեցին լճացած էր։ Տարիներ շարունակ ոչ մի մարդ չէր մկրտվել։ Եթե ներկայիս միտումները շարունակվեին, եկեղեցուն մեծ ապագա չէր սպասվում։ Հովիվն ու եկեղեցու խորհրդի անդամները եռանդուն կերպով աղոթում էին և փորձում էին հասկանալ, թե ինչ պետք է անեն։

Նոր Կտակարանն ուսումնասիրելիս որոշեցին հիմնել փոքր խմբերի ծառայություն։ Եկեղեցու ինը հասարակ անդամներ համաձայնվեցին այս մտքի հետ. նրանք որոշեցին միասին աղոթել և ուսումնասիրել, թե ինչպես կարելի է արդյունավետ կերպով կազմակերպել իրենց փոքր խմբերի ծառայությունը։ Շուտով նրանք որոշեցին, որ յուրաքանչյուրն իր տունը կդարձնի ավետարանչական կենտրոն։ Խմբերը սովորում էին իրենց պարգևները տարբեր կերպ կիրառել։ Նրանք աղոթքի և հյուրընկալության ծառայություններ սկսեցին։ Համայնքում զարգացրին ընկերությունը։ Բարեգործություններ կազմակերպեցին իրենց ընտանիքների, ընկերների և հեռացած ադվենտիստների համար։ Խմբի առաջնորդներն աստվածաշնչյան դասեր սկսեցին ինը տներում, որոնց մասնակիցները կազմում էին քառասուն հոգի։ Նրանք զարմացած էին, թե ինչ է անում Սուրբ Հոգին։ Ի վերջո, քառասունից տասնյոթը մկրտվեցին։ Այս փոքրիկ, լճացած եկեղեցու վկայությունն այն է, որ փոքր խմբերը վիթխարի փոփոխություն են բերում։ Դրանք Աստծո եկեղեցու շատ անդամների եկեղեցու առաքելության մեջ ներգրավելու միջոցներից մեկն են։

**Հարցեր քննարկման համար**

`Դասարանում քննարկե՛ք հինգշաբթի օրվա դասում ներկայացված յուրաքանչյուր փոքր խմբի կարևոր տարրերը։ Ուրիշ ի՞նչ գործունեության մեջ կարող է ներգրավված լինել փոքր խումբը։ Փոքր խմբերն ինչպե՞ս կարող են օգնել հատուկ պարգևներ ունեցողներին իսկապես օգտագործելու այդ պարգևներն ինչպես երբեք նախկինում։`

`Ինչո՞ւ է այդքան կարևոր, որ փոքր խումբը կենտրոնանա դրսում իրականացվող ծառայության, ավետարանչության վրա։ Որքան էլ խումբը կարողանա սնուցել և աջակցել իր անդամներին, ինչո՞ւ պետք է միշտ դրա գլխավոր նպատակը լինի Ավետարանի տարածումը։ Ինչո՞ւ պետք է փոքր խումբը միշտ կապի մեջ լինի տեղական եկեղեցու հետ։ Ինչո՞ւ է դա այդքան կարևոր։`

`Երբևէ կազմե՞լ եք մաս կամ լսե՞լ եք փոքր խմբի մասին, որն արդյունավետ չի գործել և ի վերջո ցրվել է։ Քննարկե՛ք պատճառները, թե, ըստ ձեզ, ինչու է դա պատահել։`

`Խորհե՛ք վերևում բերված պատմության մասին, թե ինչ տեղի ունեցավ Եվրոպայում փոքր խմբերի ծառայությամբ։ Ըստ ձեզ՝ ինչո՞ւ այն այդքան լավ աշխատեց։ Ի՞նչ էին անում նրանք, որ այդքան պարզ էր, բայց և այդքան արդյունավետ։ Ինչո՞ւ կարող է «ապահով» տնային միջավայրում աշխատելը, հակառակ եկեղեցու շենքի, ևս արդյունավետ միջոց լինել՝ թաղամասում կամ համայնքում ավետարանչական գործունեություն սկսելու համար։`