---
title:  Փոքր խմբերի շարժիչ ուժերը
date:  03/09/2020
---

Փոքր խմբերը միջոց են, որն Աստված օգտագործում է Իր եկեղեցու աճի համար։ Դրանք մարդկանց ծառայում են որպես «ապահով ապաստարան»՝ իրենց խնդիրներն արտահայտելու և քննարկելու փոխադարձ անհանգստությունները։ Դրանք տրամադրում են հոգևոր աճի հնարավորություն հոգատար փոխհարաբերությունների համատեքստում։ Շատ ոչ քրիստոնյաներ սկզբնական շրջանում ավելի հարմարավետ կզգան մասնակցել տանը կազմակերպվող փոքր խմբի հանդիպումներին, քան առաջին անգամ մասնակցել ավանդական եկեղեցական ծառայության։

`Կարդացե՛ք Գործք առաքելոց 4.31, 12.12 և 20.17–19, 27–32 համարները։ Թվարկե՛ք նորկտակարանյան այս խմբերում հանդիպող բոլոր բազմազան տարրերը։ Ի՞նչ գործունեության մեջ էին ներգրավված այս խմբերը։`

Վաղ քրիստոնյաներն իրար հետ հանդիպում էին այլոց համար բարեխոսելու, միմյանց անհանգստացնող խնդիրների համար աղոթելու, ջերմ ընկերակցության, Աստծո Խոսքի ուսումնասիրության, ծառայությանը նախապատրաստվելու, օգնելու միմյանց կեղծ ուսուցիչներից պաշտպանվել և միասին ավետարանչական գործունեությանը մասնակցելու համար։

Փոքր խմբերը մեծ փոփոխություններ են բերում։ Ծառայության մեջ իրենց պարգևները միաբանող, ավետարանչական ծառայության մեջ Սուրբ Հոգու զորության վրա շեշտը դնող մարդիկ հզոր գործիք են Տիրոջ ձեռքում։

`Կարդացե՛ք Մատթեոս 9.37, 38 համարները։ Ի՞նչ է ասում Հիսուսը հունձքի մասին, և ո՞րն է այս խնդրի՝ Նրա առաջարկած լուծումը։`

Աշակերտներն Ավետարանի առաջխաղացման համար միայն շատ չնչին հնարավորություններ էին տեսնում, սակայն Հիսուսը տեսնում էր մեծագույն հնարավորություններ։ Նա նրանց տեղեկացրեց բարի լուրը, որ «հունձքը շատ է», այնուհետև մատնանշեց խնդիրը՝ «Մշակները՝ քիչ» (Մատթեոս 9.37): Քրիստոսի առաջարկն էր աղոթել, որպեսզի հունձքի Տերը «մշակներ հանի Իր հունձքի մեջ» (Մատթեոս 9.38): Փոքր խմբերը Քրիստոսի աղոթքի պատասխանն են և տեսանելիորեն մեծացնում են Քրիստոսի հունձքի համար աշխատող մշակների թիվը։

Բոլոր արդյունավետ փոքր խմբերի նպատակը վկայությունն ու ծառայությունն է։ Փոքր խմբերի ծառայությունը շուտով կվերանա, եթե դրա ուղղվածությունը լինի դեպի ներս, ոչ թե դեպի դուրս։ Եթե փոքր խումբն սկսում է ծառայել սեփական կարիքներին և դառնում մի փոքր ավելին, քան քննարկման համար հավաքված խումբը, այն կձախողի իր նպատակն ու կկորցնի իր գոյության համար անհրաժեշտ պատճառը։ Փոքր խմբերն ստեղծվում են մարդկանց Հիսուսին բերելու, Հիսուսի նկատմամբ նրանց ունեցած հավատն աճեցնելու և Հիսուսի համար վկայելուն նրանց նախապատրաստելու համար։

`Հնարավո՞ր է, որ Աստված ձեզ կանչելիս լինի ձեր տանը փոքր խումբ ստեղծելու ծառայությանը։ Ինչո՞ւ չսկսել աղոթել այն մասին, թե ինչ կառաջնորդի Աստված ձեզ անել։ Դուք կարող եք կանգնած լինել ձեր կյանքում հոգևորապես ամենաշահավետ ժամանակի սահմանին։`