---
title:  Փոքր խմբեր. նախ Աստծո գաղափարը
date:  30/08/2020
---

`Կարդացե՛ք Ծննդոց 1.1, 2, 26, Եբրայեցիս 1.1, 2 և Եփեսացիս 3.8, 9 համարները։ Ինչպե՞ս են այս տեքստերը բացահայտում Աստվածության միաբանությունը։`

Հայրը, Որդին և Սուրբ Հոգին միասին են մասնակցել Արարչագործությանը։ Նրանցից յուրաքանչյուրն ուներ տարբեր անելիք, սակայն, միևնույն ժամանակ, նրանք աշխատում էին անբաժանելի միության մեջ։ Հայրը վարպետ Նախագծողն էր, մեծ Ճարտարապետը։ Նա Իր ծրագրերն իրականացնում էր Հիսուսի միջոցով, Ով Արարչագործության գործուն մասնակիցն էր՝ միաբանված Սուրբ Հոգու զորության հետ։ Նման հզոր, գերբնական գործունեությունը վեր է մեր ընկալման սահմաններից։ Այն, ինչը մենք կարող ենք ընկալել, այն էլ շատ պարզորոշ կերպով, արարված աշխարհի և տիեզերքի, ինչպես նաև այն փաստի իրականությունն է, որ Ինքն Աստված է արարել այդ ամենը (տե՛ս Հռոմեացիս 1.18–20):

Փոքր խմբերն սկզբից եղել են Աստծո գաղափարը։ Թեև հարկավոր է զգույշ լինել Աստծո բազում խորհրդավոր տեսանկյունների նմանություններն օգտագործելիս, այս դեպքում կարելի է անկաշկանդ կերպով ասել, որ Հայրը, Որդին և Սուրբ Հոգին կազմում էին առաջին «փոքր խումբը» փրկության պատմության մեջ։ Նրանք միասին մասնակցեցին մարդկության արարմանը, այնուհետև, մեղանչումից հետո, դրա փրկագնմանը։

`Համեմատե՛ք Հովհաննես 10.17, 18 համարները Հռոմեացիս 8.11 և Ա Կորնթացիս 15.15 համարների հետ։ Ինչպե՞ս է Քրիստոսի հարությունն ի ցույց դնում Հոր, Որդու և Սուրբ Հոգու միաբանությունը փրկության ծրագրում։`

Հայրը, Որդին և Սուրբ Հոգին միավորված են «փոքր խմբում» մարդկությունը փրկագնելու ակնհայտ նպատակով։ «Փրկության ծրագիրն իր տեղն ունի Անսահմանի խորհուրդներում հավիտենությունից ի վեր»։ Էլեն Ուայթ, Քրիստոնեական կրթության հիմքերը, էջ 186։ Չկա ավելի կարևոր բան Աստծո համար, քան ըստ հնարավորին շատ մարդ փրկելը (Ա Տիմոթեոս 2.4, Բ Պետրոս 3.9): Փոքր խմբերը կարող են ունենալ բազում նպատակներ, որոնք մենք կուսումնասիրենք այս շաբաթվա դասի ընթացքում, սակայն դրանց ամենակարևոր նպատակը կորած մարդկանց Հիսուսի համար շահելն է։ Սա նշանակում է, որ փոքր խմբերում աշխատելով, մենք կօգնենք ոչ միայն ինքներս մեզ, այլև այլոց։ Մեր փոքր խմբերի վերջնական նպատակը պետք է լինի հոգիներ շահելը։

`Խորհե՛ք մեր Աստծո միաբանության խորհուրդի շուրջ։ Այն բարդ է հասկանալ, այնպես չէ՞։ Այնուամենայնիվ, մենք կարող ենք հավատալ և վստահել նրան, ինչը լիարժեքորեն չենք հասկանում, ճի՞շտ է։ Ինչո՞ւ է քրիստոնյայի համար այդքան կարևոր սկզբունք չսասանվել, երբ հարցը հասնում է հավատալուն։`