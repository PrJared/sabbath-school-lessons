---
title:  Փոքր խմբերը Սուրբ Գրքում
date:  31/08/2020
---

Աստվածաշնչում կան բազում օրինակներ, որտեղ փոքր խմբերն աղոթում են, հաղորդակցվում, քաջալերում միմյանց և միասին աշխատում Քրիստոսի համար։ Այս խմբերն Աստծո ժողովրդին տալիս էին պարտականությունները կիսելու և իրենց բազմազան պարգևները լիարժեքորեն օգտագործելու հնարավորություն։ Սա նշանակում է, որ փոքր խմբերը Տիրոջը հնարավորություն են տալիս ավելի լիարժեքորեն օգտագործել մեզանից յուրաքանչյուրին։

`Կարդացե՛ք Ելից 18.21–25 համարները։ Ի՞նչ նպաստավոր խորհուրդ տվեց Մովսեսի աներ Հոթորը, ինչը կարևոր նշանակություն ունեցավ Մովսեսի համար։`

Իսրայելի ճամբարում յուրաքանչյուր մարդ դարձավ տասը հոգուց բաղկացած խմբի անդամ, ում առաջնորդում էր աստվածավախ ծառայողը։ Այս փոքր խմբերում լուծվում էին ամենատարբեր խնդիրներ, սակայն դրանց նպատակն ավելին էր։ Դրանք վայրեր էին, որտեղ մարդիկ հաղորդակցվում էին, որտեղ կանխվում էր խնդիրների ծագումը, և սնուցվում էր հոգևոր կյանքը, որտեղ մարդիկ խոսում էին Իսրայելի համար Աստծո ծրագրերի մասին։ Նման խմբերում մարդիկ կարող էին կազմել ամուր և հոգատար հարաբերություններ, ինչը կարող էր օգնել բոլոր ներգրավվածներին աշխատել, անկախ այն խնդիրներից, որոնց նրանք բախվում էին։ Կասկած անգամ չկա, որ այն ժամանակ, ինչպես և այժմ, մարդիկ պայքարում էին այնպիսի բաների դեմ, որոնցում ուրիշները կարող էին օգնել իրենց։ Փոքր խմբերը տալիս են ջերմ, հոգատար ընկերակցության, հոգևոր աճի և խնդիրների լուծման հնարավորություն։

Զարմանալի է, որ փոքր խմբերի մասնագետներն ասում են, որ կատարյալ թիվը փոքր խմբերի համար վեցից տասներկուսն է։ Սա ճիշտ այն թիվն է, որ իրենց փոքր խմբերը ձևավորելիս կիրառում էին Մովսեսն ու Հիսուսը։

`Կարդացե՛ք Ղուկաս 6.12, 13, Մատթեոս 10.1 և Մարկոս 3.13–15 համարները։ Ո՞րն էր աշակերտներին կանչելու և նրանց Իր փոքր խմբի ծառայության մասնակիցները դարձնելու Հիսուսի կրկնակի նպատակը։`

Աշակերտներին կանչելու Հիսուսի նպատակն էր նրանց հոգևորապես և գործնականորեն պատրաստել աշխարհում իրականացվելիք իրենց առաքելությանը։ Նրա հետ հաղորդակցվելով՝ աշակերտներն աճելու էին շնորհում։ Իրենց փոքր խմբերի հանդիպումների համատեքստում նրանք պետք է սովորեին ավելի արդյունավետ ծառայելու նրբությունները։ Օրըստօրե, երբ հետևում էին, թե ինչպես է Հիսուսը ծառայում Իր շրջապատի մարդկանց կարիքներին, նրանք պետք է սովորեին օգտագործել իրենց պարգևները։ Հիսուսի փոքր խմբերի նպատակը կրում էր հոգևոր սնուցման և մարդկանց հասնելու բնույթ։

`Խորհե՛ք այնպիսի ժամանակի մասին, երբ ներգրավված եք եղել փոքր խմբում, անկախ հանգամանքներից, որի անդամները հոգ էին տանում միմյանց մասին և աշխատում էին ընդհանուր նպատակի համար։ Ի՞նչ եք սովորել դրանից, ինչը կօգնի ձեզ հասկանալ փոքր խմբերի արժեքը մեր հավատի համատեքստում։`