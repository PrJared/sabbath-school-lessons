---
title:  Նորկտակարանյան փոքր խմբեր
date:  02/09/2020
---

Նորկտակարանյան եկեղեցին մեծ աճ գրանցեց։ Մի քանի կարճ տարիների ընթացքում այն հավատացյալների փոքր խմբից վերածվեց տասնյակ հազարավոր երկրպագողների համայնքի։ Հավատացյալների այս ներհոսքը և կտրուկ աճի այս երևույթը պայմանավորված էին մի շարք գործոններով։ Հիսուսի ծառայությունը ցանել էր Ավետարանի սերմերը և բազմություններին պատրաստել էր ընդունելու աշակերտների քարոզչությունը։ Քրիստոսի համբարձումից հետո Սուրբ Հոգին իջավ զորությամբ Պենտեկոստեի օրը աղոթող և հավատացող աշակերտների վրա։ Նորկտակարանյան եկեղեցու կտրուկ աճին նպաստող գործոններից մեկը նրանց փոքր խմբերի կազմակերպչական կառուցվածքն էր։ Փոքր խմբերը մեծ փոփոխություններ բերեցին։

`Կարդացե՛ք Գործք առաքելոց 18.1–5 և 20.1–4 համարները։ Ըստ ձեզ՝ ինչո՞ւ է Ղուկասը նշում ոմանց անունները նրանցից, ում հետ Պողոսը սերտորեն աշխատում էր։`

Զարմանալի է նկատել, որ Ղուկասը թվարկում է մարդկանց անուններ նրանցից, ում հետ Պողոսն աշխատում էր։ Նրա համար յուրաքանչյուրն էլ կարևոր էր։ Նա նրանց ճանաչում էր անուններով։ Իրենց ավետարանչական ծառայության մեջ նրանք փոխադարձաբար օգնում և աջակցում էին միմյանց։ Թեև նա քիչ անուններ է նշում, այս փաստն օգնում է ապացուցել միմյանց հետ սերտորեն աշխատելու կարևորությունը, նույնիսկ եթե նրանք ընդամենը մի քանիսն են։

Այս մարդկանցից յուրաքանչյուրը հաստատապես ուներ պարգևներ, որոնք տարբերվում էին մյուսների ունեցած պարգևներից։ Նրանք տարբեր ծագում ունեին և գալիս էին տարբեր մշակույթներից։ Իրերին նայելու նրանց տեսակետները միշտ չէ, որ համընկնում էին, սակայն նրանցից յուրաքանչյուրը հաստատապես արժեքավոր ներդրում պիտի աներ Քրիստոսի գործի մեջ։ Նրանց պարգևների, ծագման և փորձառությունների բազամազանությունը նպաստում էր եկեղեցու աճին։ Նրանցից յուրաքանչյուրը նպաստում էր Քրիստոսի առաքելությանը՝ շնորհիվ իր սեփական անցյալի և Հիսուսի հետ ունեցած հարուստ անձնական փորձառության։

`Համեմատե՛ք Գործք առաքելոց 16.11–15, 40 և Գործք առաքելոց 12.11, 12 համարները։ Ի՞նչ հրավեր է անում Լիդիան Պողոսին իր դարձից անմիջապես հետո։ Ո՞ւր են գնում Պողոսն ու Պետրոսը բանտից ազատվելուց հետո։`

Նոր Կտակարանի հավատացյալները պարբերաբար հանդիպումներ էին կազմակերպում տներում։ Քրիստոնեական տները դարձան փոքր խմբերի ծառայության սիրտն ու ազդեցության կենտրոնները։

`Մտածե՞լ եք արդյոք ձեր տանը փոքր խմբի ծառայություն սկսելու կամ մի ընկերոջ միանալու և այդ ծառայությունը նրա տանն սկսելու մասին։ Եթե արդեն իսկ կազմում եք փոքր խմբի ծառայության մաս, այս շաբաթ ինչո՞վ կարող եք կիսվել շաբաթօրյա դպրոցի ձեր դասարանի անդամների հետ դրա առավելությունների մասին։`