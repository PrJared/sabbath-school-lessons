---
title:  Սուրբ Հոգին և վկայությունը
date:  28/07/2020
---

Ամբողջ Գործք առաքելոց գրքում Սուրբ Հոգին զորեղ կերպով ներկա էր։ Նա ծառայում էր հավատացյալներին նաև նրանց միջոցով, երբ նրանք տարատեսակ կերպերով վկայում էին Տիրոջ մասին։ Նա ուժ էր տալիս նրանց դիմակայել թշնամի մշակույթի մեջ վկայելու փորձություններին և մարտահրավերներին։ Նա նրանց առաջնորդում էր ազնիվ սրտով ճշմարիտ որոնողների մոտ։ Նա պատրաստում էր մարդկանց սրտերը բոլոր քաղաքներում, նախքան հավատացյալները երբևէ ոտք կդնեին այդ քաղաքներ։ Նա բացում էր հնարավորությունների դռներ, որոնց մասին հավատացյալները երբեք չէին երազել, և զորացնում էր նրանց բառերն ու գործերը։

`Կարդացե՛ք Գործք առաքելոց 7.55, 8.29, 11.15, 15.28, 29 և 16.6–10 համարները։ Ինչպե՞ս էր Սուրբ Հոգին ծառայում վկայող աշակերտներին աստվածաշնչյան այս տեքստերից յուրաքանչյուրում նկարագրված փորձառությունների ժամանակ։ Այլ խոսքերով, ի՞նչ տարատեսակ բաներ գործեց Սուրբ Հոգին այս իրավիճակներում։`

Առաջին դարում Սուրբ Հոգու բազմաբնույթ ծառայությունն իսկապես ապշեցուցիչ էր։ Վերը նշված փորձառությունները Նրա գործունեության ընդամենը մի քանի օրինակներ են։ Նա զորացրեց Ստեփանոսին՝ վկայելու իր Տիրոջ մասին անողոք և անկառավարելի ամբոխի առաջ, որը նրան քարկոծեց մինչ ի մահ։ Նա հրաշալի կերպով առաջնորդեց Փիլիպպոսին ազդեցիկ և ճշմարտախոս եթովպացու մոտ՝ Ավետարանի համար բացելու Աֆրիկա մայրցամաքի դռները։ Նա Պետրոսին վստահության նշան տվեց, երբ հեթանոս հավատացյալները ևս ստացան Սուրբ Հոգու պարգևը։ Նա եկեղեցին միաբանության բերեց այն ժամանակներում, երբ այն կարող էր հեշտությամբ պառակտվել թլպատության շուրջ ծագած տարաձայնությունների պատճառով, ինչպես նաև Պողոս առաքյալի քարոզչության միջոցով բացեց ողջ Եվրոպական մայրցամաքն Ավետարանի համար։

Սուրբ Հոգին ակտիվ էր նորկտակարանյան եկեղեցում, Նա ակտիվ է նաև այսօրվա եկեղեցու կյանքում։ Նա փափագում է զորացնել, ուժեղացնել, սովորեցնել, առաջնորդել և միաբանել մեզ, ինչպես նաև ուղարկել մեզ աշխարհի ամենակարևոր առաքելությանը, որն է՝ առաջնորդել տղամարդկանց և կանանց դեպի Հիսուսը և Նրա ճշմարտությունը։ Կարևոր է, որ մենք հիշենք, որ Նա այսօր էլ ակտիվ է և գործում է, ճիշտ այնպես, ինչպես առաքյալների և վաղ եկեղեցու ժամանակներում էր։

`Ի՞նչ կարող ենք անել ամեն օր, որպեսզի ավելի բաց և ենթարկվող լինենք Սուրբ Հոգու զորությանը մեր սեփական կյանքում։ Ի՞նչ ճիշտ ընտրություններ կարող ենք անել, որոնք Նրան հնարավորություն կտան աշխատել մեր մեջ և մեր միջոցով։`