---
title:  Սուրբ Հոգին, Խոսքը և վկայությունը
date:  29/07/2020
---

Աստծո Խոսքը նորկտակարանյան եկեղեցու վկայության հենց սրտում էր։ Պենտեկոստեի օրը Պետրոսի քարոզը մեծապես հիմնված էր Հին Կտակարանի վրա՝ ապացուցելու համար, որ Հիսուսը Մեսիան է։ Մահացող Ստեփանոսի վկայությունը Իսրայելի հինկտակարանյան պատմության վերանայումն էր։ Պետրոսը դիմեց այն խոսքին, «որ ուղարկեց Իսրայելի որդիների համար» (Գործք առաքելոց 10.36) և հետո հարության պատմությունը պատմեց Կոռնելիոսին։ Պողոս առաքյալը նորից ու նորից հղում կատարեց Մեսիայի գալուստին վերաբերող հինկտակարանյան մեծագույն մարգարեություններին, իսկ Փիլիպպոսը Եսայիա 53-րդ գլխում ներկայացված մեսիական մարգարեության նշանակությունը խնամքով բացատրեց որոնող եթովպացուն։ Նկարագրված բոլոր դեպքերում աշակերտները հռչակում էին Աստծո Խոսքը, ոչ թե իրենց սեփականը։ Հոգով ներշնչված Խոսքն էր նրանց հեղինակության հիմքը։

`Կարդացե՛ք Գործք առաքելոց 4.4, 31, 8.4, 13,8, 49, 17.2 և 18.24, 25 համարները։ Ի՞նչ են մեզ սովորեցնում այս տեքստերը Սուրբ Հոգու, Աստծո Խոսքի և նորկտակարնյան եկեղեցու վկայության փոխներգործության մասին։`

Նույն Սուրբ Հոգին, Ով ներշնչել է Աստծո Խոսքը, գործում է այդ Խոսքի միջոցով՝ կյանքեր վերափոխելու համար։ Աստծո Խոսքում կենսատու ուժ կա, որովհետև Հոգու միջոցով այն Քրիստոսի կենդանի Խոսքն է։

`Կարդացե՛ք Բ Պետրոս 1.21 և Եբրայեցիս 4.12 համարները։ Ինչո՞ւ է Աստծո Խոսքն այդքան զորավոր կյանքեր վերափոխելու գործում։`

«Այն արարիչ ուժը, որը կյանքի կոչեց աշխարհները, ամփոփված է Աստծո խոսքի մեջ։ Այս խոսքից զորություն է բխում, այն կյանք է ծնում։ Յուրաքանչյուր հրաման խոստում է և եթե ընդունվում է կամոք և ներս թողնվում հոգու մեջ, իր հետ բերում է Անսահմանի կյանքը։ Այն վերափոխում է բնույթը և վերաարարում մարդուն Աստծո պատկերով»։ Էլեն Ուայթ, Կրթություն, էջ 126։

Աստվածաշնչի՝ կյանքեր վերափոխելու զորության պատճառն այն է, որ նույն Սուրբ Հոգին, Ով ներշնչել է Աստվածաշունչն առաջին հերթին, ներշնչում և վերափոխում է նաև մեզ, երբ մենք այն կարդում ենք։ Երբ մենք ուրիշների հետ կիսում ենք Աստծո Խոսքը, Սուրբ Հոգին գործում է նրանց կյանքը վերափոխելու ուղղությամբ Իր ներշնչած Խոսքի միջոցով։ Աստված խոստացել է օրհնել Իր Խոսքը, ոչ թե մեր խոսքերը։ Զորությունն Աստծո Խոսքի մեջ է. այն մարդկային շահարկումների հետ որևէ առնչություն չունի։