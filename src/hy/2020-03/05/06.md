---
title:  Սուրբ Հոգու կյանք վերափոխող զորությունը
date:  30/07/2020
---

Գործք առաքելոց գրքի մանրազնին ուսումնասիրությունը բացահայտում է, որ Աստված Իր Հոգու միջոցով հրաշքներ է գործում մարդկանց կյանքում։ Գործք առաքելոց գիրքը մշակութային նախապաշարմունքների դեմ տարած Ավետարանի հաղթանակի, ամբողջ կյանքի ընթացքում խորապես արմատացած սովորույթների վերափոխման և համայն մարդկությանը Քրիստոսի սերն ու շնորհը սովորեցնելու կոնկրետ օրինակ է։ Սուրբ Հոգին հանդիպում է մարդկանց այնտեղ, ուր նրանք գտնվում են, բայց չի թողնում նրանց նույն տեղում։ Նրա ներկայությամբ այդ մարդիկ վերափոխվում են։ Վերափոխվում է նաև նրանց կյանքը։

`Կարդացե՛ք Գործք առաքելոց 16.11–15, 23–34, 17.33, 34 և 18.8 համարները։ Սրանք Աստվածաշնչում ներկայացված դարձի օրինակներից ընդամենը մի քանիսն են։ Ի՞նչ են մեզ պատմում այս բազմապիսի պատմությունները տարբեր մշակութային անցյալ ունեցող մարդկանց կյանքը վերափոխելու Աստծո զորության մասին։`

Մարդկանց ինչպիսի՜ հիասքանչ բազմազանություն։ Լիդիան հրեա կին էր՝ խոստումնալից գործարար, իսկ փիլիպպեցի բանտապետը՝ միջին դասի հռոմեական քաղաքացիական ծառայող։ Սուրբ Հոգին կարող է դիպչել հասարակության բոլոր շերտերին։ Վերափոխման Նրա զորությունը հասնում է թե՛ տղամարդկանց, թե՛ կանանց, թե՛ հարուստներին, թե՛ աղքատներին, թե՛ ուսյալներին, թե՛ անուսներին։

Մեր ցանկում ներկայացվող վերջին երկու հերոսները հավասարաչափ ուշագրավ են։ Գործք առաքելոց 17.34 համարում խոսվում է Դիոնիսիոս Արիսպագացու դարձի մասին։ Աթենացի արիսպագացիները դատական դեպքերը քննող դատավորների իրավական խորհրդատուներն էին։ Նրանք հունական հասարակության նշանավոր և հարգված անդամներ էին։

Սուրբ Հոգու զորությամբ Պողոս առաքյալի ծառայությունը հասավ մինչև հասարակության վերին խավը։ Կրիսպոսը (Գործք առաքելոց 18.8) հրեական ժողովարանի ղեկավարն էր։ Նա կրոնական առաջնորդ էր՝ արմատացած հրեական հինկտակարանյան մտածելակերպի մեջ, սակայն Սուրբ Հոգին մտավ նրա կյանք և փոխեց այն։ Այս պատմությունները ցույց են տալիս, որ երբ մենք վկայենք Քրիստոսի մասին և կիսենք Նրա Խոսքն ուրիշների հետ, Սուրբ Հոգին ուշագրավ գործեր կանի բոլոր տեսակի մշակութային և կրթական անցյալ, ինչպես նաև հավատամք ունեցող մարդկանց կյանքում։ Մենք չենք կարող և չպետք է ենթադրություններ անենք այն մասին, թե ում է հնարավոր հասնել, իսկ ում՝ ոչ։ Մեր գործն է վկայել բոլորին, ովքեր հայտնվում են մեր կյանքում։ Տերը կանի մնացածը։

`Քրիստոսի մահը համընդհանուր բնույթ էր կրում, ինչը նշանակում է, որ այն արվել է բոլոր ժամանակների բոլոր մարդկանց համար։ Ի՞նչ պետք է սովորեցնի մեզ այս կարևորագույն ճշմարտությունն այն մասին, որ չպետք է երբեք ենթադրություններ անենք այն մասին, որ ինչ-որ մեկը շատ հեռու է փրկվելու հույսից։`