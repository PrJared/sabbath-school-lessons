---
title:  Հիսուսը և Սուրբ Հոգու խոստումը
date:  26/07/2020
---

Սուրբ Հոգու խոստումով Հիսուսը պատասխանեց Իր՝ երկինք վերադառնալու և իրենց լքելու մասին աշակերտների անհանգստությանը։ «Լավ է ձեզ համար, որ Ես գնամ, որովհետև եթե չգնամ, Մխիթարիչը չի գա ձեզ մոտ, բայց եթե գնամ, Նրան կուղարկեմ ձեզ մոտ» (Հովհաննես 16.7)։ «Մխիթարիչ» բառը հունարեն նշանակում է պարակլետոս։ Այն վերաբերում է «մեկին, ով քայլում է կողք կողքի» օգնելու նպատակով։ Սուրբ Հոգու առաջնային գործառույթներից մեկը բոլոր հավատացյալների կողքին քայլելն է՝ նրանց ուժ տալու և առաջնորդելու իրենց վկայության ժամանակ։ Երբ վկայում ենք Հիսուսի մասին, մենակ չենք։ Սուրբ Հոգին մեր կողքին է՝ առաջնորդելու մեզ ազնիվ սրտով որոնողների մոտ։ Նախքան մենք նրանց կհանդիպենք, Սուրբ Հոգին միշտ նախապատրաստում է նրանց։ Նա առաջնորդում է մեր խոսքերը, համոզմունք է բերում որոնողի մտքին և ուժ է տալիս նրանց արձագանքելու Իր դրդումներին։

`Կարդացե՛ք Հովհաննես 15.26, 27 և 16.8 համարները։ Ի՞նչ են մեզ ասում այս տեքստերը վկայության մեջ Սուրբ Հոգու ունեցած դերի մասին։`

Սուրբ Հոգին պատմում կամ վկայում է Հիսուսի մասին։ Նրա գերագույն նպատակն է հնարավորինս շատ մարդկանց տանել դեպի Հիսուսը։ Նրա առաքելությունն է փառավորել Հիսուսին։ Դա անելով Սուրբ Հոգին կանչում է բոլոր հավատացյալներին իրենց վկայելու պարտավորության մեջ։ Նա բացում է մեր աչքերը՝ մեզ շրջապատող մարդկանց մեջ հնարավորություններ տեսնելու համար և աշխատում է հետնաբեմում՝ Ավետարանի լուրն ընդունելի դարձնելու համար։

Հովհաննեսի Ավետարանում հստակորեն նշված է. Նա «աշխարհին կհանդիմանի մեղքի համար» (Հովհաննես 16.8): Այլ խոսքերով, Նա դիպչում է սրտերին՝ բերելու Աստծուց բխող վերափոխման խորը զգացողություն և ապաշխարության կարիք։ Նա հանդիմանում է աշխարհին նաև «արդարության» համար։ Սուրբ Հոգին ոչ միայն բացահայտում է մեղքը, այլև ցուցումներ է տալիս արդարության համար։ Նա բացահայտում է Հիսուսի արդարության շքեղությունը՝ հակադրելով այն մեր սեփական արատավորությանը։ Սուրբ Հոգու դերը միմիայն մատնանշելը չէ, թե որքան վատն ենք մենք։ Նրա դերն է բացահայտել, թե որքան բարի, քաղցր, կարեկից և սիրող է Հիսուսը, և նաև այն, թե ինչպես է Նա մեզ Իր պատկերով վերակերտում։

Վկայելը պարզապես Հիսուսին փառաբանելու գործում Սուրբ Հոգու հետ համագործակցելն է։ Հոգու զորությամբ և Նրա առաջնորդությամբ մենք վկայում ենք հիասքանչ Քրիստոսի մասին, Ով վերափոխել է մեր կյանքը։

`Հոգիների համար աշխատելու մեր փափագում ինչո՞ւ մենք պետք է մշտապես հիշենք, որ դարձի բերել կարող է միայն Սուրբ Հոգին, ոչ թե մենք։`