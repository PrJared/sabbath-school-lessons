---
title:  Զորացած եկեղեցի
date:  27/07/2020
---

Գործք առաքելոց գիրքն իրավամբ կոչվել է «Սուրբ Հոգու գործեր»։ Այն ոգևորիչ պատմություն է վկայության, Ավետարանի հռչակման և եկեղեցու աճի մասին։ Գործք առաքելոց գիրքը Սուրբ Հոգով լցված նվիրյալ հավատացյալների մասին է, ովքեր աշխարհին էին հասցնում Քրիստոսի մասին լուրը։ Նրանք ամբողջապես կախված էին Սուրբ Հոգուց՝ հրաշալի արդյուքեր ունենալու համար։ Նրանք օրինակ են այն բանի, թե ինչ կարող է անել Սուրբ Հոգին մարդկանց միջոցով, ովքեր ամբողջապես նվիրված են Իրեն։

`Կարդացե՛ք Գործք առաքելոց 2.41, 42, 4.4, 31, 5.14, 42, 6.7 և 16.5 համարները։ Ի՞նչն է ամենաշատը տպավորում ձեզ այս հատվածներում։ Ո՞րն է այն լուրը, որով Ղուկասը՝ Գործք առաքելոց գիրքը գրողը, փափագում է կիսվել՝ արձանագրելով այսքան արագ աճ։`

Գործք առաքելոց գիրքը գրելու Ղուկասի նպատակն է բոլոր ընթերցողներին պատմել Սուրբ Հոգու ծառայության մասին վաղ եկեղեցում։

Նկատե՛ք նաև, որ նա չի երկմտում օգտագործել թվեր՝ առաջին դարում Սուրբ Հոգու շարժումը նկարագրելու համար։ Սա նշանակում է, որ նա հաշվում էր մկրտությունները։ Գործք առաքելոց 2.41 համարում նա ընդգծում է այն փաստը, որ մեկ օրում միևնույն տեղում 3000 մարդ մկրտվեց։ Գործք առաքելոց 4.4 համարում նա խոսում է 5000 մկրտված մարդկանց մասին։ Գործք առաքելոց 5. 14 համարում մի բազմություն է դառնում դեպի Տերը և մկրտվում։

Անկախ նրանից, մեկ հոգի է, ինչպես Լիդիան, փիլիպպեցի բանտապետը թե դիվահար աղախինը կամ եթովպացի ներքինին, Ղուկասը նկատում և գրի է առնում Սուրբ Հոգու աշխատանքն այս մարդկանց սրտերում։ Այստեղ կարևորն այն է, որ այս բազմությունները կազմված են անհատ մարդկանցից, որոնցից յուրաքանչյուրն Աստծո զավակն է, ում համար Հիսուս Քրիստոսը մահացավ։ Այո՛, մենք սիրում ենք մեծ թվեր, սակայն, ի վերջո, վկայությունը շատ հաճախ անհատական ջանք է։

Նորկտակարանյան եկեղեցու արագ աճը հեշտացնելու համար նորանոր եկեղեցիներ հիմնվեցին։ Վաղ եկեղեցու այդքան արագ աճի պատճառներից մեկն այն էր, որ այն մշտապես նորոգվում էր նոր եկեղեցիներ հիմնելու շնորհիվ։ Ի՜նչ կարևոր լուր է մեզ համար այսօր։

`Նորկտակարանյան եկեղեցու առաջնային նպատակն ավետարանչությունն էր։ Ինչպե՞ս կարող ենք հավաստիանալ, որ այն ամենի հիմքում, ինչ անում ենք մեր տեղական եկեղեցում, ավետարանչությունը մշտապես կենտրոնում է։`