---
title:  Գործ ունենալով բարդ մարդկանց հետ
date:  15/07/2020
---

Հիսուսը բարդ մարդկանց հետ գործ ունենալու վարպետ էր։ Իր խոսքերով ու գործերով Նա ցույց էր տալիս, որ դիմացինն Իր կողմից ընդունված է։ Նա կարեկցանքով լսում էր նրանց բոլոր անհանգստությունները, տալիս էր հարցեր և աստիճանաբար հայտնում էր աստվածային ճշմարտություններ։ Նա տեսնում էր նույնիսկ ամենախստացած սրտի ներքին փափագները և ամենաստոր մեղավորների ներուժը։ Հիսուսի համար չկար մեկը, ում հնարավոր չլիներ հասնել Ավետարանով։ Հիսուսը հստակորեն հավատում էր, որ «ոչ ոք այնքան ցածր չի ընկել, ոչ ոք այնքան պիղծ չէ, որ չկարողանա փրկություն գտնել Քրիստոսի մեջ»։ Էլեն Ուայթ, Դարերի փափագը, էջ 258։ Հիսուսը մարդկանց նայում էր ոչ այնպես, ինչպես մենք։ Նա յուրաքանչյուր մարդ արարածի մեջ տեսնում էր սկզբնական Արարչագործության փառքը։ Նա վեհացնում էր նրանց մտածելակերպը, որպեսզի հասկանան այն հնարավորությունը, թե ինչ կարող են դառնալ, և շատերը ձեռնամուխ եղան իրականցնելու Նրա ակնկալիքներն իրենց կյանքում։

`Կարդացե՛ք Մատթեոս 4.18, 19, Մարկոս 12.28–34 և Ղուկաս 23.39–43 համարները։ Պետրոսին և Հովհաննեսին, հարցեր բարձրացնող անանուն օրինականին և խաչի վրայի ավազակին ուղղված Հիսուսի կոչերում ի՞նչ նմանություն եք գտնում։ Մանրամասնորեն ուսումնասիրե՛ք նրանցից յուրաքանչյուրին ուղղված կոչը։ Ի՞նչը կառանձնացնեիք ձեզ համար։`

Հիսուսը հոգևոր հնարավորություններ էր տեսնում ամենուր, ուր որ ոտք էր դնում։ Նա Աստծո արքայության հավանական անդամներ էր տեսնում ամենաանհավանական հանգամանքներում։ Մենք այս ունակությունն անվանում ենք «եկեղեցու աճի աչքեր»։ Եկեղեցու աճի աչքերը զարգացած զգայունակություն են, որը թույլ է տալիս մարդկանց տեսնել այնպես, ինչպես Հիսուսն էր նրանց տեսնում՝ Աստծո արքայության համար շահվող մարդիկ։ Այս ունակությունը ներառում է նաև «եկեղեցու աճի ականջներ» գաղափարը, որը վերաբերում է մեզ շրջապատողների չբարձրաձայնված կարիքները լսելուն։ Մենք պետք է լսենք նրանց սրտի փափագն իրենց կարիքների նկատմամբ, նույնիսկ եթե նրանք դա բացեիբաց չեն արտահայտում։

Խնդրե՛ք Տիրոջը, որպեսզի ձեզ զգայուն դարձնի Սուրբ Հոգու ծառայության համար ուրիշների կյանքում։ Աղոթե՛ք, որպեսզի Աստված ձեզ տա երկրորդ հպումը և բացի ձեր աչքերը հոգևոր հնարավորությունների համար, որոնք Նա ամեն օր բերում է ձեր առջև՝ ձեր հավատն ուրիշների հետ կիսելու համար։ Խնդրե՛ք Տիրոջից պարզ տեսողություն, լսող ու զգայուն սիրտ, ինչպես նաև ձեր ճանաչած և ձեր սիրելի Քրիստոսի մասին լուրը ուրիշների հետ կիսելու հնարավորություն, և դուք կսկսեք մի ամբողջ կյանք տևող հրապուրիչ ճամփորդություն։ Կյանքը միանգամայն նոր իմաստ ձեռք կբերի։ Դուք կունենաք ուրախության և բավարարվածության զգացողություն, որը նախկինում երբեք չեք զգացել։ Ովքեր աշխատում են հոգիների փրկության համար, միայն նրանք կարող են զգալ այն բավարարվածությունը, որն այն բերում է։