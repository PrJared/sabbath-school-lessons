---
title:  Հասկանալով բարենպաստ հնարավորությունները
date:  16/07/2020
---

Գործք առաքելոց գիրքը լի է պատմություններով, թե ինչպես էին աշակերտներն օգտվում բարենպաստ հնարավորություններից՝ մարդկաց մոտեցնելու Աստծո արքայությունը։ Գրքի մի ծայրից մյուսը մենք կարդում ենք հիասքանչ պատմություններ վաղ եկեղեցու մասին, և թե ինչպես էր այն աճում նույնիսկ ի հեճուկս այն մարտահրավերների, որոնց բախվում էր թե՛ ներսից, թե՛ դրսից։

Բ Կորնթացիս 2.12, 13 համարներում, օրինակ, Պողոս առաքյալը պատմում է իր փորձառությունը Տրովադայում. «Բայց երբ որ ես հասա Տրովադա Քրիստոսի Ավետարանի համար, և դուռն ինձ համար բաց էր Տերով, Իմ հոգու մեջ հանգստություն չունեի, որ իմ Տիտոս եղբորն այնտեղ չգտա, այլ նրանցից հրաժարելով գնացի Մակեդոնիա»։ Աստված հրաշալի կերպով դուռ բացեց Պողոսի համար Եվրոպական մայրցամաքում Ավետարանը քարոզելու համար, և նա գիտեր, որ այն դռները, որոնք Աստված բացում է այսօր, վաղը կարող են փակվել։ Տեսնելով և օգտագործելով հնարավորությունները՝ նա անմիջապես նավարկեց դեպի Մակեդոնիա։

Նոր Կտակարանի Աստվածը բաց դռների Աստված է, Ով մեզ բարենպաստ հնարավորություններ է տրամադրում, որպեսզի կիսվենք մեր հավատով։ Ամբողջ Գործք առաքելոց գրքում մենք Աստծուն տեսնում ենք գործելիս։ Բաց դռներ են ամենուր՝ քաղաքներում, մարզերում, երկրներում և ամենից առաջ՝ մարդկանց սրտերում։

`Կարդացե՛ք 8.26–38 համարները։ Ի՞նչ են մեզ սովորեցնում այս տեքստերն Աստծո առաջնորդության նկատմամբ Փիլիպպոսի բաց լինելու և աստվածային հնարավորություններին նրա արձագանքի մասին։`

«Հրեշտակը Փիլիպպոսին առաջնորդեց նրա մոտ, ով լույս էր փնտրում և պատրաստ էր Ավետարանն ընդունել։ Այսօր էլ հրեշտակները կառաջնորդեն այն գործիչների քայլերը, ովքեր թույլ կտան Սուրբ Հոգուն սրբագործել իրենց լեզուներն ու վեհացնել և ազնվացնել իրենց սրտերը։ Փիլիպպոսի մոտ ուղարկված հրեշտակն ինքն անձամբ էլ կարող էր այդ գործն իրականացնել եթովպացի ներքինու համար, սակայն այս գործելակերպը հատուկ չէ Աստծուն։ Նա ծրագրել է, որ մարդիկ աշխատեն իրենց եղբայրների համար»։ Էլեն Ուայթ, Գործք առաքելոց, էջ 109։

Եթե մենք ունենք ականջներ լսելու և աչքեր՝ տեսնելու համար, մենք ևս կառաջնորդվենք անտեսանելի հրեշտակների կողմից, որպեսզի ճշմարտություն փնտրողներին ներկայացնենք արքայության ճշմարտությունները։

`Ուշադրություն դարձրեք, թե ինչպիսի կարևոր դեր ունի Սուրբ Գիրքն այս պատմության մեջ։ Նկատե՛ք նաև, թե որքան կարևոր էր այս պատմության մեջ այն, որ ինչ-որ մեկն այնքան լավ գիտեր Սուրբ Գիրքը, որ կարողացավ այն բացատրել։ Ի՞նչ դասեր կան այստեղ մեզ համար։`