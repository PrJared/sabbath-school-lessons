---
title:  Մարդկանց տեսնելով Հիսուսի աչքերով
date:  11/07/2020
---

### Այս շաբաթվա ուսումնասիրության համար կարդացե՛ք.
Մարկոս 8.22–26, Հովհաննես 4.3–34, Հովհաննես 1.40, 41, Մարկոս 12.28–34, Ղուկաս 23.39–43, Գործք առաքելոց 8.26–38:

> <p>Հիշելու համարը.<p>
> «Եվ ասաց նրանց. Իմ հետևից եկեք, և Ես ձեզ մարդկանց որսորդ կշինեմ» (Մատթեոս 4.19):

Հիսուսը գլխավոր հոգիներ շահողն է։ Հետևելով այն ճանապարհին, որով Հիսուսն աշխատում էր մարդկանց հետ՝ մենք սովորում ենք, թե ինչպես ուրիշներին առաջնորդել Հիսուս Քրիստոսի միջոցով փրկության գիտությանը։ Ճամփորդելով Նրա հետ Երուսաղեմի բանուկ փողոցներում, Հուդայի փոշոտ արահետներում և Գալիլեայի կանաչապատ բլուրներում՝ մենք բացահայտում ենք, թե ինչպես էր Նա որոնող հոգիներին հայտնում արքայության սկզբունքները։

Հիսուսը բոլոր տղամարդկանց և կանանց մեջ տեսնում էր հոգիներ, որոնց հնարավոր էր շահել Իր արքայության համար։ Նա յուրաքանչյուրին տեսնում էր աստվածային կարեկցանքի աչքերով։ Նա Պետրոսին տեսնում էր ոչ որպես կոպիտ, մեծախոս ձկնորս, այլ որպես Ավետարանի հզոր քարոզիչ։ Նա ի դեմս Հակոբոսի ու Հովհաննեսի չէր տեսնում բռնկուն, կրակոտ ծայրահեղական մարդկանց, այլ Իր շնորհի եռանդուն հռչակողների։ Նա տեսնում էր անկեղծ սիրո և ընդունված լինելու մեծ փափագը Մարիամ Մագդաղենացու, սամարացի կնոջ և արնահոսությամբ տառապող կնոջ մոտ։ Թովմասին Նա տեսնում էր ոչ թե որպես ցինիկ թերահավատ, այլ մեկը, ով անկեղծ հարցեր ունի։ Լինեին նրանք հրեաներ թե հեթանոսներ, տղամարդիկ թե կանայք, խաչի վրայի ավազակ, հարյուրապետ թե դիվահար մարդ, Հիսուսը տեսնում էր նրանց աստվածատուր ներուժը և նայում էր նրանց փրկության աչքերով։