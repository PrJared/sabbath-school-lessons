---
title:  Երկրորդ հպումը
date:  12/07/2020
---

Աստվածաշնչում նկարագրված է ընդամենը մեկ հրաշք, որը Հիսուսը կատարեց երկու փուլով։ Դա Բեթսայիդայի կույր մարդու բժշկությունն է։ Այս պատմությունը Քրիստոսի այսօրվա եկեղեցու համար հավերժական դասեր է ներկայացնում։ Այն պատկերավոր կերպով ցույց է տալիս մարդկանց Հիսուսի մոտ բերելու գործում յուրաքանչյուր հավատացյալի օգտագործելու՝ Աստծո ծրագիրը։ Սուրբ Գիրքն ասում է. «Եվ գալիս է Բեթսայիդա, և Նրա առաջ մի կույր են բերում և Նրան աղաչում, որ դիպչի նրան» (Մարկոս 8.22): Այստեղ կան երկու բանալի բառեր՝ «բերում են» և «աղաչում են»։ Կույր մարդն ինքնուրույն չէր եկել։ Նրա ընկերները տեսան նրա կարիքը և բերեցին նրան։ Միգուցե նա մեծ հավատ չուներ, սակայն նրա ընկերներն ունեին այն։ Նրանք հավատացին, որ Հիսուսը կբուժի այս մարդու կուրությունը։

Հիսուսի կողմից իրականացված բժշկության մոտավորապես 25 տարբեր հրաշքներ կան Նոր Կտակարանում։ Դրանցից կեսից ավելիի դեպքում հիվանդին բժշկության համար Հիսուսի մոտ է բերում բարեկամը կամ ընկերը։ Շատ մարդիկ Հիսուսի մոտ չեն գա, մինչև հավատ ունեցող ինչ-որ մեկը չբերի նրանց։ Մեր դերը «նախաձեռնող» դառնալն ու մարդկանց Հիսուսի մոտ բերելն է։

Մարկոսի ավետարանի 8.22 համարում մեր ուշադրությանն արժանի երկրորդ բառը «աղաչում են» եզրույթն է։ Այն կարող է նշանակել «պաղատել, աղերսել կամ համոզել», ինչն ավելի շատ ենթադրում է մեղմ, բարի, նրբին կոչ, քան բարձրագոչ, խիստ պահանջ։ Այս մարդու ընկերները բարեկրթորեն դիմեցին Հիսուսին՝ հավատալով, որ Նա ունի նրան օգնելու և՛ ցանկություն, և՛ զորություն։ Միգուցե մարդը չէր հավատում, որ Հիսուսը կարող է բժշկել իրեն, բայց նրա ընկերները հավատում էին։ Երբեմն մենք պետք է մարդկանց Հիսուսի մոտ տանենք մեր հավատի թևերի վրա։

`Կարդացե՛ք Մարկոս 8.22–26 համարները: Ըստ ձեզ՝ ինչո՞ւ Նա կույրին բժշկեց երկու փուլով։ Մեզ՝ Հիսուսի վկաներիս համար ի՞նչ դաս ունի այս պատմությունն այսօր։`

Հնարավո՞ր է, որ մենք ինքներս նույնպես մարդկանց պարզ չտեսնենք։ Արդյո՞ք մենք նրանց ավելի շատ տեսնում ենք որպես անորոշ ու ստվերոտ «մարդիկ… որ իբր ծառերի պես ման են գալիս» (Մարկոս 8.24), քան որպես Աստծո արքայության թեկնածուներ։ Ըստ ձեզ, ի՞նչն է երբեմն ստիպում մեզ մարդկանց պարզ չտեսնել։

`Բացի ակնհայտ դասից այն մասին, թե ինչպես է Աստված օգտագործում մեզ մարդկանց սրտերին հասնելու համար, ուրիշ ի՞նչ կարող ենք սովորել այս պատմությունից։ Օրինակ, կորածներին ծառայելու և նրանց ապաքինելու հարցում ինչպե՞ս կրող են օգտագործվել, բժշկական և հոգևոր մոտեցումները։`