---
title:  Բաց՝ Ավետարանն ընդունելու համար
date:  23/08/2020
---

`Կարդացե՛ք Հովհաննես 4.27–30, 39–42 համարները։ Հիսուսի շփումը սամարացի կնոջ հետ ինչպե՞ս է ցույց տալիս այն ճշմարտությունը, որ բոլոր տեսակի մարդիկ բաց են Ավետարանի համար, նույնիսկ ամենաանհավանական վայրերում։`

Աշխարհում ամենավերջին վայրը, որտեղ աշակերտները կսպասեին Ավետարանի համար բաց սրտեր գտնել, Սամարիան էր։ Սամարացիները մշտական հակամարտության մեջ էին հրեաների հետ վարդապետության և երկրպագության հարցերի շուրջ։ Այս թշնամությունը տասնամյակների պատմություն ուներ։ Սամարացիները ցանկություն էին հայտնել մասնակցել Երուսաղեմի տաճարի կառուցմանը, սակայն մերժում էին ստացել, քանի որ ամուսնանում էին իրենց շրջապատում ապրող հեթանոս ազգերի ներկայացուցիչների հետ, ինչպես նաև ունեին ոչ ուղղափառ հայացքներ։ Արդյունքում սամարացիները կառուցեցին իրենց սեփական տաճարը Գրիզիմ լեռան վրա։ Աշակերտները պատրաստակամորեն կանցնեին Սամարիայի կողքով որպես Ավետարանի հռչակման համար ոչ բերրի հող։

Հիսուսը տեսնում էր այն, ինչ աշակերտները չէին տեսնում՝ Ավետարանի համար բաց սրտերը։ Ջրհորի մոտ կանգնած կնոջ պատմությունը Հովհաննեսի Ավետարանում սկսվում է հետևյալ բառերով. «Հրեաստանի երկիրը թողեց և դարձյալ եկավ Գալիլեա։ Եվ պետք էր, որ Սամարիայի միջով անցներ» (Հովհաննես 4.3, 4): Հիսուսը «պետք է» անցներ Սամարիայի միջով, որովհետև Սուրբ Հոգին ցույց էր տվել Նրան, որ այս անհավանական վայրում բաց սրտեր կգտնի։ Երբ մեր աչքերն աստվածային օծում են ստանում Սուրբ Հոգու կողմից, մենք նշմարում ենք հնարավորություններ այն վայրերում, որտեղ ուրիշները միայն դժվարություններ են տեսնում։ Մենք Աստծո արքայության համար հարուստ բերք ենք տեսնում այնտեղ, որտեղ ուրիշները միայն անպտուղ դաշտեր են տեսնում։

`Կարդացե՛ք Գործք առաքելոց 8.4, 5, 14 համարները։ Ո՞րն էր Սամարիայում Հիսուսի ծառայության վերջնական արդյունքը։`

Աշակերտները, ըստ ամենայնի, կանցնեին Սամարիայի կողքով՝ երբեք չտրամադրելով սամարացիներին Աստծո Խոսքի ճշմարտությունը լսելու հնարավորություն։ Հիսուսը տեսավ այն, ինչ նրանք չէին տեսնում։ Նա տեսավ, որ Սուրբ Հոգին պատրաստել է մի կնոջ սիրտ։ Նրա դարձը նշանակալից էր, և այն շատ մարդկանց վրա ազդեցություն ունեցավ այդ քաղաքում։ Մեր վկայությունների արդյունքները միշտ չէ, որ անմիջապես տեսանելի են լինում, բայց երբ սերմեր ենք ցանում բաց սրտերում, դրանք մի օր բերք կտան Աստծո փառքի համար։

`Մենք երբեք հստակ կերպով չենք կարող իմանալ մեր խոսքերի կամ գործերի թողած ազդեցությունն ուրիշների վրա, լինի այդ ազդեցությունը լա՞վ, թե՞ վատ։ Ուստի, ինչո՞ւ մենք պետք է միշտ զգույշ լինենք, թե ինչ ենք ասում և անում ուրիշների ներկայությամբ։`