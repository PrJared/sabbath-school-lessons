---
title:  Սիրով ներկայացված ճշմարտություն
date:  27/08/2020
---

Հիսուսը ճշմարտությունը միշտ ներկայացնում էր սիրով։ Սերը միշտ լավագույնն է կամենում ուրիշին։ Սիրո և ճշմարտության միջև հակասություն չկա։ Խոնարհաբար և բարությամբ ներկայացված ճշմարտությունը սիրո դրսևորում է։ Հիսուսն ասաց. «Ես եմ ճանապարհը և ճշմարտությունը և կյանքը» (Հովհաննես 14.6)։ Հիսուսն է փրկության միակ ճանապարհը (Գործք առաքելոց 4.12): Նրա շնորհը փրկում է մեզ, որպեսզի կարողանանք ճանաչել Նրա ճշմարտությունը և ապրել Նրա կյանքը։ Ճշմարտությունն առանց սիրո տանում է դեպի ճնշող օրինականության, որը խեղդամահ է անում հոգևոր կյանքը։ Բայց այսպես կոչված սերն առանց ճշմարտության բերում է դատարկ զգացմունքների' առանց որևէ բովանդակության, թողնելով մարդուն լողալ հոսանքի ուղղությամբ' չիմանալով ուր: Սիրով ներկայացված ճշմարտությունը տանում է ճշմարիտ քրիստոնեական փորձառության, որը ցույց է տալիս հստակ ուղղությունը, նպատակը և տալիս որոշակիություն։

`Կարդացե՛ք Ա Պետրոս 3.15, Բ Տիմոթեոս 4.2 և Տիտոս 3.4, 5 համարները։ Այս տեքստերում ո՞ր արտահայտություններն են ցույց տալիս Աստվածաշնչի ճշմարտությունները ներկայացնելու և խոնարհ ու ընդունող հոգու միջև հավասարակշռությունը։`

Նորկտակարանյան գրողները երբեք սերը ճշմարտությունից վեր չեն դասում։ Նրանք գեղեցիկ կերպով միախառնում են սերն ու ճշմարտությունը, շնորհն ու օրենքը, կարեկցանքն ու ազնվությունը։ Պետրոսն իր եղբայր հավատացյալներին հորդորում է «հեզությամբ և երկյուղածությամբ պատասխան տալու ամենին, որ ձեր մեջ եղած հույսի համար պատճառ հարցնի» (Ա Պետրոս 3.15): Այլ խոսքերով, դուք պետք է իմանաք, թե ինչին եք հավատում, ինչու եք դրան հավատում, և ունակ լինեք բացատրելու, թե ինչին եք հավատում և ինչու։ Սա չի նշանակում, թե պետք է ունենաք բոլոր պատասխանները կամ համոզեք ուրիշներին ձեր հավատամքում։ Սա ընդամենը նշանակում է, որ «հեզությամբ և երկյուղածությամբ», այսինքն խոնարհությամբ և քննարկման ենթակա թեմաների կարևորության զգացողությամբ դուք բացատրում և պաշտպանում եք ձեր հավատը։

Պողոսն իր երիտասարդ հովանավորյալ Տիմոթեոսին խորհուրդ է տալիս. «Խոսքը քարոզիր։ Վրա հասիր թե՛ ժամանակին լինի, թե՛ ժամանակից դուրս, հանդիմանիր, սաստիր, հորդորիր ամեն երկայնամտությունով և վարդապետությունով» (Բ Տիմոթեոս 4.2): Նա հիշեցնում է Տիտոսին, որ Աստծո բարությունն ու սերն է, որ փրկել է բոլոր Նրանում ծնվածներին (Տիտոս 3.5):

Մենք ևս կանչված ենք ներկայացնելու ճշմարտությունը սիրով, հեզությամբ և երկյուղածությամբ։ Մեր Տերը հրավիրում է մեզ սիրով Իրեն միանալ վերջին ժամանակներին վերաբերող Իր լուրը կիսելով առանց Քրիստոսի մեռնող աշխարհի հետ։

`Եթե ինչ-որ մեկը ձեզ հարցնի՝ «Ինչո՞ւ եք դուք քրիստոնյա», ի՞նչ կպատասխանեք և ինչո՞ւ։`