---
title:  Հետագա ուսումնասիրության համար
date:  28/08/2020
---

«Քրիստոսի մեջ ակնհայտ են հովվի քնքշությունը, ծնողական սերը և կարեկից Փրկչի անզուգական շնորհը: Նա Իր օրհնությունները ներկայացնում է ամենահրապուրիչ խոսքերով: Նա չի գոհանում այս օրհնությունները պարզապես հռչակելով, այլ ներկայացնում է դրանք ամենագրավիչ ձևով, որպեսզի մարդիկ դրանց տիրանալու ցանկություն ունենան: Այդպես էլ Նրա ծառաները պետք է ներկայացնեն երկնային Պարգևի փառքի հարստությունները: Քրիստոսի հրաշալի սերը կհալեցնի և կենթարկեցնի սրտերը, այն ժամանակ, երբ դավանաբանական ուսմունքի կետերի չոր կրկնությունը ոչ մի օգուտ չի տա: «Մխիթարեցեք, մխիթարեցեք իմ ժողովրդին, ասում է ձեր Աստվածը»: «Ով Սիոնի ավետաբեր, ձայնդ ուժով բարձրացրու, ով Երուսաղեմի ավետաբեր, մի վախենա, ասիր Հուդայի քաղաքներին` Ահա ձեր Աստվածը: … Հովվի նման նա հովվելու է իր հոտը, իր բազուկի վրա է ժողովելու իր գառներին, և Իր գրկում է կրելու նրանց» (Եսայիա 40.1, 9-11)»։ Էլեն Ուայթ, Դարերի փափագը, էջ 826, 827։

**Հարցեր քննարկման համար**

`Ցավալի է, բայց ոմանք ուրիշների սխալները մատնացույց անելուց լավ են զգում։ Ինչպե՞ս կարող ենք վստահ լինել, որ չենք ընկել համանման մտածողության ծուղակը։`

`Դիտարկե՛ք հետևյալ սցենարը. Ձեր ընկերը վերադարձել է հուղարկավորությունից և ասում է. «Այնքան ուրախ եմ, որ մորաքույրս երկնքից ինձ է նայում։ Այդ միտքն ինձ այնքա՜ն է մխիթարում»։ Այս շաբաթվա դասի ընթացքում մեր ուսումնասիրած սկզբունքները հաշվի առնելով՝ ի՞նչ կպատասխանեիք։ Որքան էլ որ կարևոր է մահացածների վիճակն ըստ Աստվածաշնչի, ինչո՞ւ սա նրան այդ թեմային վերաբերող Աստվածաշնչի սկզբունքները բացատրելու ամենապատեհ պահը չի լինի։`

`Այլոց վկայելու լույսի ներքո քննարկե՛ք հետևյալ պնդումը. «Ուրիշների մեջ չարը որոնելու բուն գործողությունը չարն է զարգացնում նրանում, ով դա է որոնում։ Ուրիշների սխալներին նայելով՝ մենք նմանվում ենք նրանց։ Բայց նայելով Հիսուսին, խոսելով Նրա սիրո և բնավորության կատարելության մասին՝ մենք վերափոխվում ենք Նրա պատկերով։ Խորհելով վեհանձն օրինակի շուրջ, որը Նա դրել է մեր առջև՝ մենք բարձրանում ենք դեպի մաքուր և սուրբ մթնոլորտ, դեպի Աստծո ներկայությունը։ Երբ մենք մնում ենք այնտեղ, մեզանից լույս է շողում, որը լուսավորում է բոլոր մեզ հետ շփվողներին»։ Էլեն Ուայթ, Ավետարանի գործիչներ, էջ 479։`