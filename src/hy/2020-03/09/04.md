---
title:  Ճշմարտությունը ներկայացնելով սիրով
date:  25/08/2020
---

Միմիայն ընկերությունը մարդկանց չի բերում Քրիստոսի մոտ։ Մենք կարող ենք շատ ընկերներ ունենալ, մարդիկ, ում հետ ժամանակ անցկացնելը հաճելի է մեզ համար, և ում համար հաճելի է ժամանակ անցկացնել մեզ հետ, սակայն եթե մենք նրանց երբեք չպատմենք, թե ինչ նշանակություն ունի Հիսուսը մեզ համար, և թե ինչպես է Նա վերափոխել մեր կյանքը, մեր ընկերությունը հավիտենության համար ներդրում չի ունենա։ Իհարկե, միասին լինելը մեզ կարող է հաճելի լինել, սակայն Աստված մեզ դրանից ավելիի կոչ է անում։ Միմիայն ընկերությունը մարդկանց չի բերի Քրիստոսի մոտ, սակայն ոչ բարյացակամ վերաբերմունքն էլ կարող է մարդկանց Քրիստոսից հեռացնել։

Պողոս առաքյալը հիշեցնում է մեզ ճշմարտությունն ասել սիրով (Եփեսացիս 4.15): Ընկերության կապերն ստեղծվում են, երբ մենք համաձայնվում ենք մարդկանց հետ, որքան որ հնարավոր է, ցույց ենք տալիս, որ ընդունված են և պատեհ առիթի դեպքում գովասանքի ենք արժանացնում նրանց։ Որքա՜ն կարևոր է մեզանում ձևավորել մարդկանց մեջ լավը, ոչ թե վատը որոնելու սովորություն։

`Կարդացե՛ք Բ Թեսաղոնիկեցիս 1.1–4 համարները։ Թվարկե՛ք կոնկրետ կետեր, որոնց համար Պողոսը գովասանքի է արժանացնում թեսաղոնիկեցիներին։`

Կան մարդիկ, ովքեր այլոց մեջ վատը որոնելով ասես հաճույք են ստանում։ Կարծես ուրախանում են, երբ հայտնաբերում են մի բան, որն ինչ-որ մեկը ճիշտ չի արել, կարծես հենց նման բաներն են ստիպում նրանց լավ զգալ։

Պողոս առաքյալն այսպիսի մարդկանց հակապատկերն էր։ Նա դրականն էր որոնում այն եկեղեցիներում, որոնցում ծառայել էր։ Բնականաբար, նա հանդիմանում էր սխալն ու չէր հաշտվում մեղքի հետ, սակայն կենտրոնացած էր իր հիմնադրած եկեղեցիներն ամրացնելու վրա։ Սա անելու ձևերից մեկն այն էր, որ նա ընդգծում էր եկեղեցիների արած ճիշտ քայլերը։

Նշանակալից է Էլեն Ուայթի հայտարարությունը դրական հարաբերությունների կարևորության մասին։ «Եթե մենք խոնարհվեինք Աստծո առաջ և լինեինք բարի, բարեկիրթ, գթասիրտ և կարեկից, տեղի կունենար հարյուր դարձ դեպի ճշմարտությունն, այն դեպքում, երբ այժմ տեղի է ունենում մեկը»։ Վկայություններ եկեղեցու համար, հատոր 9, էջ 189։

`Մի պահ խորհե՛ք վերը նշված հատվածի շուրջ։ Ինչպիսի՞ն կլիներ ձեր եկեղեցին, եթե բարություն, բարեկրթություն, գթասրտություն և կարեկցանք հորդեր յուրաքանչյուր անդամի սրտից։ Այսպիսի անդամներ ունեցող եկեղեցին ինչպիսի՞ն կլիներ։ Քննե՛ք ձեր սեփական սիրտն ու հարցրե՛ք ինքներդ ձեզ, թե ինչպես կարող եք բազմապատկել ձեր մեջ նշված հատկանիշները։`