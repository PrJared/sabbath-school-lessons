---
title:  Վերաբերմունքի ճշտում
date:  24/08/2020
---

Մեր վերաբերմունքի տարբեր դրսևորումները հաճախ որոշում են ուրիշների վրա ազդելու մեր կարողությունը։ Կոպիտ, քննադատական և ոչ ընկերական վերաբերմունքը մարդկանց կվանի ձեզանից, և նույնիսկ եթե կարող եք վկայել, ձեր բառերը, անկախ այն փաստից, թե որքան ճշմարտացի են, ընդունվելու ավելի քիչ հավանականություն ունեն։

Հակառակ դրան՝ դրական վերաբերմունքն ու այլոց նկատմամբ դրսևորած հավատը նրանց մոտեցնում են մեզ, ընկերության կապ են ստեղծում։ Հիսուսն այս սկզբունքը գեղեցիկ ձևով ներկայացրեց, երբ ասաց. «Այլևս ծառա չեմ ասում ձեզ, որովհետև ծառան չգիտի, թե իր տերն ինչ է գործում, բայց ձեզ բարեկամ ասեցի, որովհետև ամեն ինչ, որ լսեցի իմ Հորից, իմացրի ձեզ» (Հովհաննես 15.15): Ընկերներն ընդունում են միմյանց անկախ իրենց թուլություններից ու սխալներից և անկաշկանդ կերպով կիսում են միմյանց ուրախություններն ու վշտերը։

`Կարդացե՛ք Մատթեոս 15.21–28 և Մարկոս 14.6–9 համարները։ Այս տեքստերը նկարագրում են միանգամայն տարբեր հանգամանքներում գտնվող երկու կանանց։ Թվում է, թե Հիսուսը կոպիտ է մեկի և սիրալիր՝ մյուսի հետ։ Այս տեքստերում ի՞նչ ակնարկներ կան այն մասին, որ Հիսուսն Իր փրկարար շնորհով դիպչում էր յուրաքանչյուրին և վստահություն էր ստեղծում։`

Մատթեոս 15-րդ գլխում նկարագրվող կինը քանանացի է։ Հիսուսը միտումնավոր է սկզբում մերժում նրա խնդրանքը, որպեսզի երբ կինը համառի, նրա հավատն ավելանա։ Ի վերջո Նա կատարում է կնոջ խնդրանքը և հետո անում է զարմանալի հայտարարություն, որ Հուդայի այդ օրերի ոչ մի կրոնական առաջնորդ երբևէ չէր կարող հավասարվել այդ աղքատ քանանացի կնոջը։ Նա հրապարակավ հայտարարում է. «Ով կին, մեծ է քո հավատը» (Մատթեոս 15.28): Հիսուսը կնոջն արժանացնում է ամենամեծ գովասանքին, որ կրոնական ուսուցիչը կարող էր երբևէ անել։ Կարո՞ղ եք պատկերացնել, թե ինչպես էր ցնծում այդ կնոջ սիրտը, և ինչպես վերափոխվեց նրա կյանքը։

Կինը, ով թանկարժեք յուղով օծում է Հիսուսի ոտքերը, հրեա է, կին, ով ունի վատ համբավ, ով ձախողումներ է ունեցել և հաճախ մեղանչել, սակայն մեկը, ում մեղքերը ներվեցին, կյանքը վերափոխվեց, և էությունը նորոգվեց։ Մինչ ուրիշերը քննադատում են նրան, Հիսուսը գովում է նրան և հավանության արժանացնում նրա քայլը։ Հիսուսը հայտարարում է. «Ուր որ այս Ավետարանը քարոզվի, բոլոր աշխարհի մեջ դրա հիշատակի համար նա էլ կխոսվի՝ որ դա արավ» (Մարկոս 14.9):

`Հաշվի առնելով վերը կարդացած երկու պատմությունները՝ որո՞նք են դրական, հաղթանակող վերաբերմունքի հիմքերը: Հատկապես ձեզ ի՞նչ է անհրաժեշտ շտկելու, վերաբերմունքի հարցում, ոչ միայն վկայության, այլև առհասարակ կյանքի համար։`