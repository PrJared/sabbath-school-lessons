---
title:  Ընդունված լինելու հիմքը
date:  26/08/2020
---

`Կարդացե՛ք Հռոմեացիս 15.7 և Եփեսացիս 4.32 համարները։ Ինչպե՞ս կնկարագրեք ընդունված լինելու հիմքը։ Ո՞րն է ընդունման էությունը։`

Այս երկու տեքստերում Պողոս առաքյալը ներկայացնում է այն սկզբունքները, որոնք ընկած են մեկս մյուսին ընդունելու հիմքում։ Քանի որ Քրիստոսը ներել և ընդունել է մեզանից յուրաքանչյուրին, կարո՞ղ ենք մենք արդյոք մերժել միմյանց ներելն ու ընդունելը։ Իրականում հենց նրա շնորհիվ, որ Հիսուսն ընդունել է մեզ, մենք կարող ենք ընդունել միմյանց, նույնիսկ ի հեճուկս մեր ունեցած թերությունների։

Լա՛վ մտածեք, թե սա ինչ է նշանակում։ Խորհե՛ք ձեր և ձեր որոշ արարքների մասին, որոնց դեմ, հնարավոր է, դեռևս պայքարում եք, որոնց մասին, հնարավոր է, միայն դուք գիտեք, կամ էլ կսարսափեիք, եթե ուրիշները ևս իմանային։

Եվ այնուամենայնիվ, ի՞նչ։ Հավատով դուք ընդունվում եք Քրիստոսի կողմից, Ով գիտի ամեն ինչ այն ամենի մասին, ինչի մասին ուրիշները կարող են ոչինչ չիմանալ։ Այո՛, Նա գիտի ամեն ինչ և սակայն Նա ընդունում է ձեզ ինչպիսին կաք ոչ թե ձեր, այլ Իր բարության շնորհիվ։

Այդ դեպքում, ինչպիսի՞ն պետք է լինի ձեր վերաբերմունքն ուրիշների նկատմամբ։

Այստեղ ոմանց համար բարդ գաղափար է ներկայացված։ Իրական ընդունումն այն է, երբ մենք ընդունում ենք մարդկանց ինչպիսին նրանք կան, իրենց բոլոր մեղավոր սովորություններով, որովհետև նրանք մարդիկ են՝ արարված Աստծո պատկերով։ Քանի որ Քրիստոսը մահացավ մեզ համար, «երբ որ մենք դեռ տկար էինք», և հաշտեցրեց մեզ «Աստծո հետ», երբ դեռ Նրա թշնամիներն էինք, մենք կարող ենք ներել և ընդունել այլոց։ Մեր նկատմամբ Նրա սերը դառնում է ուրիշների հանդեպ մեր ընդունելության և ներման հիմքը (Հռոմեացիս 5.6–10)։

Եվ երբ հաստատված են ընդունող, հոգատար հարաբերություններ, հաճախ անհրաժեշտ է լինում մարդուն սիրով մխիթարել նաև Սուրբ Գրքի ճշմարտություններով։ Սա չանելը նշանակում է արհամարհել սիրելը։ Որպես ընկերներ մենք բավականաչափ հոգատար ենք, որպեսզի մեր ընկերների հետ կիսենք կյանք վերափոխող, հավիտենական ճշմարտությունները։

Հիսուսի վերաբերմունքը հետևյալը չէր. «Արա՛ այն, ինչ կամենում ես։ Ամեն ինչ կարգին է։ Ես, միևնույնն է, ընդունում եմ քեզ»։ Այն ավելի շատ հետևյալն էր. «Անկախ նրանից, թե դու ինչ ես արել, Ես կամենում եմ ներել և վերափոխման ուժ տալ քեզ»։ Խնորարհաբար և սիրով Քրիստոսի հոգով ներկայացված աստվածաշնչյան ճշմարտությունը սրտեր է շահում և վերափոխում կյանքեր։

`Ինչպե՞ս է հնարավոր ընդունել մեկին առանց նրա մեղավոր վարքագիծն ընդունելու։ Ինչպե՞ս կարող ենք ընդունել, սակայն միևնույն ժամանակ չհաշտվել մեղքի հետ և չհանդուրժել այն։`