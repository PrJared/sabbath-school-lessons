---
title:  Հետագա ուսումնասիրության համար
date:  21/08/2020
---

«Շատերը չեն հավատում Աստծուն և կորցրել են վստահությունը մարդկանց նկատմամբ։ Սակայն նրանք գնահատում են կարեկցանքի և օգնության քայլերը։ Երբ տեսնում են, որ մեկը, ով չի ձգտում երկրային փառքի և փոխհատուցման, գալիս է իրենց տներ՝ ծառայելու հիվանդներին, կերակրելու քաղցածներին, հագցնելու մերկերին, մխիթարելու վշտահարներին, և քնքշորեն վերագրում է այս ամենը Նրան, Ում սիրո և գութի լրաբերն է ինքը, նրանց սրտերը հալչում են։ Դուրս է հորդում երախտագիտությունը։ Բոցավառվում է հավատը։ Նրանք տեսնում են, որ Աստված հոգ է տանում իրենց մասին և պատրաստվում են լսել, երբ բացվում է Նրա Խոսքը»։ Էլեն Ուայթ, Ապաքինման ծառայություն, էջ 145։

Հիսուսի անշահախնդիր ծառայությունը բացում է սրտեր, հեռացնում նախապաշարմունքներ և ստեղծում Ավետարանն ընդունելու մթնոլորտ։ Եկեղեցին Քրիստոսի մարմինն է, որը սիրով կարիքներ է հոգում ամենուր։ Քրիստոսը մեզ ուղարկում է մեր համայնքներ Իր անունով փոփոխություններ բերելու։ Թեև, իհարկե, մենք պետք է զգուշանանք, որպեսզի չվարակվենք աշխարհից (և դա իրական և շատ վտանգավոր սպառնալիք է մեր եկեղեցու համար), միևնույնն է, պետք է սովորենք մարդկանց հասնել այնտեղ, որտեղ որ իրենք գտնվում են, և օգտագործվել Աստծո կողմից, Ով կամենում է վերցնել նրանց իրենց գտնվելու վայրից և տանել այնտեղ, ուր պետք է լինեն։

**Հարցեր քննարկման համար**

`Ինչո՞ւ է Քրիստոսի կարեկցող ծառայությունն այդքան ազդեցիկ նախապաշարմունքները կոտրելու և հոգևոր ճշմարտությունները լսելու նպատակով մարդկանց սրտերը բացելու հարցում։ Փորձե՛ք պատկերացնել՝ որքան ավելի արդյունավետ կլինի մեր վկայությունը որպես ժողովուրդ, եթե մենք մարդկանց նկատմամբ դրսևորենք Հիսուսին հատուկ միևնույն անանձնական անհանգստությունը։`

`Խորհե՛ք այն դեպքի մասին, երբ ասել եք մի բան, որը եղել է ճիշտ, ճշմարիտ, նույնիսկ անհրաժեշտ, բայց ասել եք սխալ կերպով, այսինքն վատ տոնով կամ վատ դիրքորոշմամբ։ Ի՞նչ դաս եք քաղել այդ փորձառությունից, որը կօգներ ձեզ չկրկնել այդօրինակ սխալները. միգուցե, օրինակ, սպասել, մինչև կհանգստանաք նախքան խոսելը, կամ նման մի բան։`

`Խորհե՛ք այն գաղափարի շուրջ, որ բոլոր բժշկված, նույնիսկ հարություն առած մարդիկ ի վերջո մահանալու են։ Ի՞նչ պետք է սա մեզ ասի այն մասին, թե ինչպես մենք պետք է վարենք մեր գործերն ու ծառայությունը մեզ շրջապատողների նկատմամբ։`

`Ի՞նչ ծառայություններ կարող է ձեր եկեղեցին անել ձեր համայնքում, որը ներկայումս չեք անում։`

`Ինչպե՞ս կարող ենք հոգևոր հնարավորություններ ստեղծել որոնողների համար հրատապ կարիքներին ծառայելու միջոցով։`