---
title:  Ինչն է կարևոր Հիսուսի համար
date:  20/08/2020
---

Մատթեոս 24-րդ գլխում ներկայացված է Իր աշակերտներին ուղղված Հիսուսի խոսքը, որում միախառնված են Երուսաղեմի կործանման և Իր վերադարձից անմիջապես առաջ տեղի ունեցող իրադարձությունները։ Այս խոսքին հաջորդում են Մատթեոս 25-րդ գլխում ներկայացվող վերջին ժամանակների մասին պատմող երեք առակներ։ Այս առակներն ընդգծում են բնավորության այն հատկանիշները, որոնք իսկապես կարևոր են Հիսուսի համար այն մարդկանց մեջ, ովքեր սպասում են Նրա երկրորդ գալուստին։ Տասը կույսերի առակն ընդգծում է իսկական, անկեղծ, Հոգով լցված կյանքի կարևորությունը։ Տասը քանքարների առակը շեշտադրում է մեզանից յուրաքանչյուրին Աստծո տված պարգևների հավատարիմ օգտագործման կարևորությունը։ Ոչխարների և այծերի առակը հայտնում է, որ ճշմարիտ քրիստոնեությունն անկեղծորեն ծառայում է այն մարդկանց կարիքներին, ում Աստված ամեն օր բերում է մեր կյանք։

`Կարդացե՛ք Մատթեոս 25.31–46 համարները։ Ինչպե՞ս է Հիսուսը նկարագրում ճշմարիտ քրիստոնեությունը։ Թվարկե՛ք ծառայության այն ոլորտները, որոնց մասին խոսվում է այս տեքստում։`

Թեև այս առակը խոսում է մարդկանց ֆիզիկական կարիքները հոգալու մասին, մենք չպետք է անտեսենք այս պատմության մի տեսանկյուն ևս. հնարավո՞ր է արդյոք, որ այստեղ ավելի խորն իմաստ լինի։ Մարդ արարածի հոգու խորքում թաքնված է Հիսուսի քաղցն ու ծարավը, որը փափագում է հագենալ (Հավհաննես 6.35, Հավհաննես 4.13, 14): Մենք բոլորս պանդուխտներ ենք, ովքեր իրենց տունն են փափագում, քանի դեռ չենք բացահայտել մեր իրական ինքնությունը Քրիստոսի մեջ (Եփեսացիս 2.12, 13, 19): Մենք հոգևորապես մերկ ենք, քանի դեռ չենք հագել Նրա արդարությունը (Հայտնություն 3.18, 19.7, 8):

Հինկտակարանյան մարգարեները հաճախ մարդկային վիճակը նկարագրել են որպես անհուսալիորեն հիվանդ (Եսայիա 1.5, Երեմիա 30.12–15): Մեղքի ախտը ճակատագրական է, բայց մարգարեն ցույց է տալիս բալասանը. «Որովհետև Ես քեզ պիտի սպեղանի դնեմ և քո հարվածներից պիտի բժշկեմ քեզ, ասում է Տերը» (Երեմիա 30.17): Հիսուսն է մեր հոգիների մահացու հիվանդության դեղամիջոցը։

Ոչխարների և այծերի առակը հորդորում է մեզ հոգալ մեր շուրջը գտնվողների ֆիզիկական կարիքները, սակայն չի սահմանափակվում միայն դրանով։ Դա պատմությունն է այնպիսի Քրիստոսի մասին, Ով հոգում է սրտի ու հոգու ամենախորը կարիքները, ինչպես նաև հրավեր է Նրա կողմից համագործակցելու Իր հետ մեր շուրջը գտնվող մարդկանց կարիքներին ծառայելիս։ Ապրել եսակենտրոն կյանք և արհամարհել այլոց ֆիզիկական, մտավոր, հուզական և հոգևոր կարիքները, նշանակում է կանգնել հավիտենական կորստի վտանգի առջև։ Առակում նրանք, ովքեր իրենց կյանքը տալիս են այն ամենի համար, ինչ դնում են իրենց ես-ից վեր, գովասանք են ստանում իրենց Տիրոջից և հրավիրվում են հավիտենություն, մինչդեռ եսասիրաբար իրենց սեփական օրակարգին հետևող և այլոց կարիքներն արհամարհող մարդիկ դատապարտվում են իրենց Տիրոջ կողմից։