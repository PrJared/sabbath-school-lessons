---
title:  Հիսուսի բժշկության ծառայությունը. մաս 1
date:  18/08/2020
---

Մեր Տիրոջ ավետարանչական մեթոդը վեր է անգիր արված ճառերից և մանրակրկիտ կերպով պատրաստված ներկայացումներից։ Այն կյանքի պես հարուստ է և դինամիկ։ Ամեն օր մենք շփվում ենք մարդկանց հետ, ովքեր ունեն բազմապիսի կարիքներ՝ ֆիզիկական, մտավոր, հուզական և հոգևոր։ Քրիստոսը փափագում է հոգալ այդ կարիքները մեր միջոցով, երբ մենք անհանգստություն ենք ցուցաբերում մարդկանց միայնության, վշտի և ցավի նկատմամբ և ցնծում ենք նրանց ուրախություններով, հույսերով և երազանքներով։

Հիսուսը ծառայում էր մարդկանց հրատապ կարիքներին, որպեսզի ի վերջո կարողանա ծառայել նրանց ավելի խորը կարիքներին։ Հրատապ կարիքը այն է, երբ մարդը գիտակցում է, որ խնդիրն ինքնուրույն լուծել չի կարող։ Դա կարող է լինել ծխելը թողնելու, ավելորդ քաշ կորցնելու, ավելի լավ սննդակարգի անցնելու կամ սթրեսը կրճատելու խնդիր։ Կարող է նաև լինել սննդի, կացարանի կամ բուժօգնության, ինչպես նաև ամուսնության կամ ընտանեկան հարցով խորհրդատվության կարիք։

Սակայն վերջնական կարիքն այն է, որն ամենաշատն է անհրաժեշտ մարդ արարածին՝ Աստծո հետ անձնական փոխհարաբերության և այն գիտակցման կարիքը, որ իրենց կյանքն ունի հավիտենական նշանակություն։ Աստծո հետ հաշտեցումն այս խաթարված աշխարհում մեր վերջնական կարիքն է։

`Կարդացե՛ք անդամալույծի պատմությունը Մատթեոս 9.1–7 և արյունահոսությամբ տառապող կնոջ պատմությունը Մարկոս 5.25–34 համարներում: Ի՞նչ հուշող ակնարկներ ունենք այս երկու պատմություններում, որ Հիսուսը ֆիզիկական բժշկությունը կապում էր մարդու վերջնական՝ Աստծո հետ հաշտեցման կարիքը հոգալու հետ։`

Հիսուսի բժշկության ծառայությունը ներառում էր շատ ավելին, քան ֆիզիկական և հուզական բժշկությունն էր։ Հիսուսը կամենում էր, որ մարդիկ վերապրեն ամբողջականությունը, ինչը մեղքի քայքայիչ ազդեցությունը մասնատել էր։ Ըստ Քրիստոսի՝ ֆիզիկական բժշկությունն առանց հոգևորի ամբողջական չէր։ Եթե Աստծո սերը դրդում է մեզ փափագել մարդ արարածի ֆիզիկական և հուզական բարօրությունը, այն է՛լ ավելի շատ կդրդի մեզ փափագել այդ անհատի հոգևոր բարօրությունը, որպեսզի նա կարողանա ամենայն լիարժեքությամբ ապրել կյանքն այստեղ և հավիտենության մեջ։ Ի վերջո, յուրաքանչյուր մարդ, ում Հիսուսը բժշկել է, վերջին հաշվով մահացել է։ Այդ իսկ պատճառով նրանց իրական կարիքը, ամեն ինչից վեր, հոգևոր էր, այնպես չէ՞։

`Ի՞նչ նախաձեռնություններով կարող է հանդես գալ մեր եկեղեցին՝ հոգալու մեր համայնքի անդամների կարիքները և ցույց տալու, որ նրանք մեզ համար իսկապես կարևոր են։ Խորհե՛ք ձեր համայնքի անդամների մասին։ Ի՞նչ է անում ձեր եկեղեցին մարդկանց կյանքում փոփոխություն բերելու նպատակով։`