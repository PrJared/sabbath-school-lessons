---
title:  Հիսուսի դիրքորոշումը մարդկանց նկատմամբ
date:  16/08/2020
---

Հիսուսը միշտ լավն էր որոնում մարդկանց մեջ։ Նա նրանցից դուրս էր բերում լավագույնը։ Հիսուսի ժամանակ ապրող կրոնական առաջնորդների քննադատության առարկաներից մեկն այն էր, որ Նա «ընդունում է մեղավորներին և նրանց հետ ուտում» (Ղուկաս 15.2): Կրոնական առաջնորդներն անհանգստանում էին, որովհետև Նա ընկերանում էր «անհավատների» հետ։ Կրոնին նրանք նայում էին ավելի շատ որպես բաժանող, քան միաբանող գործիք։ Նրանք զարմացան, երբ Հիսուսն Իր մասին ասաց. «Որովհետև Ես չեմ եկել արդարներին կանչելու, այլ մեղավորներին՝ ապաշխարության» (Մատթեոս 9.13)։

Դպիրների, փարիսեցիների և սադուկեցիների կրոնը խուսափողական կրոն էր։ Նրանք սովորեցնում էին. «Արա՛ այն ամենը, ինչ կարող ես, մեղքով ապականվելուց խուսափելու համար»։ Հիսուսի ուսմունքն արմատապես տարբեր էր։ Նա սուզվեց աշխարհ կոչվող այս օձաբույնի մեջ՝ այն փրկագնելու, ոչ թե դրանից խուսափելու համար։ Նա է «աշխարհի լույսը» (Հովհաննես 8.12)։

`Կարդացե՛ք Մատթեոս 5.13, 14 համարները։ Ի՞նչ երկու խորհրդանիշեր է Հիսուսն օգտագործում Իր հետևորդներին նկարագրելու համար։ Ըստ ձեզ՝ ինչո՞ւ է Նա օգտագործում հատկապես այդ երկու խորհրդանիշները։ Տե՛ս նաև Հովհաննես 1.9, Հովհաննես 12.46, Փիլիպպեցիս 2.15։`

Աղը հին աշխարհի ամենակարևոր ռեսուրսներից մեկն էր։ Այն խիստ արժեքավոր էր, և երբեմն հռոմեական զինվորականներն այն օգտագործում էին որպես արժույթ։ Աղը մեծ ունեցվածքի խորհրդանիշ էր։ Այն օգտագործվում էր նաև սնունդը պահպանելու և համեմելու համար։ Երբ Հիսուսն օգտագործում էր աղի խորհրդանիշը՝ մատնանշելու Իր հետևորդներին, Նա իրականում կամենում էր ասել, որ աշխարհի իրական հարստությունն ամենահարուստ ու իշխանություն ունեցող մարդիկ չեն։ Աշխարհի իրական հարստությունն անձնուրաց քրիստոնյաներն են, ովքեր աշխատանք են տանում Աստծո արքայության համար։ Այս մարդկանց անձնուրաց ծառայության սիրառատ գործերը պահպանում են աշխարհի բարությունն ու համեմում դրա մթնոլորտը։

Երկրորդ խորհրդանիշը, որը Հիսուսն օգտագործում է (Մատթեոս 5.14 համարում), լույսն է. «Դուք աշխարհի լույսն եք»։ Լույսը չի խուսափում խավարից, այն լույս է տալիս խավարում։ Այն չի առանձնանում խավարից, այլ ներթափանցում է խավարի մեջ՝ վերածելով այն լույսի։ Հիսուսի հետևորդները պետք է ներթափանցեն այս աշխարհի խավարի մեջ իրենց թաղամասերում, գյուղերում, մեծ ու փոքր քաղաքներում՝ դրանք Աստծո փառքով լուսավորելու համար։

`Հաշվի առնելով Հովհաննես 17.15–18 համարներում ասված Հիսուսի խոսքերը՝ ինչպե՞ս պետք է հասկանանք աշխարհից առանձնանալու և դրանից խուսափելու գաղափարները։ Արդյո՞ք դրանք միևնույն բանն են նշանակում։ Ի՞նչ նկատի ուներ Հիսուսը, երբ աղոթում էր, որ Իր հետևորդները լինեն աշխարհում, բայց ոչ աշխարհից։ Ինչպե՞ս ենք մենք դա իրականացնում։`