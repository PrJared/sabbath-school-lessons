---
title:  Հիսուսի վերաբերմունքը մարդկանց նկատմամբ
date:  17/08/2020
---

Հիսուսի նպատակն էր բացահայտել լավագույնը մարդկանց մեջ։ Նույնիսկ երբ հանգամանքներն անսովոր կերպով բարդ էին, Նա պատասխանում էր շնորհով։ Ղուկասի Ավետարանն արձանագրում է, որ ամբոխված մարդիկ «զարմանում էին այն շնորհաց խոսքերի վրա, որ դուրս էին գալիս Նրա բերանից» (Ղուկաս 4.22), իսկ Հովհաննեսի Ավետարանն ավելացնում է, որ «շնորհքը և ճշմարտությունը Հիսուս Քրիստոսի ձեռքով եղավ» (Հովհաննես 1.17): Նրա մոտեցումը զինաթափ էր անում մարդկանց։ Նրա բարի խոսքերն արձագանք էին գտնում մարդկանց սրտերում։

`Կարդացե՛ք Մատթեոս 8.5–10 և Մարկոս 12.34 համարները։ Հուսադրող ի՞նչ խոսքեր ասաց Հիսուսը երկու ոչ այնքան խոստումնալից մարդկանց՝ հռոմեացի հարյուրապետին և հրեա դպիրին։`

Հռոմեացի հարյուրապետի հասցեին արված Հիսուսի հայտարարությունը հեղափոխական էր։ Խորհե՛ք այն մասին, թե ինչ էր զգում հռոմեական բանակի այս սպան, երբ Հիսուսը հայտարարեց, որ նման հավատ չէր տեսել նույնիսկ Իսրայելում։ Խորհե՛ք նաև հրեա դպիրի մտքերի մասին, երբ Հիսուսն ասաց. «Դու հեռու չես Աստծո արքայությունից»։ Հիսուսն ուներ մարդկանց մեջ լավագույնը բացահայտելու կարողություն։ Շատ քիչ բան կարող է սիրալիրության պես մարդկանց սրտերը բացել Ավետարանի առջև։ Ձեզ շրջապատող մարդկանց մեջ որոնե՛ք բարին ու լավը և ցույց տվե՛ք, որ գնահատում եք նրանց։

`Համեմատե՛ք Եսայիա 42.3, Կողոսացիս 4.5, 6 և Եփեսացիս 4.15 համարները։ Ի՞նչ կարևորագույն սկզբունքներ են մեզ սովորեցնում այս տեքստերը մեր հավատն ուրիշների հետ կիսելու և նրանց հետ մեր փոխհարաբերությունների մասին։`

Երբ մեր խոսքերը քաջալերող են և շնորհով լի, դրական ազդեցություն են թողնում մարդկանց կյանքի վրա։ Եսայիայի մարգարեական խոսքերը հայտնում են, որ Հիսուսը «ջախջախված եղեգը չի փշրի» և «առկայծյալ պատրույգը չի հանգցնի»։ Այլ խոսքերով, Հիսուսն այնքան կարեկից էր, որ հոգ էր տանում անտեղի չջախջախել մեկին, ով նոր էր մոտենում հավատին, կամ չհանգցնել նրա սրտում դեռևս մնացած նույնիսկ ամենաթույլ կայծերը։

`Ինչո՞ւ է այն, թե ինչպես ենք ասում, նույնքան կարևոր (եթե ոչ ավելի), որքան՝ թե ինչ ենք ասում։ Ինչպե՞ս կարձագանքեք հետևյալ պնդմանը. «Ճշմարտությունը ճշմարտություն է, մարդիկ այն կա՛մ պետք է ընդունեն, կա՛մ՝ ոչ»։ Ի՞նչն այն չէ այս ճշմարիտ պնդման մեջ։`