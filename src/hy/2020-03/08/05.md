---
title:  Հիսուսի բժշկության ծառայությունը. մաս 2
date:  19/08/2020
---

`Կարդացե՛ք Մատթեոս 4.23–25 և 9.35 համարները։ Եռակի ի՞նչ մոտեցում էր կազմում Քրիստոսի ծառայության հիմքը։ Ինչպե՞ս էր Նա հոգում մարդկանց կարիքները, և ի՞նչ ազդեցություն էր այն ունենում նրանց կյանքի վրա։`

Հիսուսը միավորում էր սովորեցնելու, քարոզելու և բժշկելու եռակի ծառայությունը։ Նա կիսում էր հավիտենական սկզբունքները, որպեսզի բոլորը իմաստալից և նպատակամղված կյանք ապրելու հնարավորոթյուն ունենան։ Նա ասաց. «Ես եկա, որ կյանք ունենան, և էլ ավելի ունենան» (Հովհաննես 10.10): Նրա ծառայությունն ի ցույց էր դնում շնորհի գերառատություն։ Եվ Հիսուսը եկավ, որպեսզի հնարավորություն տա մեզ ապրելու «գերառատ» կյանք այժմ և հավիտյանս։

`Կարդացե՛ք Մարկոս 1.32–39 համարները։ Հիսուսն ամբողջ օրն անցկացրեց հիվանդներին բժշկելով և դևերին հանելով։ Հաջորդ առավոտյան աղոթքն ավարտելուց հետո, երբ ավելի մեծ բազմություն էր որոնում Նրան բժշկվելու համար, Նա գնաց ուրիշ քաղաք։ Ինչո՞ւ նրանց չբժշկեց։ Ուշադրությո՛ւն դարձրեք Իր՝ Հիսուսի պատճառաբանությանը 38 և 39 համարներում։`

Սա շատ խորաթափանց պատմություն է։ Նախորդ օրը մեծ բազմություն բժշկելուց հետո, հաջորդ օրը Հիսուսը թողնում է Իրեն որոնող և դեռևս բժշկության կարիք ունեցող ամբոխն ու հեռանում։ Նա բացատրում է, որ Իր՝ աշխարհ գալու նպատակը քարոզելն է։ Հիսուսը պարզապես տպավորիչ հրաշքներ գործող չէր։ Նա Աստծո Որդին էր, Ով աշխարհ էր եկել փրկագնման առաքելությամբ։ Նա չէր գոհանում բացառապես ֆիզիկական հիվանդություններ բժշկելով, այլ փափագում էր, որպեսզի մարդիկ ընդունեն Իր առաջարկած հավիտենական կյանքի պարգևը։ Նա պարզորոշ կերպով ներկայացնում էր երկիր գալու Իր նպատակը հետևյալ բառերով՝ «Որովհետև մարդի Որդին եկավ, որ որոնի և ապրեցնի կորածին» (Ղուկաս 19.10): Բժշկության յուրաքանչյուր գործողություն Աստծո բնավորությունը բացահայտելու, տառապանքը մեղմացնելու և հավիտենական կյանքի հնարավորություն տրամադրելու առիթ էր։

`Հնարավո՞ր է արդյոք ապրել այն լիառատ կյանքը, որը Հիսուսն առաջարկում է, եթե դուք աղքատ կամ հիվանդ եք։ Հիսուսը մարդկանց առաջարկո՞ւմ էր ֆիզիկական բժշկությունից ավելի խորն ինչ-որ բան։ Ի՞նչ գործնական ճանապարներով կարող ենք մարդկանց առաջնորդել դեպի հոգևոր ճշմարտությունները, երբ ծառայում ենք նրանց ֆիզիկական և հուզական կարիքներին։`