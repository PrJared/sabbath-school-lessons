---
title:  Ծառայելով ինչպես Հիսուսը
date:  15/08/2020
---

### Այս շաբաթվա ուսումնասիրության համար կարդացե՛ք.

### Մատթեոս 5.13, 14, Փիլիպպեցիս 2.15, Մարկոս 12.34, Եփեսացիս 4.15, Մատթեոս 4.23–25, Մատթեոս 25.31–46:

### Հիշելու համարը.
«Եվ Նա ժողովուրդներին տեսնելով, գթաց նրանց վրա, որ հոգնած և ցիրուցան եղած էին, ինչպես ոչխարներ որ հովիվ չունեն» (Մատթեոս 9.36):

Հիսուսն անկեղծորեն էր հոգ տանում մարդկանց մասին։ Նա ավելի շատ անհանգստացած էր նրանց համար, քան Իր սեփական դժվարություերի և կարիքների։ Նրա կյանքն ամբողջությամբ կենտրոնացած էր այլ մարդկանց վրա։ Նրա ծառայությունը սիրառատ կարեկցանքի ծառայություն էր։ Նա հոգում էր Իր շուրջը գտնվողների ֆիզիկական, մտավոր և հուզական կարիքները, և այդպիսով նրանց սրտերը բացվում էին հոգևոր այն ճշմարտությունների առջև, որոնք Նա սովորեցնում էր։ Երբ Նա բժշկում էր բորոտներին, բացում կույրերի աչքերը, լսողություն պարգևում խուլ ականջներին, ազատագրում դիվահարներին, կերակրում քաղցածներին և հոգ տանում կարիքավորների մասին, սրտերը փափկում էին, կյանքերը՝ վերափոխվում։

Մարդիկ տեսնում էին Հիսուսի անկեղծ հոգատարությունը, այդ պատճառով էլ բաց էին՝ ընդունելու Նրա սովորեցրած հոգևոր ճշմարտությունները։ «Միմիայն Քրիստոսի մեթոդը ճշմարիտ հաջողություն կբերի մարդկանց սրտերին հասնելու գործում։ Փրկիչը խառնվեց մարդկանց հետ որպես Մեկը, Ով նրանց բարին էր կամենում։ Նա ի ցույց էր դնում իր կարեկցանքը մարդկանց նկատմամբ, ծառայում նրանց կարիքներին, վաստակում նրանց վստահությունը, այնուհետև հորդորում. «Հետևի՛ր ինձ»»։ Էլեն Ուայթ, Ապաքինման ծառայություն, էջ 143։ Հիսուսը գիտեր, որ աշխարհն ունի Ավետարանի իրականացման կարիքը ճիշտ այնքան, որքան ունի դրա հռչակման կարիքը։ Այլոց ծառայությանը նվիրված քրիստոսանման կյանքը հզոր և կենդանի ապացույց է մեր ասած բառերի և մեր տված վկայության համար։