---
title:  Մի բան, որի մասին արժե վկայել
date:  10/09/2020
---

`«Ես Քրիստոսի հետ խաչված եմ։ Եվ կենդանի եմ, ոչ թե այլևս ես, այլ Քրիստոսն է կենդանի ինձանում, և ինչ որ հիմա կենդանի եմ մարմնով՝ Աստծո Որդու հավատով եմ կենդանի, որ ինձ սիրեց և Իր անձը ինձ համար մատնեց» (Գաղատացիս 2.19, 20):`

Երբ մենք ընդունում ենք Քրիստոսին, իհարկե, պետք է զոհողությունների գնանք։ Կան բաներ, որոնցից Նա մեզ խնդրում է հրաժարվել։ Հիսուսը պարզորոշ կերպով ներկայացրել է Իրեն հետևելու պարտավորվածությունը. «Եթե մեկը կամենում է Իմ հետևից գալ, թող իր անձն ուրանա և ամեն օր իր խաչն առնի և Իմ հետևից գա» (Ղուկաս 9.23): Խաչի մահը ցավոտ մահ է։ Երբ մեր կյանքը հանձնում ենք Քրիստոսի պահանջներին, և մեղավոր «հին մարդը» խաչվում է (տե՛ս Հռոմեացիս 6.6), երևույթը շատ ցավոտ է։ Երբեմն շատ ցավոտ է հրաժարվել փայփայած ցանկություններից և ամբողջ կյանքի սովորույթներից, սակայն արդյունքը գերակշռում է ցավին։

Հզոր վկայությունները, որոնք այլոց վրա կյանքի վերափոխման ազդեցություն են ունենում, շեշտադրում են, թե ինչ է արել Քրիստոսը մեզ համար, ոչ թե ինչ ենք մենք թողել Նրա համար։ Դրանք կենտրոնանում են Նրա զոհաբերության, ոչ թե մեր այսպես կոչված «զոհողությունների» վրա։ Որովհետև Քրիստոսը երբեք չի խնդրում թողնել մի բան, ինչը մեզ համար լավ կլինի պահպանել։

Այդուհանդերձ, քրիստոնեության պատմությունը լի է այն մարդկանց պատմություններով, ովքեր մեծագույն զոհողությունների են գնացել հանուն Քրիստոսի։ Այդ մարդիկ չէին փորձում փրկություն վաստակել, ոչ էլ նրանց գործերը, անկախ նրանից, թե դրանք որքան անձնուրաց ու զոհաբերական էին, նրանց արժանիքներ տվեցին Աստծո առաջ։ Ընդհակառակը, շատ դեպքերում գիտակցելով, թե ինչ է Քրիստոսն արել իրենց համար, այս տղամարդիկ և կանայք պատրաստ էին ամեն ինչ դնել զոհասեղանի վրա՝ համաձայն իրենց կյանքում Աստծո կանչվածությանը։

`Կարդացե՛ք Հովհաննես 1.12, 10.10, 14.27 և Ա Կորնթացիս 1.30 համարները։ Մեր վկայությունը միշտ հիմնված է նրա վրա, թե ինչ է մեզ համար արել Քրիստոսը։ Թվարկե՛ք վերը բերված տեքստում նշված Նրա շնորհի պարգևներից մի քանիսը։`

Վերը բերված տեքստերի լույսի ներքո խորհե՛ք, թե ինչ է արել Քրիստոսը ձեզ համար։ Ձեր ողջ կյանքում նվիրյալ քրիստոնյա՞ եք եղել, թե՞ դրամատիկ դարձ եք վերապրել։ Խորհե՛ք այն մասին, թե որքան բարի է եղել Հիսուսը ձեր նկատմամբ և որքան իմաստ, խաղաղություն և երջանկություն է հաղորդել ձեր կյանքին։ Մտաբերե՛ք այն պահերը, երբ Նա ձեզ ուժ է տվել կյանքի բարդ իրավիճակները հաղթահարելու համար։

`Ի՞նչ զոհողություններ եք կանչված եղել անելու հանուն Քրիստոսի։ Ի՞նչ եք սովորել ձեր փորձառությունից, ինչը կարող է օրհնություն լինել այլոց համար։`