---
title:  Հետագա ուսումնասիրության համար
date:  11/09/2020
---

Կարդացե՛ք Մարկոս 5.25–34 համարները։

«Զարմացած ամբոխը Քրիստոսին հրմշտելիս կենսական ոչ մի զորություն չէր զգացել: Բայց երբ տառապող կինն իր ձեռքն առաջ մեկնեց Նրան հպվելու համար` հավատալով, որ կառողջանա, զգաց այդ բուժիչ զորությունը: Նույնն էլ հոգևոր հարցերում է: Ոչ մի օգուտ չունի հենց այնպես խոսել կրոնի մասին կամ աղոթել առանց հավատի, երբ մարդը հոգևոր քաղց չի զգում: Վերացական հավատը, որը ձևականորեն ընդունում է Քրիստոսին որպես աշխարհի Փրկիչ, երբեք չի կարող բուժել հոգին: Փրկարար հավատը սոսկ մտավոր համաձայնությունը չէ ճշմարտության հետ: … Բավական չէ իմանալ Քրիստոսի մասին, մենք պետք է հավատանք Նրան: Միակ հավատը, որ կարող է օգուտ բերել մեզ, այն է, որ դավանում է Նրան որպես անձնական Փրկչի և մեր սեփականն է դարձնում Նրա արժանիքները …

Քրիստոսին մարդկությանը ներկայացնելու Երկնքի ընտրած միջոցը Նրա հավատարմության մասին մեր դավանությունն է: Մենք պետք է ընդունենք Նրա շնորհը, որի մասին իմացել ենք անցյալի սուրբ մարդկանցից, բայց ամենաարդյունավետը մեր սեփական փորձի վկայությունն է: Մենք Աստծո վկաներն ենք, եթե մեր կյանքում դրսևորվում է աստվածային զորության աշխատանքը: Յուրաքանչյուր անհատի կյանքը տարբերվում է մյուսների կյանքից, հետևապես, նրա փորձն էլ տարբեր է: Աստված կամենում է, որ Իրեն ուղղված մեր փառաբանությունները կրեն մեր իսկ անհատականության կնիքը: Նրա փառավոր շնորհի գովասանքի այս թանկարժեք վկայությունները, ուղեկցվելով քրիստոսանման կյանքով, անդիմադրելի մի զորություն ունեն, որը գործում է հոգիների փրկության համար»։ Էլեն Ուայթ, Դարերի փափագը, էջ 347։

**Հարցեր քննարկման համար**

`Որո՞նք են համոզիչ վկայության տարրերը։ Կարդացե՛ք Պողոսի վկայությունն Ագրիպպասի առաջ Գործք առաքելոց 26.1–23 համարներում։ Ո՞րն էր նրա վկայության հիմքը։`

`Ըստ ձեզ՝ ինչո՞ւ է այդքան հզոր մեր անձնական վկայությունն այն մասին, ինչ որ արել է Քրիստոսը մեզ համար։ Այդուհանդերձ, ինչպե՞ս եք պատասխանում հետևյալ հարցին. Բարի, դա ձեր անձնական պատմությունն է, սակայն ի՞նչ, եթե ես անձամբ նմանատիպ փորձառություն չունեմ։ Ինչո՞ւ ձեր փորձառությունը բան ունի ինձ սովորեցնելու այն մասին, թե ինչու ես պետք է հետևեմ Հիսուսին։`

`Ի՞նչ մանրամասներից կցանկանայիք խուսափել անհավատին ձեր վկայությունը պատմելիս։`

`Խորհե՛ք փրկության վստահությանը վերաբերող հարցի շուրջ։ Ինչո՞ւ է սա քրիստոնեական փորձառության շատ կարևոր մաս։ Ինչպե՞ս կարող ենք վստահ լինել մեր սեփական փրկության մեջ և միևնույն ժամանակ չլինել ինքնավստահ ու հանդուգն։`