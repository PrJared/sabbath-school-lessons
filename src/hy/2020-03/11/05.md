---
title:  Վկայել վստահությամբ
date:  09/09/2020
---

`Կարդացե՛ք Ա Հովհաննես 5.11–13, Եբրայեցիս 10.19–22 և Ա Կորնթացիս 15.1, 2 համարները։ Հավիտենական կյանքի ի՞նչ հավաստիացում է տալիս մեզ Սուրբ Գիրքը, որը մեզ թույլ է տալիս վստահությամբ վկայել Քրիստոսի մեջ ունեցած մեր փրկության մասին։`

Եթե մենք չունենք Հիսուսով փրկության անձնական վստահություն, հնարավոր չէ այն կիսել ուրիշների հետ։ Մենք չենք կարող կիսել այն, ինչ ինքներս չունենք։ Կան բարեխիղճ քրիստոնյաներ, ովքեր ապրում են հավերժ անորոշության վիճակում՝ հավերժ հարցադրումներ անելով, թե արդյո՞ք իրենք փրկվելու համար բավականաչափ լավն են։ Ինչպես մի անգամ ասել է մի իմաստուն տարեց քարոզիչ. «Երբ նայում եմ ինքս ինձ, փրկվելու ոչ մի հավանականություն չեմ տեսնում։ Երբ նայում եմ Հիսուսին, կորչելու ոչ մի հավանականություն չեմ տեսնում»։ Տիրոջ խոսքերը հաստատուն կերպով հնչում են դարերն ի վեր. «Ով երկրի բոլոր ծայրերը, դեպի Ինձ դարձեք, որ փրկվեք, որովհետև Ես եմ Աստված, և ուրիշը չկա» (Եսայիա 45.22)։

Մեր Տերը կամենում է, որ մեզնից յուրաքանչյուրը ցնծա փրկությամբ, որը Նա առաջարկում է անվճար։ Նա փափագում է, որպեսզի մենք զգանք, թե ինչ ասել է լինել արդարացված Իր շնորհով և լինել ազատ այն դատապարտությունից, որը բերում է մեղքը։ Ինչպես ասում է Պողոսը Հռոմեացիս 5-րդ գլխում. «Արդ մենք՝ հավատով արդարացած լինելով Աստծո հետ խաղաղություն ունենք մեր Տեր Հիսուս Քրիստոսի ձեռքով» (Հռոմեացիս 5.1): Նա ավելացնում է, որ կարող ենք վստահ լինել, որ «հիմա դատապարտություն չկա Հիսուս Քրիստոսում լինողների համար» (Հռոմեացիս 8.1). Հովհաննես առաքյալը հաստատում է, որ «Ով որ Որդուն ունի, նա կյանքն ունի, և ով որ Աստծո Որդուն չունի, կյանքը չունի» (Ա Հովհաննես 5.12):

Եթե մենք հավատով ընդունում ենք Հիսուսին, և Նա ապրում է մեր սրտերում Իր Սուրբ Հոգու միջոցով, հավիտենական կյանքի պարգևը մերն է դառնում այսօր։ Սակայն սա չի նշանակում, որ եթե մեկ անգամ ստացել ենք Աստծո շնորհն ու Քրիստոսի փրկությունը, այլևս երբեք չենք կարող կորցնել այն (Բ Պետրոս 2.18–22, Եբրայեցիս 3.6, Հայտնություն 3.5): Մենք միշտ ունենք Նրանից հեռանալու ազատ ընտրություն, սակայն երբ մեկ անգամ վերապրում ենք Նրա սերն ու հասկանում ենք Նրա զոհի խորությունը, երբեք չենք ընտրի հեռանալ այն Մեկից, Ով մեզ այդքան շատ է սիրում։ Ամեն օր մենք առիթներ կորոնենք ուրիշների հետ կիսելու այն շնորհը, որը մեզ է տրվել Հիսուսով։

`Դուք ունե՞ք Հիսուսով փրկության վստահություն։ Եթե այո, ինչո՞վ եք հիմնավորում դա։ Ինչո՞ւ ունեք այդ վստահությունը։ Որտե՞ղ է այն ասվում։ Մյուս կողմից, եթե դուք վստահ չեք, ապա ինչո՞ւ վստահ չեք։ Ինչպե՞ս կարող եք գտնել այդ վստահությունը։`