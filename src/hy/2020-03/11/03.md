---
title:  Անձնական վկայության վերափոխող զորությունը
date:  07/09/2020
---

Զեբեդեայի որդիներ Հովհաննեսն ու Հակոբոսը հայտնի էին «որոտմունքի որդիներ» անվամբ (Մարկոս 3.17): Իրականում այս մականունը նրանց Հիսուսն էր տվել։ Հովհաննեսի կրակոտ բնավորությունը նկարագրվում է, երբ Հիսուսն ու Իր աշակերտները ճամփորդում էին Սամարիայով։ Երբ փորձում էին գիշերակացի համար տեղ գտնել, հանդիպեցին դժվարությունների՝ հրեաների և սամարացիների դարավոր նախապաշարմունքների պատճառով։ Նրանց մերժեցին տրամադրել նույնիսկ ամենահամեստ կացարանը։

Հակոբոսն ու Հովհաննեսը կարծեցին, թե խնդրին լուծում են գտել։ «Երբ որ Նրա աշակերտները՝ Հակոբոսը և Հովհաննեսը տեսան՝ ասացին. Տեր, կամենո՞ւմ ես ասենք, կրակ իջնի երկնքից և նրանց սատկեցնի, ինչպես Եղիան էլ արեց» (Ղուկաս 9.54): Հիսուսը հանդիմանեց եղբայրներին, և նրանք բոլորը լքեցին գյուղը խաղաղությամբ։ Հիսուսի ոճը սիրո, ոչ թե մարտական ուժի ոճն է։

Հիսուսի սիրո ներկայության մեջ Հովհաննեսի բնավորության կրակոտությունն ու բարկացկոտությունը վերափոխվեց բարության և նրբին կարեկցանքի ոգու։ Հովհաննեսի առաջին թղթում սեր բառը հանդիպում է համարյա քառասուն անգամ, իսկ իր բազմապիսի ձևերով այն հանդիպում է մոտ հիսուն անգամ։

`Կարդացե՛ք Ա Հովհաննես 1.1–4, 3.1, 4.7–11 և 5.1–5 համարները։ Ի՞նչ են ձեզ ասում այս տեքստերը Հովհաննեսի վկայության և այն փոփոխության մասին, որը տեղի ունեցավ նրա կյանքում Հիսուսի հետ փոխհարաբերության շնորհիվ։`

Կա հավիտենական մի սկզբունք, որը տիեզերքի օրենքն է։ Էլեն Ուայթն այս սկզբունքը գեղեցիկ կերպով ներկայացնում է հետևյալ խոսքերով. «Բռնության կիրառումը հակասում է Աստծո կառավարման սկզբունքներին, Նրա համար ցանկալի է միայն սիրո ծառայությունը, իսկ ստիպողաբար սիրել հնարավոր չէ, անհնար է այն ձեռք բերել ուժով կամ իշխանությամբ: Միայն սերն է սեր արթնացնում»։ Դարերի փափագը, էջ 22։

Երբ մենք նվիրվում ենք Քրիստոսին, Նրա սերը մեր միջոցով շողում է ուրիշների վրա։ Քրիստոնեության մեծագույն վկայությունը վերափոխված կյանքն է։ Սա չի նշանակում, որ մենք երբեք սխալներ չենք գործի կամ երբեմն-երբեմն չենք դադարի լինել սիրո և շնորհի այն ուղիները, որոնք պետք է լինենք։ Սակայն դա նշանակում է, որ Քրիստոսի սերը կհորդի մեր կյանքում, և մենք մեր շուրջը գտնվողների համար օրհնություն կլինենք։

`Որքա՞ն լավ եք անդրադարձնում Քրիստոսի սերն ուրիշներին։ Խորհե՛ք ձեր պատասխանի հետևանքների մասին։`