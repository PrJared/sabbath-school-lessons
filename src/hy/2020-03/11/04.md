---
title:  Պատմելով Հիսուսի պատմությունը
date:  08/09/2020
---

Ովքե՞ր էին առաջին ավետարանիչները, ում Հիսուսը երբևէ ուղարկել է ծառայության։ Նրանք աշակերտների մեջ չէին։ Նրանք մշտապես Իր հետ եղող հետևորդների մեջ չէին։ Առաջին ավետարանիչները, ում Հիսուսն ուղարկել է, եղել են խելագար մարդիկ, դիվահարներ, ովքեր բժշկությունից ժամեր առաջ սարսափի մեջ էին պահում ողջ գյուղն ու վախ հարուցում նաև հարևան գյուղերի բնակիչների մոտ։

Գերբնական դիվային ուժով այս դիվահարներից մեկը կոտրեց իրեն կապող շղթան, սարսափազդու ձայնով բղավեց և խեղեց սեփական մարմինը սրածայր քարերով։ Նրանց ձայնի հոգեվարքը միայն անդրադարձնում էր նրանց հոգում տեղի ունեցող ավելի խորը հոգեվարքը (Մատթեոս 8.28, 29, Մարկոս 5.1–5)։

Սակայն հետո նրանք հանդիպեցին Հիսուսին, և նրանց կյանքերը վերափոխվեցին։ Նրանք այլևս երբեք նույնը չէին լինելու։ Հիսուսը նրանց մարմիններից դուրս հանեց տանջահար անող դևերին և ստիպեց մտնել խոզերի երամակի մեջ, որոնք էլ ժայռից նետվեցին ծովը (Մատթեոս 8.32–34, Մարկոս 5.13, 14):

`Կարդացե՛ք Մարկոս 5.1–17 համարները։ Ի՞նչ պատահեց այս մարդկանց, և ի՞նչ գտան քաղաքի բնակիչները, երբ դուրս եկան տեսնելու, թե ինչ է պատահել։`

Դիվահարներն այժմ նոր մարդիկ էին՝ վերափոխված Քրիստոսի զորությամբ։ Քաղաքի բնակիչները նրանց տեսան Հիսուսի ոտքերի մոտ նստած՝ Տիրոջ բերանից դուրս եկած յուրաքանչյուր խոսքն ուշադիր լսելիս։ Մենք պետք է նկատենք, որ Մատթեոսի Ավետարանը պատմում է ազատագրված երկու դիվահարների մասին, մինչդեռ Մարկոսի Ավետարանը շեշտադրում է այս երկուսից միայն մեկի պատմությունը։ Սակայն կարևորն այստեղ այն է, որ Հիսուսն ազատեց նրանց ֆիզիկական, մտավոր, հուզական և հոգևոր տեսանկյուններից։

`Կարդացե՛ք Մարկոս 5.18–20 համարները։ Ակնհայտորեն այս վերափոխված դիվահարները, այս նորադարձները ցանկանում էին մնալ Հիսուսի հետ, բայց ո՞ւր ուղարկեց նրանց Քրիստոսը։`

«Շատ կարճ ժամանակ էին միայն այս մարդիկ շնորհ ունեցել լսելու Քրիստոսի խոսքերը: Ոչ մի քարոզ Նրա շուրթերից նրանք երբևէ չէին լսել: Նրանք չէին կարող այնպես սովորեցնել ժողովրդին, ինչպես աշակերտները, ովքեր ամեն օր Քրիստոսի հետ էին: Բայց նրանք անձնապես կրում էին այն վկայությունը, որ Հիսուսն է Մեսիան: Նրանք կարող էին պատմել այն, ինչ գիտեին, ինչ իրենք անձամբ տեսել, լսել ու զգացել էին Քրիստոսի զորությունից: Ահա թե ինչ կարող է անել ամեն ոք, ում սրտին դիպել է Աստծո շնորհը»։ Էլեն Ուայթ, Դարերի փափագը, էջ 340։ Նրանց վկայությունները նախապատրաստեցին Դեկապոլիսը՝ Գալիլեա ծովի ափին գտնվող տասը քաղաքները՝ ընդունելու Հիսուսի ուսմունքը։ Այսպիսին է անձնական վկայության զորությունը։