---
title:  Հարությունը
date:  24/03/2020
---

`Կարդացե՛ք Դանիել 12.2, 3 համարները։ Ի՞նչ իրադարձության մասին է խոսվում այստեղ, և ինչո՞ւ է այս իրադարձությունն այդքան կարևոր մեզ համար՝ հաշվի առնելով, թե ինչպես ենք մենք հասկանում մահը։`

Հին Կտակարանում ամենաբացահայտ հղումը գալիք հարությանը, թերևս, պատկանում է Դանիելին։ Եվ երբ կարդում ենք այս հատվածը, կարող ենք որոշ շատ կարևոր ճշմարտություններ քաղել։ Առաջին, ինչպես մատնանշում է «քնել» փոխաբերությունը, մարդկային մարմնում չի ապրում անմահ հոգի։ Մարդ արարածը մարմնի, մտքի ու հոգու անտեսանելի միություն է։ Երբ մարդը մահանում է, դադարում է գոյություն ունենալ և մինչև հարությունը մնում է անգիտակից վիճակում։ Երկրորդ, մեր տեքստը խոսում է գալիք հարության մասին որպես հակադարձում այն բանի, ինչը պատահում է որպես մեղքի հետևանք։ Եվ իսկապես, Դանիել 12.2 համարում «երկրի հողում» թարգմանված արտահայտությունը բնօրինակում գրված է «հողի երկիր»։ Բառերի այս անսովոր դասավորվածությունը հիշեցնում է Ծննդոց 3.19 համարը, աստվածաշնչյան միակ մյուս համարը, որում «հող» բառը նախորդում է «երկիր» բառին։ Սա ենթադրում է, որ մահվան դատավճիռը, որն արվեց Ադամի մեղանչելու հետևանքով, կհակադարձվի, և մահն այլևս իշխանություն չի ունենա։ Ինչպես ասում է Պողոս առաքյալը. «Մահն ընկղմվեց հաղթության մեջ» (Ա Կորնթացիս 15.54):

`Կարդացե՛ք Հռոմեացիս 8.18 և Եբրայեցիս 2.14, 15 համարները։ Ի՞նչ պատճառներով մենք մահից վախենալու առիթ չունենք։`

Մահն ավերում և ոչնչացնում է այստեղ ամեն ինչ։ Բայց մեզ տրվել է խոստում, որ հավատարիմ հավատացյալների համար վերջին խոսքը մահվանը չի լինելու։ Մահը պարտված թշնամի է։ Երբ Քրիստոսը քանդի մահվան կապանքները և վեր հանի հարություն առածներին գերեզմաններից, Նա ճակատագրական հարված կհասցնի մահվանը։ Այժմ մենք կարող ենք հայացք նետել մահվան ժամանակավոր իրականության սահմաններից այն կողմ՝ դեպի այն կյանքի վերջնական իրականությունը, որը մենք կստանանք Աստծուց Քրիստոսով։ Որովհետև Միքայելը «կանգնում է» (տե՛ս Դանիել 12.1), Նրան պատկանող մարդիկ ևս կկանգնեն։ Նրանք կկանգնեն «երկրի հողից», որպեսզի հավիտյան փայլեն ինչպես աստղեր։

`Կյանքի ցավերի ու պայքարի մեջ ինչպե՞ս կարող ենք հույս ու մխիթարություն ստանալ ժամանակների վերջում հարության խոստումից։ Ինչո՞ւ, ամենաիրական իմաստով, համարյա ուրիշ ոչինչ կարևոր չէ։`