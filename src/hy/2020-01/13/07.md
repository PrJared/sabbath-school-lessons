---
title:  Հետագա ուսումնասիրության համար
date:  27/03/2020
---

«Մարգարեություններն իրենցից ներկայացնում են իրադարձությունների հաջորդականություն, որոնք տանում են դեպի դատաստանի սկիզբը: Սա հատկապես վերաբերում է Դանիելի գրքին: Բայց նրա մարգարեության այն մասը, որ վերաբերում էր վերջին օրերին, Դանիելին հրամայված էր փակել «մինչև վերջին ժամանակը»: Մինչև չգար այդ ժամանակը, մարգարեությունների իրականացման վրա հիմնված դատաստանի մասին լուրը չէր կարող հռչակվել: Բայց երբ գա վերջին ժամանակը, մարգարեն ասում է, որ «շատերը պիտի քննեն, և գիտությունը պիտի շատանա» (Դանիել 12.4):

Պողոս առաքյալը եկեղեցուն զգուշացրել է իր օրերում չսպասել Քրիստոսի գալստյանը: «Այն օրը չի գա,- ասում է նա,- եթե նախ չգա ապստամբությունը, և հայտնվի անօրենության մարդը` կորստի որդին» (Բ Թեսաղոնիկեցիս 2.3): Նախքան մեծ ապստամբությունը և «անօրենության մարդու» իշխանության երկար ժամանակահատվածի ավարտը մարդիկ չպետք է սպասեին Տիրոջ գալստյանը: «Անօրենության մարդ», ինչպես նաև «անօրենության խորհուրդ», «կորստյան որդի» և «այն անօրենը» արտահայտությունները խորհրդանշում են պապությունը, որի գերիշխանությունը, մարգարեության համաձայն, պիտի տևեր 1260 տարի: Այս ժամանակահատվածն ավարտվեց 1798-ին: Մինչև այդ ժամանակը Քրիստոսի գալուստը չէր կարող տեղի ունենալ: Պողոսի նախազգուշացումը վերաբերում է քրիստոնեական ողջ դարաշրջանին մինչև 1798 թվականը: Դրանից հետո միայն պիտի հռչակվեր Քրիստոսի երկրորդ գալստյան լուրը»: Էլեն Ուայթ, Մեծ պայքար, էջ 356։

**Հարցեր քննարկման համար**

`Ի՞նչ վտանգի ենք բախվում՝ վերջին ժամանակների իրադարձությունների համար հստակ ժամանակներ սահմանելով։ Ի՞նչ է պատահում շատերի հավատի հետ, երբ այս կանխատեսված իրադարձությունները չեն իրականանում։ Ի՞նչ կարևոր մարգարեական սկզբունք է ներկայացված Քրիստոսի խոսքերի մեջ Հովհաննես 14.29 համարում, որը պետք է օգնի մեզ հասկանալ, թե ինչպես օգուտ քաղել մարգարեությունից մեր հոգևոր աճի համար և խուսափել կեղծ կանխատեսումներ անելու կամ դրանց հավատալու ծուղակից։`

`Ի՞նչ է իր մեջ կրում մեր ապրած ժամանակը արագ հաղորդակցության միջոցներով, ինչպես նաև հիասքանչ գիտական առաջադիմությամբ, որոնք, սակայն, ոչ միշտ են ծառայում մեր բարօրությանը, ինչը «նեղության ժամանակ, որը եղած չէ» գաղափարը դարձնում է մի բան, որի կատարվելն այնքան էլ բարդ չէ պատկերացնել։`

`Քննարկե՛ք երկուշաբթի օրվա դասի վերջին հարցի ձեր պատասխանն այն մասին, թե ինչու է բարի լուրը, Քրիստոսի արդարության մեծ ճշմարտությունը «գրքում գրված» լինելու մեր միակ հույսը։ Առանց դրա ի՞նչ հույս մենք կունենայինք։`