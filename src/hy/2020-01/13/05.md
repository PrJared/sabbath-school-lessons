---
title:  Կնքված գիրքը
date:  25/03/2020
---

`Կարդացե՛ք Դանիել 12.4 և Հովհաննես 14.29 համարները։ Ինչո՞ւ պետք է Դանիելի գիրքը կնքվի մինչև վերջի ժամանակը։`

Գրքի վերջին խոշոր բաժնի եզրափակման ժամանակ (Դանիել 10.1–12.4), մարգարեն ստանում է մագաղաթը կնքելու հրաման մինչև ժամանակների վերջը։ Հրեշտակը միևնույն ժամանակ կանխատեսում է, որ «շատերը պիտի քննեն, և գիտությունը պիտի շատանա» (Դանիել 12.4)։ Թեև Դանիելի գիրքն ուսումնասիրող որոշ մարդիկ այս բառերն ընդունել են որպես գիտական առաջընթացի կանխատեսում, որը նույնպես կարող է ներառված լինել դրա իմաստի մեջ, սակայն համատեքստը հուշում է, որ «քննելը» վերաբերում է հենց Դանիելի գրքի ուսումնասիրությանը։ Եվ իսկապես, պատմությանը հետհայացք նետելով, տեսնում ենք, որ Դանիելի գիրքը մնում էր գրականության չբացահայտված մասնիկ դարեր շարունակ։ Միգուցե դրան ծանոթ էին և այն ուսումնասիրում էին որոշ վայրերում, սակայն դրա կարևոր դասերից ու մարգարեություններից մի քանիսը մնում էին առեղծվածային։ Օրինակ, երկնային սրբարանի արդարացման, երկնային դատաստանի, փոքր եղջյուրի ինքնության ու գործունեության մասին մարգարեական լուրերը, ինչպես նաև այդ մարգարեություններին վերաբերող ժամանակահատվածները մնում էին հեռու բացահայտված լինելուց։

Սակայն Բողոքական բարեփոխությունից ի վեր ավելի ու ավելի շատ մարդիկ սկսեցին ուսումնասիրել Դանիելի գիրքը։ Այդուհանդերձ, միայն վերջին ժամանակներում էր, երբ գիրքը վերջապես բացվեց, և դրա բովանդակությունն ավելի լիարժեքությամբ հասկացվեց։ Ինչպես նշում է Էլեն Ուայթը. «Բայց 1798 թվականից հետո Դանիելի գիրքը բացվեց, մարգարեություններն աստիճանաբար բացահայտվեցին, և շատերը սկսեցին քարոզել վերահաս դատաստանի հանդիսավոր լուրը»։ Մեծ պայքար, էջ 356։ 18-րդ դարի վերջին, 19-րդ դարի սկզբին Դանիելի և Հայտնություն գրքերի մարգարեությունների նկատմամբ նոր հետաքրքրություն արթնացավ երկրի՝ իրարից հեռու վայրերում։ Այս մարգարեությունների ուսումնասիրությունը հանգեցրեց այն տարածված հավատամքին, որ Քրիստոսի երկրորդ գալուստը մոտ է։ Բազմաթիվ մեկնաբաններ Անգլիայում, Ջոզեֆ Վոլֆը Միջին Արևելքում, Մանուել Լակունցան Հարավային Ամերիկայում և Ուիլիամ Միլլերը Հյուսիսային Ամերիկայում, մի խումբ այլ մարգարեություններն ուսումնասիրողների հետ մեկտեղ, Դանիելի գրքի մարգարեությունների իրենց ուսումնասիրությունների հիման վրա հայտարարեցին, որ երկրորդ գալուստը շատ մոտ է։ Այսօր այս համոզմունքը դարձել է համաշխարհային շարժման շարժիչ ուժը»։ՅՕԱ աստվածաշնչյան մեկնաբանություններ, հատոր 4, էջ 879։

`Խորհե՛ք այն մեծ առավելության մասին, որ մենք ունենք այսօր, որ կարող ենք հետհայացք նետել պատմությանը և տեսնել, թե ինչպես են Դանիելի գրքի այս պատմական մարգարեություններն իրականացել։ Ինչպե՞ս պետք է սա մեզ օգնի վստահել Աստծո բոլոր խոստումներին։`