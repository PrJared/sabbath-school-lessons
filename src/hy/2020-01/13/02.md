---
title:  Միքայելը՝ մեր Իշխանը
date:  22/03/2020
---

`Կարդացե՛ք Դանիել 12.1 համարը։ Ո՞վ է փոխում պատմության ընթացքը ժամանակների վերջում։ Ինչպե՞ս են Հռոմեացիս 8.34 և Եբրայեցիս 7.25 համարներն օգնում մեզ հասկանալ այս տեքստի նշանակությունը։`

Մինչև հիմա Դանիելի գրքի յուրաքանչյուր գլուխ սկսվել է հեթանոս ազգի ղեկավարին նշելով։ Դանիել 12-րդ գլուխը նույնպես սկսվում է ղեկավարի մասին խոսքով, սակայն, ի տարբերություն բոլոր մյուս գլուխների, ղեկավարն աստվածային իշխան է, ով կանգնում է Աստծո ժողովրդին նրա թշնամիների ձեռքից ազատելու համար։

Ինչպես տեսանք Դանիել 10-րդ գլխի ուսումնասիրությունից, Միքայելը միևնույն հզոր երկնային էակն է, ով հայտնվում է Դանիելին Տիգրիս գետի մոտ։ Այնտեղ Նա վեր է ելնում որպես Աստծո ժողովրդի երկնային ներկայացուցիչ։ Դանիելի գրքում այլ տեղերում նա ի հայտ է գալիս նաև որպես մարդու Որդի (Դանիել 7), զորաց Իշխան (Դանիել 8) և Մեսիա Իշխան (Դանիել 9)։ Այսպիսով, Միքայելը, ում անունը նշանակում է «Ո՞վ է Աստծո նման», պետք է լինի ոչ այլ ոք, քան Ինքը՝ Հիսուսը։

Կարևոր է նկատել Միքայելի միջամտության ժամանակը։ Դանիել 12.1 համարի համաձայն՝ Նա միջամտում է «այն ժամանակ» (Դանիել 12.1): Այս արտահայտությունը վերաբերում է Դանիել 11.40–45 համարներում նշված ժամանակին։ Սա այն ժամանակահատվածն է, որը տարածվում է 1798թ. պապականության անկումից մինչև վերջին ժամանակի հարությունը (Դանիել 12.2)։

Միքայելի գործունեության երկու կարևորագույն տեսանկյունների մասին կարող ենք գաղափար կազմել Դանիել 12.1 համարում օգտագործվող «կանգնել» բայից, որը նկարագրում է Նրա գործունեությունը։ Առաջին, «կանգնել» բայը հուշում է թագավորների ի հայտ գալու մասին, ովքեր նվաճում ու տիրում են։ Բայը առաջին հերթին ռազմական իմաստ ունի։ Այն ցույց է տալիս, որ Միքայելը գործում է որպես ռազմական առաջնորդ, Ով պաշտպանում է Իր ժողովրդին, առաջնորդում նրան յուրահատուկ կերպով մեծ պայքարի վերջին փուլերի ընթացքում։

Երկրորդ, «կանգնել» բայը մատնանշում է նաև դատարանի հետ կապված իրավիճակ։ Միքայելը «կանգնում» է, որպեսզի գործի որպես փաստաբան երնային դատարանում։ Որպես մարդու Որդի՝ Նա գալիս է Հինավուրցի առաջ՝ ներկայացնելու Աստծո ժողովրդին դատաքննության ընթացքում (Դանիել 7.9–14)։ Ուստի Միքայելի վեր կենալը կամ կանգնելը հուշում է Նրա գործի ռազմական և դատական տեսանկյունները։ Այլ խոսքերով, Նա օժտված է Աստծո թշնամիներին պարտության մատնելու և Աստծո ժողովրդին երկնային դատարանում ներկայացնելու իշխանությամբ։

`Խորհե՛ք այն մասին, թե ինչ է նշանակում՝ իմանալ, որ Միքայելը կանգնած է ի պաշտպանություն մեզ, նույնիսկ հիմա։ Ի՞նչ հույս դա պետք է տա քե՛զ՝ մեղավորի՛դ։`