---
title:  Սպասման ժամանակը
date:  26/03/2020
---

`Կարդացե՛ք Դանիել 12.5-13 համարները։ Ինչպե՞ս է եզրափակվում գիրքը։`

Հետաքրքիր է, որ վերջին տեսարանը տեղի է ունենում «գետի» կամ Տիգրիսի եզերքին, որտեղ Դանիելը տեսավ իր վերջին մեծ տեսիլքը (Դանիել 10.4)։ Սակայն այստեղ օգտագործված բառը հրեերեն «գետ» գաղափարը նկարագրող բառը չէ, այլ յեօռ բառը, որը սովորաբար նշանակում է «Նեղոս գետը»։ Սա մեզ հիշեցնում է Ելից գրքի մասին և ցույց է տալիս, որ ինչպես Տերն Իսրայելին ազատեց Եգիպտոսից, այնպես Նա կազատի Իր վերջին ժամանակների ժողովրդին։

Տրված են երեք մարգարեական ժամանակ։ Առաջինը, «ժամանակ, ժամանակներ և կես ժամանակ» արտահայտությունը պատասխանում է «մինչև ե՞րբ է այս սքանչելյաց վերջը» հարցին (Դանիել 12.6): «Սքանչալյաց» բառը վերաբերում է Դանիել 11-րդ գլխի տեսիլքում նկարագրված բաներին, որոնք Դանիել 7-րդ և 8-րդ գլուխների բացատրությունն են։ Ավելի հստակորեն այս ժամանակահատվածը նշվում է Դանիել 7.25 և հետո Հայտնություն 11.3, Հայտնություն 12.6, 14 և Հայտնություն 13.5 համարներում։ Այն նաև համապատասխանում է պապականության 1,260-ամյա գերակայությանը, որը տևեց ՔՀ 538թ. մինչև ՔՀ 1798թ.։ Իսկ Դանիել 11.32–35 համարները վերաբերում են միևնույն հալածանքներին առանց դրանց տևողությունը նշելու։

Մյուս երկու ժամանակահատվածները՝ 1290 և 1335 օրերը, պատասխանում են «ի՞նչ պիտի լինի սրանց վերջը» հարցին, որը ինքը՝ Դանիելը, տալիս է կտավե հանդերձով Մարդուն։ Դրանք երկուսն էլ վերաբերում են «մշտնջենականը» վեր առնելուն ու «ավերածի պղծությունը» դնելուն։ Դանիելի 8-րդ գլխից մենք իմացանք, որ «մշտնջենականը» վերաբերում է Քրիստոսի շարունակական բարեխոսությանը, որը փոխարինվել էր կեղծ երկրպագության համակարգով։ Ուստի այս մարգարեական ժամանակաշրջանը պետք է սկսվի ՔՀ 508թ., երբ Ֆրանսիայի թագավոր Քլոդվիգն ընդունեց կաթոլիկությունը։ Այս կարևոր իրադարձությունը հարթեց եկեղեցու և պետության միջև միաբանության ուղին, որը տևեց մինչև միջին դարեր։ Այսպիսով, 1290 օրերն ավարտվեցին 1798թ., երբ պապը ձերբակալվեց ֆրանսիացի կայսր Նապոլեոնի հրամանով։ Իսկ 1335 օրերը՝ Դանիելի գրքում նշված վերջին մարգարեական ժամանակաշրջանը, ավարտվեց 1843թ.։ Սա միլլերական շարժման և աստվածաշնչյան մարգարեությունների նորոգված ուսումնասիրության ժամանակն էր։ Դա Հիսուսի մոտալուտ գալուստին սպասելու և հուսալու ժամանակն էր։

`Դանիելի գրքի ամբողջ ընթացքում մենք տեսնում ենք երկու բան. Աստծո ժողովուրդը հալածվում է, և Աստծո ժողովուրդը վերջին հաշվով արդարացվում ու փրկվում է։ Ինչպե՞ս կարող է այս իրականությունն օգնել մեզ փորձել մնալ հավատարիմ՝ անկախ մեր անմիջական փորձություններից։`