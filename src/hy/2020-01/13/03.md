---
title:  Գրված Գրքում
date:  23/03/2020
---

`Դանիել 12.1 համարը խոսում է նրանց մասին, «ով որ գտնվի գրքում գրված»։ Ի՞նչ է դա նշանակում։`

Միքայելի միջամտության ժամանակը նաև նկարագրվում է որպես աննախադեպ նեղության ժամանակ։ Սա համապատասխանում է այն ժամանակվան, երբ Աստծո Հոգին վեր կառնվի ապստամբ մարդկությունից։ Հետո, որպես ազգերի վրա Աստծո ցասման արտահայտություն՝ յոթը վերջին պատուհասները կթափվեն վերջին օրերի Բաբելոնի վրա (Հայտնություն 16, Հայտնություն 18.20-24), և խավարի ուժերը կսանձազերծվեն երկրի վրա։ Այս ժամանակների մասին Էլեն Ուայթը գրում է, որ «սատանան այդ ժամանակ երկրի բնակիչներին կգցի վերջնական` մեծագույն նեղության մեջ: Հենց որ Աստծո հրեշտակները դադարեն սանձահարել մարդկային կրքի վայրագ քամիները, թշնամության բոլոր տարերքներն ազատ կարձակվեն: Ողջ աշխարհին ավելի ահավոր ավերածություն է սպասվում, քան այն, որին ենթարկվեց հին Երուսաղեմը»։ Մեծ պայքար, էջ 614։

Սակայն Աստծո ժողովուրդը կազատագրվի այս սարսափելի ժամանակներից, որովհետև երկնային դատարանում ընթացող դատաքննության ժամանակ նրանք արդարացվել են Հիսուսի՝ երկնային Քահանայապետի կողմից, և նրանց անունները գրվել են գրքում։

Այս գրքի իմաստը հասկանալու համար մենք պետք է մտապահենք, որ Աստվածաշունչը խոսում է երկու տեսակի երկնային գրքերի մասին։ Մեկը պարունակում է նրանց անունները, ովքեր պատկանում են Տիրոջը. այն երբեմն անվանվում է կյանքի գիրք (Ելից 32.32, Ղուկաս 10.20, Սաղմոս 69.28, Փիլիպպեցիս 4.3, Հայտնություն 17.8):

Բացի Կյանքի գրքից, Սուրբ Գիրքը նշում է այն գրքերի մասին, որոնք պարունակում են մարդկանց գործերի արձանագրությունները (Սաղմոս 56.8, Մաղաքիա 3.16, Եսայիա 65.6): Սրանք այն գրքերն են, որոնք օգտագործվում են երկնային դատարանի ժամանակ որոշելու յուրաքանչյուր մարդու նվիրվածության աստիճանը Տիրոջը։ Սրանք երկնային արձանագրություններ են՝ «տվյալների պահուստներ», որոնք պարունակում են յուրաքանչյուր մարդ արարածի անունն ու արարքները։ Ոմանք խոժոռվում են այն մտքից, որ իրենց անունները, հատկապես իրենց արարքները, գրանցված են երկնքում։ Սակայն երբ մենք նվիրում ենք մեր կյանքը Քրիստոսին, մեր անունները գրանցվում են կյանքի գրքում, իսկ դատաքննության ժամանակ մեր վատ արարքները ջնջվում են։ Երկնային այս արձանագրությունը համայն տիեզերքին դատական ապացույց է տրամադրում, որ մենք պատկանում ենք Հիսուսին, ուստի և ունենք նեղության ժամին Նրա պաշտպանությունն ստանալու իրավունքը։

`Ինչո՞ւ է այդպես, որ մեր հաշվին գրանցված միայն Քրիստոսի արդարությունն է «գրքում գրված» լինելու մեր միակ հույսը: Շաբաթ օրը դասի ժամանակ քննարկե՛ք ձեր պատասխանները։`