---
title:  Կրակի փորձությունը
date:  21/01/2020
---

Երեք հրեաների համար թագավորի կողմից հարկադրվող արձանի երկրպագությունն իրենց վաղ տարիներին ունեցած Երուսաղեմի տաճարի երկրպագության փորձառության աղաղակող կեղծիքն է։ Թեև կայսրությունում պաշտոնատար դիրքեր են զբաղեցնում և հավատարիմ են թագավորին, նրանց հավատարմությունն առ Աստված սահմանագիծ է դնում մարդկանց բաժին հասնող իրենց հավատարմությանը։ Նրանք, իհարկե, պատրաստակամ են շարունակել ծառայել թագավորին որպես հավատարիմ կառավարիչներ, սակայն չեն կարող միանալ ծիսակատարությանը։

`Կարդացե՛ք Ելից 20.3–6 և Երկրորդ Օրինաց 6.4 համարները։ Ի՞նչ են արտահայտում այս տեքստերը, որն, անկասկած, ազդեցություն ունեցավ այս երիտասարդների որոշման վրա։`

Հետևելով թագավորի հրահանգած ցուցումներին՝ բոլոր մարդիկ երաժշտական գործիքների ձայնը լսելուն պես ծնկի են գալիս ու երկրպագում ոսկե արձանին։ Միայն երեքը՝ Սեդրաքը, Միսաքը և Աբեդնագովն են համարձակվում չհնազանդվել թագավորին և հրաժարվել երկրպագությունից։ Բաբելոնացիներն այս հարցն անհապաղ թագավորի ուշադրությանն են ներկայացնում։ Մեղադրողները փորձում են հարուցել թագավորի ցասումը՝ ասելով. (1) թագավորն ինքն է այս երեք երիտասարդներին Բաբելոնի կառավարիչ նշանակել, (2) հրեաները չեն ծառայում թագավորի աստվածներին, և (3) նրանք չեն երկրպագում ոսկե արձանին, որը կանգնեցրել է թագավորը (Դանիել 3.12): Բայց ի հեճուկս նրանց դեմ ունեցած այս ցասման՝ թագավորը երեք երիտասարդներին երկրորդ հնարավորություն է տալիս։ Թագավորը պատրաստ է կրկնել ողջ գործընթացը, որպեսզի այս մարդիկ իրենց դիրքորոշումից հրաժարվելու և արձանին երկրպագելու հնարավորություն ունենան։ Սակայն եթե մերժեն, կգցվեն կրակի հնոցը։ Եվ Նաբուգոդոնոսորը եզրափակում է իր խոսքն ամենաամբարտավան հայտարարությամբ. «Եվ ո՞ր աստվածն է, որ ձեզ ազատի իմ ձեռքից» (Դանիել 3.15)։

Օժտված գերբնական խիզախությամբ՝ նրանք պատասխանում են թագավորին. «Ահա մեր Աստվածը, որին մենք պաշտում ենք, կարող է մեզ ազատել կրակով բորբոքված հնոցից և քո ձեռքից էլ, ո՛վ թագավոր, Նա մեզ կազատի։ Եվ եթե ոչ, թող քեզ հայտնի լինի, ո՛վ թագավոր, որ քո աստծուն մենք չենք պաշտում և քո կանգնեցրած արձանին երկրպագություն չենք անում» (Դանիել 3.17, 18)։

`Թեև նրանք գիտեին, որ իրենց Աստվածը կարող է ազատել իրենց, սակայն երաշխիք չունեին, որ կազատի։ Այդուհանդերձ, նրանք հրաժարվեցին հնազանդվել թագավորի հրամանին՝ նույնիսկ իմանալով, որ կարող են այրվել հնոցում։ Որտեղի՞ց կարող ենք նման հավատ ձեռք բերել։`