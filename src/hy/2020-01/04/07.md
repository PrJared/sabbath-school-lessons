---
title:  Հետագա ուսումնասիրության համար
date:  24/01/2020
---

«Դուրայի դաշտում հրեա երիտասարդների փորձառությունից պետք է կարևոր դասեր քաղել: Մեր օրերում Աստծո շատ ծառաներ, թեև հեռու մեղք գործելուց, այնուհանդերձ նվաստացում և վիրավորանք կկրեն նրանցից, ովքեր, սատանայից ոգեշնչված, լցված են ատելությամբ և կրոնական մոլեռանդությամբ: Մարդկանց բարկությունը վեր կկենա հատկապես նրանց դեմ, ովքեր պահում են չորրորդ պատվիրանի շաբաթը, և ի վերջո համընդհանուր հրաման կարձակվի, որը նրանց մահվան արժանի կհայտարարի:

Աստծո մարդկանց սպասվող տառապանքի ժամն անսասան հավատի կկոչի: Նրա զավակները պետք է ցույց տան, որ Նա է իրենց երկրպագության միակ առարկան, և որ ոչինչ, նույնիսկ կյանքն ինքնին, չի կարող ստիպել նրանց կեղծ երկրպագության։ Նվիրյալ հոգու համար մեղավոր, սահմանափակ մտքի տեր մարդկանց հրամանները կկորցնեն ամեն նշանակություն հավիտենական Աստծո Խոսքի առաջ։ Չնայած սպառնացող բանտարկությանը, աքսորին կամ մահվանը՝ նրանք կհնազանդվեն ճշմարտությանը»։ Էլեն Ուայթ, Թագավորներ և մարգարեներ, էջ 512, 513։

**Հարցեր քննարկման համար**

`Կարդացե՛ք Ա Պետրոս 1.3–9 համարները։ Ինչո՞ւ է Աստված ոմանց ազատում տառապանքից, ոմանց՝ ոչ։ Թե՞ այս հարցի պատասխանը հնարավոր չէ ստանալ այս կյանքում։ Այն դեպքերում, երբ հրաշալի ազատագրում տեղի չի ունենում, ինչո՞ւ պետք է վստահենք Աստծո բարությանն՝ ի հեճուկս հիասթափության։`

`Եթե այս դեպքն ավարտվեր հրեա երիտասարդների մահվամբ կրակի հնոցում, ամեն դեպքում, ի՞նչ դաս կարող էինք քաղել դրանից։`

`Դատելով վերջին օրերի իրադարձությունների մեր ընկալումից՝ ո՞րն է լինելու արտաքին նշանը, խնդիրը, որի վրա կենտրոնանում է այն, թե ում ենք մենք երկրպագում։ Ի՞նչ պետք է այժմ սա մեզ ասի այն մասին, թե իրականում որքան կարևոր է շաբաթը։`

`Կարդացե՛ք Ղուկաս 16.10 համարը։ Ինչպե՞ս են այստեղ ասված Քրիստոսի խոսքերն օգնում մեզ հասկանալ, թե իրականում ինչ է նշանակում ապրել հավատով։`

`Նորից կարդացե՛ք Դանիել 3.15 համարը, երբ Նաբուգոդոնոսորն ասում է. «Եվ ո՞ր աստվածն է, որ ձեզ կազատի իմ ձեռքից»։ Ինչպե՞ս կպատասխանեիք այդ հարցին։`