---
title:  Չորրորդ մարդը
date:  22/01/2020
---

`Կարդացե՛ք Դանիել 3.19–27 համարները։ Ի՞նչ է տեղի ունենում այստեղ։ Ո՞վ է կրակի մեջ հայտնված այն մյուս մարդը։`

Հավատարիմ հրեաներին կրակի մեջ գցելով՝ Նաբուգոդոնոսորի մոտ տարակուսանք է առաջանում, երբ նկատում է հնոցի մեջ չորրորդ անձնավորության ներկայությունը։ Իր տեղեկացվածության սահմաններում թագավորը չորրորդ անձնավորությանը ներկայացնում է որպես «աստվածների որդու» (Դանիել 3.25)։

Թագավորն ավելին ասել չէր կարող, սակայն մենք շատ լավ գիտենք, թե Ով էր այդ չորրորդ Անձնավորությունը։ Նա հայտնվել է Աբրահամին Սոդոմի ու Գոմորի կործանումից առաջ, մենամարտել է Հակոբի հետ Հակոբ գետակի կողքին և հայտնել Իրեն Մովսեսին վառվող թփի միջոցով։ Նա Հիսուս Քրիստոսն է նախքան մարդեղանալը, Ով գալիս է ցույց տալու, որ Աստված կանգնած է Իր մարդկանց կողքին նրանց նեղության ժամանակ։

Էլեն Ուայթն ասում է. «Սակայն Տերը չմոռացավ Իրաններին։ Երբ Նրա վկաները գցվեցին հնոցի մեջ, Փրկիչն անձամբ հայտնվեց նրանց, և միասին նրանք քայլում էին կրակի միջով։ Ջերմության ու սառնության Տիրոջ առաջ կրակի բոցերը կորցրեցին սպառելու իրենց զորությունը»։ Մարգարեներ և թագավորներ, էջ 508, 509։

Ինչպես Աստված է ասում Եսայիա մարգարեի գրքում. «Երբ որ ջրերիցն անցնես, Ես քեզ հետ եմ, և եթե գետերով՝ նրանք քեզ չեն ողողի։ Երբ որ գնաս կրակի միջով, չես այրվի, և բոցը քեզ պիտի չվառի» (Եսայիա 43.2)։

Ճիշտ է, մենք սիրում ենք նմանատիպ պատմություններ, սակայն դրանք օրինաչափ հարց են առաջացնում այն մարդկանց վերաբերյալ, ովքեր հրաշալի կերպով չեն ազատագրվում իրենց հավատի պատճառով ունեցած հալածանքներից։ Այդ մարդիկ հաստատապես գիտեն Եսայիայի ու Զաքարիայի փորձառության մասին, ում սպանել են սրբապիղծ թագավորները։ Սրբազան պատմության ողջ ընթացքում, ընդհուպ մինչև մեր օրերը, հավատարիմ քրիստոնյաները կրել են սարսափելի տառապանքներ, որոնք նրանց համար ավարտվել են, գոնե այս կյանքում, ոչ թե հրաշալի ազատագրմամբ, այլ ցավալի մահով։ Այստեղ ներկայացված է այն դեպքերից մեկը, որում հավատարիմներն ստանում են հրաշալի ազատագրում, սակայն մենք գիտենք, որ նման բաներ հաճախ չեն պատահում։

`Մյուս կողմից, ո՞րն է այն հրաշալի ազատագրումը, որ Աստծո բոլոր զավակները կունենան՝ անկախ այս երկրի վրա նրանց ճակատագրից (տե՛ս Ա Կորնթացիս 15.12–26)։`