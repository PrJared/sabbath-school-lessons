---
title:  Այսպիսի հավատի գաղտնիքը
date:  23/01/2020
---

Սեդրաքի, Միսաքի և Աբեդնագովի փորձառության շուրջ խորհելիս կարող ենք ինքներս մեզ հարց տալ. Ո՞րն է այսաստիճան ուժգին հավատի գաղտնիքը։ Ինչպե՞ս կարող էին նրանք պատրաստակամորեն ողջակիզման գնալ, սակայն չերկրպագել արձանին։ Խորհե՛ք այն բոլոր պատճառաբանությունների մասին, որոնցով նրանք կարող էին արդարացնել թագավորի հրահանգներին հնազանդվելն ու արձանի առաջ խոնարհվելը։ Եվ սակայն, ի հեճուկս այն գիտակցման, որ կարող են շատ շատերի պես պարզապես հրաժեշտ տալ իրենց կյանքին, նրանք անսասան են մնում։

`Կարդացե՛ք Եբրայեցիս 11-րդ գլուխը։ Ի՞նչ է դա մեզ սովորեցնում այն մասին, թե ինչ է հավատը։`

Նման հավատ զարգացնելու համար մենք նախ պետք է հասկանանք, թե ինչ է հավատը։ Որոշ մարդիկ հավատի քանակական ընկալում ունեն. նրանք չափում են իրենց հավատն Աստծուց ստացած պատասխաններով։ Առևտրի կենտրոնի ճանապարհին աղոթում են ազատ կայանատեղի գտնելու համար և երբ տեղ հասնելուն պես գտնում են այն, եզրակացնում են, որ ուժեղ հավատ ունեն։ Իսկ եթե բոլոր տեղերն զբաղված են լինում, նրանք կարող են կարծել, թե իրենց հավատը բավականաչափ ուժեղ չէ, որ Աստված լսի իրենց աղոթքները։ Հավատի նման ընկալումը վտանգավոր է, որովհետև այն շահարկում է Աստծուն և հաշվի չի առնում Աստծո գերագույն իշխանությունն ու իմաստությունը։

Եվ իսկապես, իրական հավատը, որը ցուցադրվում է Դանիելի ընկերների դեպքում, չափվում է Աստծո հետ ունեցած մեր հարաբերությունների որակով, ինչպես նաև դրա արդյունք հանդիսացող բացարձակ վստահությամբ առ Աստված։ Իսկական հավատը չի ծռում Աստծո կամքն ու ջանում հարմարեցնել այն մեր սեփական կամքին, այլ հնազանդեցնում է մեր սեփական կամքն Աստծո կամքին։ Ինչպես տեսանք, երեք հրեաները հստակ կերպով չգիտեին, թե Աստված ինչ է պահել իրենց համար, երբ որոշում են ձեռնոց նետել թագավորին և մնալ հավատարիմ Աստծուն։ Նրանք վճռում են անել ճիշտ քայլեր՝ անկախ հետևանքներից։ Սա է հասուն հավատի իրական բնութագիրը։ Մենք իսկական հավատ ենք դրսևորում, երբ աղոթքում Տիրոջից խնդրում ենք մեր ուզածը, սակայն վստահում ենք Նրան անել այն, ինչը լավագույնն է մեզ համար, նույնիսկ երբ ոչ միշտ ենք հասկանում, թե ինչ է կատարվում և ինչու։

`Որո՞նք են այն ճանապարհները, որոնցով կարող ենք ամեն օր վարժեցնել մեր հավատը, նույնիսկ «փոքր բաներում», որոնք կօգնեն, որ մեր հավատն աճի, և մենք պատրաստ լինենք ավելի մեծ մարտահրավերների։ Ինչո՞ւ են շատ դեպքերում այս «փոքր բաների» փորձություններն ամենակարևորները։`