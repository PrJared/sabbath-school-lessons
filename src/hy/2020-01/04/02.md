---
title:  Ոսկե արձանը
date:  19/01/2020
---

`Կարդացե՛ք Դանիել 3.1–7 համարները։ Ի՞նչն էր այս արձանը կանգնեցնելու թագավորի դրդապատճառը։`

Անցել էր մոտավորապես քսան տարի երազի ու արձանը կանգնեցնելու միջև։ Այդուհանդերձ, թվում է՝ թագավորը չէր կարողանում մոռանալ երազը և այն փաստը, որ Բաբելոնին վիճակված է փոխարինվել մեկ այլ թագավորությամբ։ Միայն ոսկե գլուխը լինելու փաստով չբավարարվելով՝ թագավորը ցանկանում է ներկայացված լինել մի ամբողջ ոսկե արձանով՝ տեղեկացնելու իր հպատակներին, որ իր թագավորությունը շարունակվելու է ողջ պատմության ընթացքում։

Այս հպարտ վերաբերմունքը հիշեցնում է Բաբելոնի աշտարակը կառուցողներին, ովքեր իրենց ամբարտավանությամբ փորձեցին մարտահրավեր նետել Իրեն՝ Աստծուն։ Նաբուգոդոնոսորն այստեղ իրեն ավելի քիչ ամբարտավան չի դրսևորում։ Որպես Բաբելոնի ղեկավար՝ նա շատ բան է արել և չի կարողանում հաշտվել այն մտքի հետ, որ իր թագավորությունն ի վերջո ավարտվելու է։ Ուստի ինքնամեծարման ջանքերի արդյունքում նա մի արձան է շինում, որպեսզի հարկադրի իր իշխանությունն ու այդ կերպ գնահատի իր հպատակների հավատարմությունը։ Թեև հստակորեն պարզ չէ՝ արձանը ներկայացնում է թագավորի՞ն, թե՞ աստվածություն, անհրաժեշտ է հիշել, որ հին աշխարհում քաղաքականությունը կրոնից տարանջատող սահմանագիծն աղավաղված էր, եթե, իհարկե, այն առհասարակ գոյություն ուներ։

Անհրաժեշտ է հիշել նաև, որ ճշմարիտ Աստծուն ճանաչելու համար Նաբուգոդոնոսորին երկու հնարավորություն տրվեց։ Առաջինը, նա փորձում է երիտասարդ հրեաներին և տեսնում, որ վերջիններս տասն անգամ ավելի իմաստուն են, քան Բաբելոնի մոգերը։ Հետո, երբ բոլոր մոգերը ձախողում են նրան իր երազը հիշեցնելու գործը, Դանիելը հայտնում է թագավորին վերջինիս խոհերը, երազը և երազի մեկնությունը։ Վերջապես թագավորն ընդունում է Դանիելի Աստծո գերակայությունը։ Սակայն, զարմանալիորեն, աստվածաբանական նախկին բոլոր դասերը Նաբուգոդոնոսորին հետ չեն պահում նորից կռապաշտությանն անցնելուց։ Ինչո՞ւ։ Ամենայն հավանականությամբ, պատճառը հպարտությունն էր։ Մեղավոր մարդ արարածը դիմադրում է այն գիտակցմանը, որ իր նյութական և ինտելեկտուալ ձեռքբերումներն ունայն են և դատապարտված են անհետացման։ Մենք էլ երբեմն կարող ենք վարվել ինչպես փոքր նաբուգոդոնոսորներ, երբ չափազանց մեծ ուշադրություն ենք հատկացնում մեր ձեռքբերումներին և մոռանում, թե որքան անիմաստ կարող են լինել դրանք հավիտենության առջև։

`Ինչպե՞ս կարող ենք սովորել նույնիսկ ամենաաննկատ կերպով չընկնել այն ծուղակի մեջ, որի մեջ ընկավ Նաբուգոդոնոսորը։`