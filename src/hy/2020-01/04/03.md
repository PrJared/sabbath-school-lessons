---
title:  Երկրպագության կոչը
date:  20/01/2020
---

`Կարդացե՛ք Դանիել 3.8–15 և Հայտնություն 13.11–18 համարները։ Ի՞նչ զուգահեռներ կարող ենք տեսնել այն իրադարձությունների միջև, որոնք տեղի են ունենում Դանիելի ժամանակներում, և որոնք տեղի կունենան ապագայում։`

Դուրայի հարթավայում վեր խոյացած արձանը, որի անվանումն աքքադերենով նշանակում է «ցանկապատված վայր», այդ ցանկապատված տարածքին լայնարձակ սրբարանի տեսք է հաղորդում։ Կարծես թե սա բավարար չէ, կից վառվող հնոցը զոհասեղանի տեղ կարող է ընդունվել։ Բաբելոնական երաժշտությունը պատարագի մաս է կազմում։ Թվարկված են յոթ տեսակի երաժշտական գործիքներ, որոնք ասես փոխանցում են երկրպագության ամբողջականությունն ու արդյունավետությունը:

Այսօր մենք ամեն կողմից ռմբակոծվում ենք նոր կենսակերպ, նոր գաղափարախոսություններ որդեգրելու, ինչպես նաև Աստծո Խոսքում ներկայացված ձևով Նրա հեղինակությանը մեր նվիրվածությունից հրաժարվելու և մեր հավատարմությունը բաբելոնյան կայսրության ժամանակակից հետևորդներին տրամադրելու կոչերով։ Ժամանակ առ ժամանակ աշխարհի գայթակղություններն անհաղթահարելի են թվում, սակայն մենք պետք է հիշեցնենք ինքներս մեզ, որ մեր բացարձակ նվիրվածությունն ու հավատարմությունը պատկանում է Արարիչ Աստծուն։

Համաձայն մարգարեական օրացույցի՝ մենք ապրում ենք երկրի պատմության վերջին օրերում։ Հայտնություն 13-րդ գլուխը հայտարարում է, որ երկրի բնակիչներին գազանի պատկերի երկրպագության կոչ կարվի։ Այս սուբյեկտն «ստիպում է ամենին՝ փոքրերին և մեծամեծներին, հարուստներին և աղքատներին, ազատներին և ծառաներին, որ նրանց դրոշմ տա նրանց աջ ձեռքում կամ նրանց ճակատում» (Հայտնություն 13.16)։

Ներկայացվում են վեց դասակարգի մարդիկ, ովքեր նվիրվածություն են ցուցաբերում գազանի պատկերին. «փոքրեր և մեծամեծներ, հարուստներ և աղքատներ, ազատներ և ծառաներ»։ Գազանի թիվը, որը 666-ն է, նույնպես շեշտադրում է վեց թիվը։ Սա ցույց է տալիս, որ Նաբոգոդոնոսորի կանգնեցրած արձանն ընդամենը նախապատկերն է այն բանի, ինչ կանի վերջին օրերի Բաբելոնը ժամանակների վերջում (տե՛ս Դանիել 3.1-ը վեցի և վաթսունի կերպարների համար)։ Ուստի հարկավոր է մանրակրկիտ ուշադրություն դարձնել այն բանին, թե ինչ է կատարվում այս պատմության մեջ, և թե ինչպես է Աստված գերիշխանաբար կառավարում աշխարհի ընթացքը։

`Երկրպագությունը միայն ինչ-որ բանի կամ ինչ-որ մեկի առաջ խոնարհվելն ու բացահայտ հավատարմություն դավանելը չէ։ Որո՞նք են անհամեմատ ավելի քիչ նկատելի այն ճանապարհները, որոնցով կարող ենք շեղվել մեր Տիրոջից բացի այլ բան երկրպագելուն։`