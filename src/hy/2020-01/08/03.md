---
title:  Փոքր եղջյուրը
date:  17/02/2020
---

`Կարդացե՛ք Դանիել 7.7, 8, 19–25 համարները։ Ո՞վ է փոքր եղջյուրի իշխանությունը, որը վեր է կենում ուղիղ չորրորդ գազանից և մնում դրա մի մաս։`

Երեկ մենք տեսանք, որ տասը եղջյուրներով վայրագ կենդանին, որ ղեկավարում էր աշխարհը կատարյալ դաժանությամբ, ներկայացնում է հեթանոսական Հռոմը։ Այժմ պետք է պարզենք փոքր եղջյուրի և դրա ներկայացրած իշխանության ինքնությունը։ Ինչպես պատկերված է տեսիլքում, չորրորդ կենդանին ունի տասը եղջյուր, որոնցից երեքն ընկնում են՝ ճանապարհ բացելով փոքր եղջյուրի համար։ Այս եղջյուրն ունի մարդու աչքեր և խոսում է «մեծ-մեծ բաներ» (Դանիել 7.8)։ Պարզ է, որ փոքր եղջյուրն ի հայտ է գալիս ահեղ և սոսկալի կենդանու պատկերով ներկայացված արարածից, որը հեթանոսական Հռոմն է։ Որոշ իմաստով այս եղջյուրը տարածում կամ շարունակում է հեթանոսական Հռոմի որոշ առանձնահատկություններ։ Սա պարզապես միևնույն իշխանության ավելի ուշ փուլ է։

Դանիելը տեսնում է, որ այս եղջյուրը պատերազմում է սուրբերի դեմ։ Հրեշտակը նրան բացատրում է, որ այս եղջյուրը թագավոր է, ով իրականացնելու է երեք անօրեն գործողություններ՝ (1) մեծ-մեծ բաներ է խոսելու Բարձրյալի դեմ, (2) հալածելու է Բարձրյալի սուրբերին, (3) խորհելու է, որ ժամանակներն ու օրենքները փոխի։ Որպես հետևանք՝ սուրբերը նրա ձեռքը կտրվեն։ Հաջորդիվ, հրեշտակը ներկայացնում է փոքր եղջյուրի գործունեության ժամանակահատվածը՝ մի ժամանակ և (երկու) ժամանակներ և կես ժամանակ։ Մարգարեկան լեզվում նման դեպքերում ժամանակ բառը նշանակում է «տարի», ուստի ժամանակներ արտահայտությունը ներկայացնում է կրկնակին՝ «երկու տարի»։ Այսպիսով, խոսքը գնում է երեքուկես մարգարեական տարվա մասին, որն էլ իր հերթին տարի-օր սկզբունքի համաձայն՝ մատնանշում է 1,260 տարի տևող ժամանակահատված։ Այս ժամանակահատվածում փոքր եղջյուրը հարձակում կկազմակերպի Աստծո դեմ, կհալածի սուրբերին և ժամանակներն ու Աստծո օրենքը փոխելու փորձ կանի։

`Կարդացե՛ք Բ Թեսաղոնիկեցիս 2.1–12 համարները։ Ի՞նչ նմանություններ կան անօրենության մարդի և փոքր եղջյուրի միջև։ Ըստ մեր հավատամքի՝ սա ի՞նչ ուժի մասին է խոսում, և ինչո՞ւ ենք մենք այդպես հավատում։ Ո՞րն է այն միակ իշխանությունը, որն առաջ եկավ հեթանոսական Հռոմից և մնում է որպես Հռոմի մի մաս, ուժ, որը տարածվում է հեթանոսական Հռոմի ժամանակներից մինչև աշխարհի վերջը, ինչը նշանակում է, որ այն մինչև այժմ գոյություն ունի։`