---
title:  Մարդի Որդու գալուստը
date:  19/02/2020
---

`Կարդացե՛ք Դանիել 7.13 համարը։ Ո՞վ է մարդի Որդին այստեղ, և ինչպե՞ս եք ճանաչում Նրան (տե՛ս նաև Մարկոս 13.26, Մատթեոս 8.20, Մատթեոս 9.6, Ղուկաս 9.26, Ղուկաս 12.8)։`

Երբ դատաստանն սկսվում է, տեսարանում հայտնվում է ամենակարևոր դեմքը՝ մարդու Որդին։ Ո՞վ է Նա։ Առաջին, մարդու Որդին ի հայտ է գալիս որպես անհատ երկնային դեմք։ Սակայն ինչպես Նրա անվանումն է ենթադրում, Նա ունի նաև մարդային գծեր։ Այլ խոսքերով՝ Նա աստվածային-մարդկային էակ է, Ով գալիս է կարևոր դեր խաղալու դատավարության ընթացքում։ Երկրորդ, մարդու Որդու՝ երկնքի ամպերով գալը նման է Նոր Կտակարանում նկարագրվող Երկրորդ գալուստին։ Այդուհանդերձ, հատկապես Դանիել 7.13 համարը ցույց է տալիս, որ մարդու Որդին երկնքից երկիր չի գալիս, այլ տեղաշարժվում է հորիզոնական ուղղությամբ՝ երկնքի մի վայրից մեկ այլը, որպեսզի հայտնվի Հինավուրցի առաջ։ Երրորդ, մարդու Որդու՝ երկնքի ամպերով գալու նկարագրությունը ենթադրում է Տիրոջ տեսանելի հայտնություն։ Սակայն այս պատկերը նաև հիշեցնում է քահանայապետին՝ շրջապատված խնկի ամպով, ով Քավության օրը մտնում է Սրբության Սրբոց սրբարանը մաքրելու։

Մարդու Որդին նաև թագավորական կերպար է։ Նա ստանում է «իշխանություն և պատիվ ու թագավորություն, որ բոլոր ժողովուրդները, ազգերը և լեզուները նրան ծառայեն» (Դանիել 7.14)։ «Ծառայել» բայը կարող է նաև թարգմանվել «երկրպագել»։ Այն հանդիպում է ինն անգամ 1–7-րդ գլուխներում (Դանիել 3.12, 14, 17, 18, 28, Դանիել 6.16, 20, Դանիել 7.14, 27) և փոխանցում է աստվածությանը հարգանքի տուրք մատուցելու գաղափարը։ Ուստի որպես Աստծո օրենքը փոփոխելու փորձի հետևանք՝ փոքր եղջյուրով ներկայացված կրոնական համակարգն ապականում է Աստծուն մատուցվելիք երկրպագությունը։ Այստեղ ներկայացված դատաստանը ցույց է տալիս, որ ճշմարիտ երկրպագությունն ի վերջո վերականգնվում է։ Պապականության սահմանած երկրպագության համակարգը, այլ տարրերի հետ մեկտեղ, ընկած մարդ արարածին դնում է որպես բարեխոս Աստծո և մարդկության միջև։ Դանիելը ցույց է տալիս, որ միակ բարեխոսը, Ով ունակ է մարդկությունը ներկայացնել Աստծո առաջ, մարդու Որդին է։ Ինչպես Աստվածաշունչն է ասում. «Որովհետև մեկ Աստված կա, և մեկ միջնորդ Աստծո և մարդկանց մեջ՝ Քրիստոս Հիսուս մարդը» (Ա Տիմոթեոս 2.5)։

`Այն ամենից, ինչ կարդացել ենք Աստվածաշնչում Հիսուսի կյանքի ու բնավորության մասին, ինչո՞ւ այդքան մխիթարական է իմանալ, որ Նա շատ կարևոր դեր ունի այս դրվագում նկարագրված դատաստանում։`