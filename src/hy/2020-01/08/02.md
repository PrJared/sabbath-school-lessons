---
title:  Չորս գազանները
date:  16/02/2020
---

`Կարդացե՛ք Դանիել 7-րդ գլուխը։ Ի՞նչն է Դանիելին ցույց տրվածի էությունը, և ինչի՞ մասին է տեսիլքը։`

Դանիելին ցույց տրված գազաններից յուրաքանչյուրը համապատասխանում է Նաբուգոդոնոսորին ցույց տրված արձանի որոշակի մասի, սակայն այս անգամ յուրաքանչյուր թագավորության մասին ավելի շատ մանրամասներ են տրվում։ Որքան հետաքրքրական է, որ հեթանոս ազգերին խորհրդանշող արարածները բոլորն անմաքուր կենդանիներ են։ Նաև, բացի չորրորդ գազանից, Դանիելը կենդանիներին նմանեցնում է իրեն ծանոթ մի կենդանու։ Այսպիսով, կենդանիները կամայական խորհրդանիշներ չեն, քանի որ յուրաքանչյուրն ունի որոշ առանձնահատկություններ կամ մատնանշում է իր ներկայացրած թագավորության որոշ տեսանկյուններ։

Առյուծ. առյուծը Բաբելոնը ներկայացնելու ամենահամապատասխան կենդանին է։ Թևավոր առյուծները զարդարում էին Բաբելոնի պալատների պատերն ու ճարտարապետական այլ կոթողներ։ Տեսիլքում նկարագրված առյուծի թևերն ի վերջո պոկվում են, նա կանգնում է ուղիղ՝ մարդու նման և մարդկային սիրտ է ստանում։ Այս գործընթացը խորհրդանշում է Բաբելոնի կայսրության անկումը դրա վերջին թագավորի օրոք։

Արջ. արջը ներկայացնում է Մարաց-Պարսից կայսրությունը։ Այն փաստը, որ նա կանգնում է մեկ կողքի վրա, մատնացույց է անում մարերի վրա պարսիկների գերակայությունը։ Դրա ատամների արանքի երեք կողոսկրերն ընդգծում են Մարա-Պարսկական կայսրության երեք գլխավոր նվաճումները՝ Լիդիան, Բաբելոնը և Եգիպտոսը։

Ինձ. արագաշարժ ինձը ներկայացնում է Ալեքսանդր Մակեդոնացու հիմնած Հունական կայսրությունը։ Չորս թևերն այս գազանին ավելի արագաշարժ են դարձնում. սա համապատասխան կերպով ներկայացնում է Ալեքսանդրին, ով մի քանի տարում այն ժամանակ հայտնի ամբողջ աշխարհն իրեն հպատակեցրեց։

Ահեղ և սոսկալի կենդանի. մինչ նախորդ երեք արարածներն ինչ-որ կերպ նմանվում են նշված կենդանիներին, այս մեկը ոչինչի նման չէ։ Այսինքն, նախորդները նկարագրվում են առյուծի «պես», արջի «նման», սակայն այս մեկը չի նմանեցվում ոչ մի բանի։ Այս բազմեղջյուր գազանը նաև անհամեմատ ավելի դաժան ու գիշատիչ է գտնվում, քան նախորդները։ Որպես այդպիսին՝ այն հիանալի կերպով նկարագրում է հեթանոսական Հռոմը, որը նվաճեց, ղեկավարեց և աշխարհը ոտնակոխ արեց իր երկաթյա ոտքերով։

`Մարդկության պատմության այս բոլոր հազարավոր տարիները եկել ու գնացել են, ճիշտ ինչպես կանխագուշակվել է։ Որքա՞ն մխիթարություն կարող եք քաղել այն գիտակցումից, որ աղմուկներից, անկարգություններից և երբեմն էլ քաոսից վեր կանգնած է Աստծո վերահսկողությունը։ Ի՞նչ է սա մեզ սովորեցնում Սուրբ Գրքի արժանահավատության մասին։`