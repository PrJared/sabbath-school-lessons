---
title:  Բարձրյալի սուրբերը
date:  20/02/2020
---

`Ի՞նչ է պատահում Աստծո ժողովրդի հետ համաձայն հետևյալ համարների՝ Դանիել 7.18, 21, 22, 25, 27։`

«Բարձրյալի սուրբերը» արտահայտությունն Աստծո ժողովրդի անվանում է։ Նրանց վրա հարձակվում է փոքր եղջյուրով ներկայացված ուժը։ Աստծո Խոսքին հավատարիմ մնալու իրենց համառության պատճառով պապական ղեկավարության ժամանակ նրանք հալածվում են։ Քրիստոնյաները հալածվում էին նաև հեթանոսական Հռոմեական կայսրության ժամանակներում (ինքը՝ չորրորդ գազանը), սակայն Դանիել 7.25 համարում նշված հալածանքը սուրբերի հալածանքն է փոքր եղջյուրի կողմից, որը գլուխ է բարձրացնում, երբ միայն ավարտվում է Հռոմի հեթանոսական դարաշրջանը։

Այնուամենայնիվ, Աստծո ժողովուրդը չի կարող ընդմիշտ ենթարկվել աշխարհիկ ուժի ճնշմանը: Աստծո արքայությունը կփոխարինի աշխարհի թագավորություններին։ Հետաքրքրական է, որ այս տեսիլքում մարդու Որդուն «տրվեց իշխանություն և պատիվ ու թագավորություն» (Դանիել 7.14): Սակայն հրեշտակի առաջարկած մեկնության մեջ «սուրբերն» են, որ ստանում են արքայությունը (Դանիել 7.18)։ Այստեղ հակասություն չկա։ Քանի որ մարդու Որդին կապված է Աստծո և մարդկության հետ, Նրա հաղթանակը նրանց հաղթանակն է, ում Նա ներկայացնում է։

Երբ քահանայապետը հարցնում է, թե արդյոք Հիսուսը Մեսիան է, Աստծո Որդին՝ Հիսուսը, մատնացույց է անում Սաղմոս 110.1 և Դանիել 7.13, 14 համարներն ու ասում. «Ես եմ. և դուք կտեսնեք մարդի Որդին զորության աջ կողմը նստած և երկնքի ամպերով եկած» (Մարկոս 14.62)։ Հետևաբար, Հիսուսը Նա է, Ով ներկայացնում է մեզ երկնային դատարանում։ Նա արդեն պարտության է մատնել խավարի ուժերին և կիսում է Իր հաղթանակը նրանց հետ, ովքեր մոտենում են Իրեն։ Ուստի վախենալու ոչ մի պատճառ չկա։ Ինչպես Պողոս առաքյալը հավաստում է. «Բայց այս ամեն բաներում առավել ևս հաղթում ենք Նրա միջոցով, որ մեզ սիրեց, որովհետև հաստատ գիտեմ, որ ո՛չ մահ, ո՛չ կյանք, ո՛չ հրեշտակներ, ո՛չ իշխանություններ, ո՛չ զորություններ, ո՛չ ներկա բաներ, ո՛չ գալու բաներ և ո՛չ բարձրություն, ո՛չ խորություն և ո՛չ մեկ ուրիշ ստեղծված բան կարող է մեզ բաժանել Աստծո սիրուց, որ մեր Տեր Հիսուս Քրիստոսում է» (Հռոմեացիս 8.37–39)։

`Ուշադրությո՛ւն դարձրեք, թե Դանիելի տեսիլքը որքան ճշգրտորեն է ներկայացնում պատմական իրադարձությունները հազարավոր տարիներ առաջ։ Ինչպե՞ս պետք է սա օգնի մեզ սովորել վստահել ապագային վերաբերող Աստծո բոլոր խոստումներին։`