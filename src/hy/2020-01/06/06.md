---
title:  Բաբելոնի անկումը
date:  06/02/2020
---

`Կարդացե՛ք Դանիել 5.29–31 համարները Հայտնություն 14.8, 16.19, 18.2 համարների հետ մեկտեղ։ Ի՞նչ կարող ենք սովորել Բաղդասարի Բաբելոնի անկման մասին, որը մատնանշում է վերջին օրերի Բաբելոնի անկումը։`

Ինչ էլ որ լինի Բաղդասարի սխալը, նա իր խոսքի տեր մարդ է։ Ի հեճուկս վատ լուրի՝ նրան բավարարում է Դանիելի տված մեկնությունը, և այդ պատճառով նա Դանիելին տալիս է խոստացված պարգևները։ Թվում է, թե ընդունելով Դանիելի լուրի ճշմարտությունը, թագավորը ոչ ակնհայտ կերպով ընդունում է Դանիելի Աստծո իրական լինելը։ Հետաքրքիր է, որ Դանիելն այժմ ընդունում է այն պարգևները, որոնք սկզբում մերժել էր, միգուցե այն պատճառով, որ դրանք այլևս չէին կարող ազդել իր մեկնության վրա։ Բացի դա, այդ ժամանակ նման պարգևներն այլևս անիմաստ էին, քանի որ վրա էր հասել կայսրության անկումը։ Ուստի, հավանաբար քաղաքավարությունից ելնելով, մարգարեն ընդունում է պարգևները՝ շատ լավ իմանալով, որ թագավորության երրորդ կառավարիչ լինելու է ընդամենը մի քանի ժամ։

Բաբելոնն ընկնում է ճիշտ այնպես, ինչպես հայտարարել էր մարգարեն։ Եվ դա տեղի է ունենում շատ արագ. մինչ թագավորն ու նրա պալատականները խմում են, քաղաքն ընկնում է առանց ճակատամարտի։ Ըստ Հերոդոտոս պատմիչի՝ պարսիկները ջրանցք են փորում, փոխում են Եփրատ գետի հունը և գետի նախկին հունով մտնում են քաղաք։ Բաղդասարն սպանվում է նույն գիշերը։ Նրա հայր Նաբոնիդուսն արդեն լքած է լինում քաղաքը՝ հետագայում հանձնվելով նոր կառավարիչների ձեռքը։ Այսպես, մարդկությանը երբևէ հայտնի ամենամեծ կայսրությունը կնքում է իր մահկանացուն։ Բաբելոնը՝ ոսկե գլուխը, այլևս չկա։

«Բաղդասարին բազում հնարավորություններ էին տրվել ճանաչելու և կատարելու Աստծո կամքը։ Նա տեսել էր իր պապ Նաբուգոդոնոսորին վտարված մարդկային հասարակությունից։ Նա տեսել էր, թե ինչպես է այն Մեկը, Ով հպարտ միապետին օժտել էր խելքով ու առողջ դատողությամբ, նրանից հետ վերցնում դրանք՝ վերջինիս դրանցով հպարտանալու պատճառով։ Նա տեսել էր թագավորին՝ վտարված թագավորությունից և դաշտի գազանների ընկերակցությամբ բնակվելիս։ Սակայն զվարճանքների և սեփական հաճույքները բավարարելու նկատմամբ Բաղդասարի սերը նրա հիշողությունից ջնջել էին այն դասերը, որոնք նա երբեք չպետք է մոռանար, և նա գործեց նույնանման մեղքեր, որոնք Նաբուգոդոնոսորի վրա բերեցին ապշեցուցիչ դատաստաններ։ Նա վատնեց ողորմածաբար իրեն տրված հնարավորությունները՝ մերժելով օգտագործել դրանք ճշմարտությանը ծանոթանալու համար»։ Էլեն Ուայթ, Աստվածաշնչի արձագանք, 1898թ. ապրիլի 25։

`«Ճշմարտությանը ծանոթանալու» ի՞նչ հնարավորություններ են մեզ տրվում։ Ի՞նչ է դա նշանակում։ Ո՞ր պահին կարող ենք ասել, որ ծանոթ ենք այն ողջ ճշմարտությանը, որը պետք է իմանանք։`