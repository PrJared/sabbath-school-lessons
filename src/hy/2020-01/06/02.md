---
title:  Բաղդասարի խնջույքը
date:  02/02/2020
---

`Կարդացե՛ք Դանիել 5.1–4 համարները Դանիել 1.1, 2 համարների հետ միասին։ Ի՞նչ է անում Բաղդասարը, որն այդքան վատ է։ Ինչպե՞ս է այն բացահայտում նրա իրական բնավորությունը։ Համեմատե՛ք նրա արարքները Հայտնություն 17.4–6 համարներում նկարագրվածի հետ։ Ի՞նչ զուգահեռներ կարող եք գտնել։`

Թագավորը հրամայում է, որ Երուսաղեմի տաճարի սուրբ պարագաներն օգտագործվեն որպես խմիչքի անոթներ։ Նաբուգոդոնոսորը զավթում է անոթները Երուսաղեմի տաճարից, սակայն դրանք դնում է իր աստծո տաճարում, ինչը ցույց է տալիս, որ նա գոնե հարգում է դրանց սուրբ լինելը։ Սակայն Բաղդասարը սուրբ անոթներն ամենաանվայել կերպով վերածում է խմիչքի սպասքի։

Սուրբ անոթներից խմելով՝ Բաղդասարի պաշտոնյաները «գովեցին ոսկի և արծաթի, պղնձի, երկաթի, փայտի և քարի աստվածներին» (Դանիել 5.4)։ Հարկավոր է նկատել, որ նշված է վեց նյութ։ Բաբելոնացիներն օգտագործում էին վաթսունյակի համակարգը (համակարգ, որի հիմքում 60 թիվն էր)՝ հակառակ մեր օրերում օգտագործվող տասնյակի համակարգի (որի հիմքում 10 թիվն է)։ Ուստի աստվածների վեց դասակարգը ներկայացնում է բաբելոնական աստվածության ամբողջականությունը, հետևաբար նաև Բաբելոնի կրոնական համակարգի լիարժեքությունը։ Բավականին հետաքրքրական է, որ նյութերի հերթականությունը նույնն է, ինչ Նաբուգոդոնոսորի երազում ներկայացված արձանի նյութերի հերթականությունը. միայն կավն է փոխարինված փայտով։ Ինչպես և երազում, քարը հայտնվում է վերջում. թեև այստեղ քարը ներկայացնում է կուռքերի նյութական բաղադրությունը, այն նաև ցույց է տալիս Աստծո դատաստանն աշխարհի կայսրությունների վրա (տե՛ս Դանիել 2.44, 45), որը խորհրդանշում է Բաբելոնը։

Այս խնջույքը համապատասխան կերպով ներկայացնում է վերջին ժամանակների Բաբելոնը, որը նկարագրված է Հայտնություն գրքում։ Ինչպես Բաղդասարը, վերջին ժամանակների Բաբելոնի կինը ևս իր ձեռքում ունի ոսկե գավաթ և պիղծ խմիչք է առաջարկում ազգերին։ Այլ կերպ ասած, կեղծ վարդապետության և խեղաթյուրված երկրպագության համակարգի միջոցով ժամանակակից Բաբելոնը տանում է աշխարհը դեպի չարիք (Հայտնություն 17.4–6)` մոռանալով այն դատաստանի մասին, որը շուտով թափվելու է իր գլխին։ Մի օր այդ դատաստանը գալու է։

`Որո՞նք են այն ճանապարհները, որոնցով մեր հասարակությունը և մշակույթը պղծում են Աստծո Խոսքի ճշմարտությունը։ Ինչպե՞ս կարող ենք զգուշանալ այդ պղծության մեջ նույնիսկ ամենաաննկատ կերպով մասնակցելուց։ Շաբաթ օրը քննարկե՛ք ձեր պատասխանները դասարանում։`