---
title:  Կշռվեց և թեթև գտնվեց
date:  05/02/2020
---

`Կարդացե՛ք Դանիել 5.13–28 համարները։ Ըստ Դանիելի՝ ի՞նչն է լինելու այս թագավորի շուտափույթ վախճանի պատճառը։`

Հանգամանքներից հարկադրված՝ թագավորը դիմում է Դանիելի խորհրդին, սակայն, թվում է՝ դժկամաբար։ Սա խոսում է ավելի շուտ Դանիելի Աստծո, քան իր՝ Դանիելի նկատմամբ թագավորի վերաբերմունքի մասին։

Իր հերթին, այն, ինչ ասում է Դանիելն ի պատասխան թագավորի առատ պարգևների խոստումների, շատ բան է վկայում Դանիելի արժեքների և բնավորության մասին։ Հավանական է նաև, որ Դանիելը, հասկանալով առեղծվածային գրության իմաստը, գիտակցում է, թե իրականում որքան անարժեք են այդ պարգևները։

Դանիելը մեղադրում է թագավորին երեք կետով։

Առաջին, Բաղդասարն ամբողջությամբ արհամարհել է Նաբուգոդոնոսորի փորձառությունը։ Այլապես նա կապաշխարեր և իր նախորդի նման կխոնարհեցներ իրեն։

Երկրորդ, Բաղդասարն օգտագործել է տաճարի անոթները գինի խմելու և իր կուռքերին փառաբանելու համար։ Այստեղ Դանիելը նախկինում ներկայացված հերթականությամբ նշում է այն վեց տեսակի նյութերը, որոնք օգտագործվում էին կուռքեր պատրաստելու համար։

Երրորդ, թագավորն արհամարհել է Աստծուն փառաբանելու փաստը, այն Մեկին, «որի ձեռքին է քո շունչը, և որինն են քո բոլոր ճանապարհները» (Դանիել 5.23)։

Թագավորին բացահայտելով նրա իսկ ձախողումները՝ Դանիելն անցնում է բառերի մեկնությանը։ Այստեղ մենք իմանում ենք, որ աստվածային գրաֆիտին կազմված է երեք արամեերեն բայերից (առաջին բայը կրկնվում է երկու անգամ)։ Դրանց հիմնական նշանակությունը պետք է որ ծանոթ լիներ թագավորին ու նրա մոգերին. ՄԱՆԷ «հաշվված», ԹԵԿԷՂ «կշռված» և ՓԱՐՍԻՆ «բաժանված»։

Մարա-պարսկական բանակի՝ Բաբելոնի դարպասների մոտ հասնելու փաստը հաշվի առնելով՝ թագավորն ու գուշակները պետք է որ մի չարագուշակ նշանակություն վերագրեին այդ գրությանը, սակայն գուշակները չեն համարձակվում տհաճ բան ասել թագավորին։ Միայն Դանիելն է ունակ լինում վերծանել գրությունն իմաստալից լուրի, որպեսզի Բաղդասարին բացահայտի դրա լիարժեք նշանակությունը. «ՄԱՆԷ՝ Աստված հաշվել է քո թագավորությունը և ավարտել այն, ԹԵԿԷՂ՝ դու կշեռքով կշռվեցիր և թեթև գտնվեցիր, ՓԱՐՍԻՆ՝ քո թագավորությունը բաժանվեց և տրվեց Մարա-Պարսկաստանին» (Դանիել 5.27, 28)։

Սրանք, մեղմ ասած, այնքան էլ մխիթարության և ուրախության խոսքեր չէին։

`Դատավճիռն արագ վրա է հասնում թագավորին։ Ինչպե՞ս կարող ենք սովորել վստահել Աստծուն այնպիսի դեպքերում, երբ արդարությունն ու դատաստանը դեռ վրա չեն հասել (տե՛ս Ժողովող 3.17, Ժողովող 8.11, Մատթեոս 12.36, Հռոմեացիս 14.12.)։`