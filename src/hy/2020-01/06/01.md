---
title:  Ամբարտավանությունից՝ կործանում
date:  01/02/2020
---

### Այս շաբաթվա ուսումնասիրության համար կարդացե՛ք.
Դանիել 5, Հայտնություն 17.4–6, Սաղմոս 96.5, Կողոսացիս 1.15–17, Հռոմեացիս 1.16–32, Ժողովող 8.11, Հայտնություն 14.8:

> <p>Հիշելու համարը.<p>
> «Եվ Նա է ժամանակները և ժամերը փոխողը, թագավորներ իջեցնողը և թագավորներ դնողը, Նա է տալիս իմաստություն իմաստուններին և հանճար՝ գիտնականներին» (Դանիել 2.21):

Դանիել գրքի 5-րդ գլխում Աստծո Խոսքը մեզ տալիս է ցնցող ու դրամատիկ կերպով ավարտվող մարդկային մեծամտության հզոր օրինակ։ Ճիշտ է, կարելի է վիճել, որ Նաբուգոդոնոսորից երկար ժամանակ պահանջվեց այս դասը քաղելու համար, սակայն գոնե նա քաղեց այդ դասը։ Իսկ նրա թոռ Բաղդասարն այդ դասը չքաղեց։ Տաճարի անոթները պալատական սանձարձակ գինարբուքի ժամանակ օգտագործելով՝ Բաղդասարը պղծեց դրանք։ Սրբապղծման նման քայլը հավասարազոր է ոչ միայն Աստծուն ձեռնոց նետելուն, այլև հենց Իր՝ Աստծո վրա հարձակման։ Ուստի Բաղդասարը լցնում է իր անօրենությունների բաժակը՝ գործելով փոքր եղջյուրին նմանվող ոճով (տե՛ս Դաինել 8), որը հարձակում է գործում Աստծո սրբարանի հիմունքների վրա։ Իշխանությունը Բաղդասարի ձեռքից վերցնելով՝ Աստված ցույց է տալիս, թե ինչ է անելու Իր ժողովրդի թշնամու հետ ժամանակների ամենավերջում։ Դանիել գրքի 5-րդ գլխում պատմվող իրադարձությունները տեղի են ունենում ՔԱ 539թ. հենց այն գիշերը, երբ Բաբելոնն ընկավ Մարա-Պարսկաստանի բանակի հարձակման արդյունքում։ Սրանով և տեղի է ունենում ոսկուց արծաթի անցումը, որը կանխագուշակվել էր Դանիել գրքի 2-րդ գլխում։ Եվ մեկ անգամ ևս պարզ դարձավ, որ Աստված է ղեկավարում աշխարհի գործերը։