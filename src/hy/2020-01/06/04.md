---
title:  Թագուհու մուտքը
date:  04/02/2020
---

`Կարդացե՛ք Դանիել 5.9–12 համարները։ Ի՞նչ է թագուհին ասում Դանիելի մասին, որը թագավորը պետք է իմանար։ Ի՞նչ է վկայում նրա մասին այն փաստը, որ նա չէր հիշում նույնիսկ Դանիելի գոյության մասին։`

Քանի որ խնջույքի սրահում ներկաները խուճապի են մատնվել պատի վրա ի հայտ եկած առեղծվածային գրության պատճառով, ներս է գալիս թագուհին ու ուղղություն ցույց տալիս շփոթահար թագավորին։ Նա վերջինիս հիշեցնում է Դանիելի մասին, ում երազներ մեկնելու և առեղծվածներ լուծելու ունակությունն ի ցույց է դրվել Նաբուգոդոնոսորի ժամանակներում։ Եթե Բաղդասարն այնքան իմաստուն լիներ, որքան իր նախորդը, կիմանար որտեղ փնտրել այս առեղծվածային գրության բացատրությունը։ Թագուհու միջամտությունը տեղին է թվում թագավորին, ով այդ պահին թվում է վերջնականապես շփոթված և չգիտի ինչ անել։ Թագուհու խոսքերը հնչում են որպես Բաղդասարին ուղղված հանդիմանություն, որ վերջինս աչքաթող է արել իր թագավորության միակ անձնավորությանը, ով ունակ է մեկնել առեղծվածային գրությունը։ Թագուհին նաև բանավոր կերպով հակիրճ ներկայացնում է Դանիելին՝ մարգարեն ունի Սուրբ Աստծո Հոգին, լույս, հանճար և աստվածային իմաստություն, գերազանց հոգի, գիտություն, նա կարող է հասկանալ, մեկնել երազներ, հայտնել խրթնաբանություններ և լուծել կնճիռներ, նա մոգերի, հմայողների, քաղդեաների և բախտ նայողների գլխավորն էր Նաբուգոդոնոսորի ժամանակներում (Դանիել 5.11, 12)։

Մենք նորից զարմանում ենք, թե ինչու է Բաղդասարն այսքանից հետո անտեսում Դանիելին։ Համարն այս հարցի ուղիղ պատասխանը չի տալիս, սակայն մենք ենթադրում ենք, որ այդ ժամանակ Դանիելը, ծառայելով թագավորին մինչև վերջինի թագավորության առնվազն երրորդ տարին (Դանիել 8.1, 27), այլևս ակտիվ ծառայության մեջ չէ։ Պատճառներից մեկը կարող է լինել Դանիելի տարիքը։ Նա պետք է որ լիներ մոտ 80 տարեկան, և թագավորը միգուցե ցանկություն հայտնած լիներ փոխարինել ծեր առաջնորդներին երիտասարդ սերնդի ներկայացուցիչներով։ Դանիելին անտեսելու պատճառներից մեկը կարող էր լինել նաև այն, որ թագավորը չէր ցանկանում ենթարկվել Դանիելի Աստծուն։ Սակայն, ինչպիսին էլ որ լինեն պատճառը կամ պատճառները, ապշեցնում է այն փաստը, որ Դանիելի պես նկարագիր ունեցող մեկը կարող էր այդքան շուտ մոռացվել։

`Կարդացե՛ք Հռոմեացիս 1.16–32 համարները։ Ի՞նչ կերպ ենք տեսնում այս տեքստերում ներկայացված սկզբունքները դրսևորվելիս ոչ միայն պատմության ընթացքում, այլև աշխարհում այսօր։`