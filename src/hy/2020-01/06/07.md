---
title:  Հետագա ուսումնասիրության համար
date:  07/02/2020
---

Հին աշխարհի արքունիքում մեծամեծ խնջույքները սովորական երևույթ էին։ Թագավորները սիրում էին կազմակերպել շռայլ ու շքեղ երեկույթներ՝ իրենց մեծությունն ու ինքնավստահությունն ի ցույց դնելու համար։ Թեև կոնկրետ այս խնջույքի բոլոր մանրամասները մեզ հայտնի չեն, մենք գիտենք, որ այն կազմակերպվել էր այն ժամանակ, երբ մարա-պարսկական բանակը կազմ ու պատրաստ էր հարձակվելու Բաբելոնի վրա։ Սակայն եթե դատենք մարդկային տեսանկյունից, անհանգստության ոչ մի առիթ չկար։ Բաբելոնն ուներ ամուր պարիսպներ, շատ տարիների համար կուտակած սննդի պաշար և շատ ջուր, քանի որ Եփրատ գետն անցնում էր քաղաքի սրտով։ Ուստի և Բաղդասար թագավորը խնդիր չի տեսնում խնջույք կազմակերպելու փաստի մեջ այն ժամանակ, երբ թշնամին շրջապատել է քաղաքը։ Նա պատվիրում է կարևոր տոնակատարություն, որը շուտով վերածվում է սանձարձակ գինարբուքի։ Մարդկային ամբարտավանության ինչպիսի՜ հզոր օրինակ, հատկապես երբ այն հակադրվում է Տիրոջ զորությանը։ Դանիելի միջոցով Աստված ասում է թագավորին, որ հակառակ ճշմարտությունը ճանաչելու բոլոր հնարավորությունների, որոնք թագավորն ունեցել է, նա չփառավորեց «այն Աստծուն, որի ձեռքին է քո շունչը, և որինն են քո բոլոր ճանապարհները» (Դանիել 5.23)։

«Ազգերի պատմությունն այսօր էլ խոսում է մեզ հետ: Յուրաքանչյուր ազգ և ամեն անհատ իր համար որոշած տեղ ունի Աստծո մեծ ծրագրում: Այսօր մարդիկ և ազգերը փորձվում են Նրա ձեռքի չափիչով, Ով չի սխալվում: Յուրաքանչյուրն ինքն է ընտրում իր ճակատագիրը, իսկ Աստված կառավարում է բոլորին՝ իրականացնելով իր ծրագրերը»։ Էլեն Ուայթ, Մարգարեներ և թագավորներ, էջ 536։

**Հարցեր քննարկման համար**

`Դասարանում քննարկե՛ք կիրակի օրվա հարցի պատասխանն այն մասին, թե ինչպես են հասարակությունն ու մշակույթը պղծում Աստծո ճշմարտությունը։ Որո՞նք են այդ ճանապարհները, և մենք՝ որպես եկեղեցի և որպես անհատներ, ինչպե՞ս պետք է պատասխանենք այդ պղծություններին։`

`Ի՞նչ է այս պատմությունը սովորեցնում մեզ այն մասին, որ փրկությունը ոչ այնքան նրա մասին է, թե ինչ մենք գիտենք, որքան՝ թե ինչպիսին է մեր արձագանքը մեր իմացածին (տե՛ս Դանիել 5.22):`

`Կարդացե՛ք Դանիել 5.23 համարը։ Ի՞նչ կարևոր հոգևոր սկզբունքներ ենք գտնում այս տեքստում։ Օրինակ՝ ինչպե՞ս է համարը նախազգուշացնում մեզ Աստծո դեմ հանդգնելու մասին։ Կամ ի՞նչ է այն մեզ սովորեցնում Աստծո մասին ոչ միայն որպես Արարիչ, այլև որպես մեր գոյությունը Պահպանող։`

`Նույնիսկ չհասկանալով բառերի իմաստը՝ Բաղդասարը վախեցավ (Դանիել 5.6): Ի՞նչ է սա մեզ ասում այն մասին, թե ինչ է նշանակում ապրել մեղքի զգացումով։`