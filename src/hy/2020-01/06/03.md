---
title:  Անկոչ հյուր
date:  03/02/2020
---

`Կարդացե՛ք Դանիել 5.5–8 համարները։ Ի՞նչ է պատահում, և ինչո՞ւ է թագավորը պատասխանում հենց այդ կերպ։ Ի՞նչ զուգահեռներ կարելի է գտնել այս պատմության և Դանիել 2-րդ գլխի միջև, և ինչո՞ւ է այդ զուգահեռը կարևոր (տե՛ս Սաղմոս 96.5, Կողոսացիս 1.15–17)։`

Ինչպես Նաբուգոդոնոսորն է վարվում իրեն համակած ճգնաժամի դեպքում (Դանիել 2.2, Դանիել 4.7), Բաղդասարը ևս կանչում է մոգերին, քաղդեաներին և բախտ նայողներին՝ բացատրելու առեղծվածային գրությունը։ Եվ որպեսզի ապահովի նրանց բարեխիղճ մոտեցումը հարցին, թագավորը շռայլ պարգևներ է խոստանում՝ (1) ծիրանի հագուստ. այս գույնի հագուստը հին աշխարհում հատուկ էր թագավորական ընտանիքին (Եսթեր 8.15), (2) ոսկե մանյակ, որը բարձր սոցիալական կարգավիճակի նշան էր (Ծննդոց 41.42), և (3) թագավորության մեջ երրորդ իշխանի դիրք։ Վերջին պարգևը հստակ կերպով ներկայացնում է այն ժամանակվա Բաբելոնի պատմական հանգամանքները։ Քանի որ Բաղդասարը երկրորդ կառավարիչն էր և իր հոր՝ Նաբոնիդուսի հետ համակառավարիչ, նա առաջարկում է երրորդ կառավարչի պաշտոնը։ Սակայն ի հեճուկս գայթակղիչ պարգևների՝ իմաստունները ևս մեկ անգամ չեն կարողանում բացատրություն տրամադրել։

Որպես իր բոլոր մեղքերի գագաթնակետ՝ թագավորն այժմ էլ փորձում է իմաստություն գտնել սխալ տեղում։ Բաբելոնի մասնագետները չեն կարողանում բացահայտել գրության նշանակությունը։ Այն գրված է իրենց մայրենի լեզվով՝ արամեերեն (ինչին կանդրադառնանք վաղվա դասում), սակայն նրանք չեն կարողանում հասկանալ բառերի իմաստը։ Սա կարող է հիշեցնել մեզ այն, ինչ Տերը խոսել է Եսայիայի միջոցով. «Եվ պիտի փչանա նրանց իմաստունների իմաստությունը, և հանճարեղների հանճարը պիտի խափանվի» (Եսայիա 29.14)։ Այս համարը մեջբերելուց հետո Պողոս առաքյալն ասում է. «Ո՞ւր է իմաստուն, ո՞ւր է դպիր, ո՞ւր է այս աշխարհի քննող։ Չէ՞ որ Աստված այս աշխարհի իմաստությունը հիմարացրեց։ Ուրեմն որովհետև Աստծո իմաստության մեջ աշխարհն իմաստությունով չճանաչեց Աստծուն, Աստված հաճեց, որ քարոզության հիմարությունով ապրեցնի հավատացյալներին» (Ա Կորնթացիս 1.20, 21)։

Որոշ ճշմարտություններ շատ կարևոր են, որպեսզի թողնվեն, որ մարդիկ ինքնուրույն փորձեն դրանք հասկանալ։ Այդ իսկ պատճառով Աստված Ինքն է մեզ բացահայտում այդ ճշմարտությունները։

`Խորհե՛ք այն մասին, թե ինչ պարգևատրում էր սպասվում, և հաշվի առնելով այն փաստը, թե ինչ էր տեղի ունենալու շուտով, որքա՜ն անարժեք էր իրականում այդ պարգևատրումը։ Ի՞նչ պետք է սա մեզ ասի այն մասին, թե որքան վաղանցիկ են աշխարհի բաները, և ինչո՞ւ մենք պետք է մեր մտքում պահենք հավիտենության հեռանկարն այն ամենում, ինչ անում ենք։`