---
title:  Հաղթանակող Իշխան
date:  12/03/2020
---

Դանիելի գրքում ամենաականավորն այն կերպարն է, ում սկզբում կոչում են «մարդու Որդի» (Դանիել 7.13) կամ «զորաց Իշխան» (Դանիել 8.11)։ Վերջում պարզ է դառնում, որ նրա անունը Միքայել է (Դանիել 10.12), որը նշանակում է «Ո՞վ է ինչպես Աստված»։ Պարսից թագավորի հետ հակամարտության ժամանակ Նա գալիս է Գաբրիելին օգնելու (Դանիել 10.13)։ Հրեշտակն այս երկնային էակին դիմում է որպես «ձեր իշխան Միքայելը» (Դանիել 10.21), այսինքն Աստծո ժողովրդի իշխանը։ Հետագայում Դանիելի գրքում Միքայելը հայտվում է որպես մեկը, ով կանգնում է Աստծո ժողովրդի համար (Դանիել 12.1)։ Հուդա 9-րդ համարից տեղեկանում ենք, որ Միքայելը, ում անունը նաև հրեշտակապետ է, պայքարում է սատանայի դեմ և հարություն տալիս Մովսեսին։ Հայտնություն 12.7 համարը տեղեկացնում է, որ Միքայելը կանգնած է որպես երկնային զորքերի հրամանատար, որը պարտության է մատնում սատանային և նրա ընկած հրեշտակներին։ Ուստի և Միքայելը ոչ այլ ոք է, քան Հիսուս Քրիստոսը։ Քանի որ Պարսից կայսրությունն ունի գերագույն հրամանատար՝ հոգևոր ուժ, որը կանգնած է բանակի հրամանատարի հետևում, Աստծո ժողովուրդը ևս ունի Միաքայելին որպես իրենց Գլխավոր Հրամանատար, Ով գալիս է պայքարելու և հաղթանակ տանելու տիեզերական պատերազմում իրենց փոխարեն։

`Կարդացե՛ք Կողոսացիս 2.15 համարը։ Ինչպե՞ս Հիսուսն իրականացրեց տիեզերական հակամարտության հաղթանակը։`

Երբ մենք բախվում ենք չարի ուժերի հետ, կարող ենք հավատ դրսևորել Հիսուսի՝ մեզ համար Հաղթանակողի նկատմամբ։ Նա պարտության մատնեց սատանային Իր հանրային ծառայության սկզբում։ Իր երկրային կյանքի ընթացքում Նա պարտության մատնեց սատանային անապատում, երբ վերջինս հարձակվել էր Նրա վրա իր փորձություններով, Նա պայքարում է չարքերի դեմ և ազատում մարդկանց խավարի իշխանությունից։ Հիսուսը չարին պարտության է մատնում, նույնիսկ երբ այն թաքնվել էր Պետրոսի հետևում և փորձում էր համոզել Իրեն հետ կանգնել Գողգոթայի ծրագրից։ Աշակերտներին ուղղված Իր վերջին խոսքում Հիսուսը պատմում է Իր վերահաս մահվան մասին որպես ճակատամարտ, որը սատանայի նկատմամբ տարված հաղթանակների գագաթնակետն է լինելու. «Հիմա դատաստան է այս աշխարհի. հիմա այս աշխարհի իշխանը դուրս կգցվի։ Եվ Ես երբ որ բարձրանամ երկրից, ամենքին կքաշեմ Ինձ մոտ» (Հովհաննես 12.31, 32)։

Երբեմն-երբեմն մեր շուրջը նայելով՝ տեսնում ենք, որ իրերի դրությունն իսկապես վատ է։ Բռնությունը, անբարոյականությունը, ապականությունը և հիվանդությունները տիրել են ամբողջ աշխարհը։ Թշնամին, որը միս ու արյունից չէ, բոլոր կողմերից դաժանաբար հարձակվում է մեզ վրա։ Սակայն կարևոր չէ, թե որքան բարդ է մեր առջև ծառացած պայքարը. Հիսուսը պայքարում է մեզ համար և կանգնած է որպես մեր Իշխան և Քահանայապետ երկնային սրբարանում։

`Կարդացե՛ք Հռոմեացիս 8.37–39 համարները։ Ինչպե՞ս կարող ենք հաղթող դառնալու խոստումն իրական փորձառություն դարձնել մեր քրիստոնեական կյանքում։`