---
title:  Ծոմ և աղոթք ևս մեկ անգամ
date:  08/03/2020
---

`Կարդացե՛ք Դանիել 10.1–3 համարները։ Համաձայն այս տեքստերի՝ Դանիելը կրկին ի՞նչ է անում։`

Դանիելը չի թվարկում իր երկարաժամկետ սուգի պատճառները։ Սակայն նման եռանդուն բարեխոսության դրդապատճառն ամենայն հավանականությամբ հրեա ազգի իրավիճակն է, որը Բաբելոնից նոր էր վերադարձել Պաղեստին։

`Կարդացե՛ք Եզրաս 4.1–5 համարները։ Ի՞նչ մարտահրավերների են բախվում հրեաները վերադառնալիս։`

Եզրաս 4.1–5 համարներից մենք գիտենք, որ այդ ժամանակ հրեաները բախվում են խիստ ընդդիմության, երբ տաճարը վերակառուցելու փորձ են անում։ Սամարացիները կեղծ հաղորդումներ են ուղարկում պարսից արքունիք՝ սադրելով թագավորին դադարեցնել վերակառուցման գործը։ Այսպիսի ճգնաժամի դեմ-հանդիման՝ Դանիելը երեք շաբաթ աղոթում է Աստծուն, որպեսզի վերջինս ազդի Կյուրոսի սրտի վրա թույլ տալ շարունակել վերակառուցման աշխատանքները։

Այդ ժամանակ Դանիելը հավանաբար մոտավորապես իննսուն տարեկան էր։ Նա չի մտածում իր մասին, այլ մտածում է իր ժողովրդի և այն մարտահրավերների մասին, որոնց բախվում է ժողովուրդը։ Եվ նա շարունակ աղոթք է անում ամբողջ երեք շաբաթ, մինչև Աստծուց որևէ պատասխան կստանար։ Այս ժամանակի ընթացքում մարգարեն շատ համեստ սննդակարգի է հետևում՝ ձեռնպահ է մնում տարատեսակ ուտեստներից ու նաև բնավ չի օծվում։ Նա բացարձակապես չի անհանգստանում իր հարմարավետության և տեսքի մասին, այլ խորապես անհանգստացած է իր եղբայր հրեաների բարեկեցության մասին իրենից հազարավոր կիլոմետրեր հեռու գտնվող Երուսաղեմում։

Երբ նայում ենք Դանիելի աղոթքի կյանքին, որոշ թանկագին դասեր ենք քաղում։ Առաջին, անհրաժեշտ է հարատևել աղոթքում, նույնիսկ եթե մեր աղոթքներն անմիջապես պատասխան չեն ստանում։ Երկրորդ, անհրաժեշտ է ժամանակ տրամադրել ուրիշների համար աղոթելուն։ Բարեխոսական աղոթքի մեջ յուրահատուկ ինչ-որ բան կա։ Հիշե՛ք, որ «Եհովան հետ դարձրեց Հոբի գերությունը, երբ որ նա իր ընկերների համար աղոթեց» (Հոբ 42.10): Երրորդ, աղոթքը դրդում է Աստծուն անել ինչ-որ կոնկրոտ և իրական քայլ։ Ուստի, եկե՛ք միշտ աղոթենք, բոլոր տեսակի աղոթքները հղենք առ Աստված։ Կանգնելով երես առ երես անտանելի փորձություններին, մեծ խնդիրներին և ճնշող մարտահրավերներին՝ եկե՛ք մեր բեռներն աղոթքով ներկայացնենք Աստծուն (Եփեսացիս 6.18)։

`Կարդացե՛ք Դանիել 10.12 համարը։ Ի՞նչ է սա մեզ ասում այն մասին, որ աղոթքն ավելի շուտ օբյեկտիվ փորձառություն է, որը դրդում է Աստծուն անել ինչ-որ բան, քան սուբյեկտիվ փորձառություն, որն ստիպում է մեզ լավ տրամադրվել Աստծո նկատմամբ։`