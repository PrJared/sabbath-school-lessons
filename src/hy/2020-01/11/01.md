---
title:  Ճակատամարտից հաղթանակ
date:  07/03/2020
---

> <p>Այս շաբաթվա ուսումնասիրության համար կարդացե՛ք.<p>
> Եփեսացիս 6.12, Դանիել 10, Եզրաս 4.1–5, Հեսու 5.13–15, Հայտնություն 1.12–18, Կողոսացիս 2.15, Հռոմեացիս 8.37–39։

### Հիշելու համարը.
«Մի՛ վախեցիր, ո՛վ ցանկալի մարդ, խաղաղություն քեզ, զորացիր, զորացիր» (Դանիել 10.19):

Դանիել 10-րդ գլուխը ներկայացնում է մարգարեի եզրափակիչ տեսիլքը, որը շարունակվում է նաև 11-րդ և 12-րդ գլուխներում։ Հենց սկզբում մենք տեղեկանում ենք, որ տեսիլքը «մեծ զորքի» (անգլերեն թարգմանությամբ՝ հակամարտություն) մասին է (Դանիել 10.1)։ Մինչ Դանիել 11-րդ գլուխը որոշակի մանրամասներ է բացահայտում այս հակամարտության մասին, Դանիել 10-րդ գլուխը ցույց է տալիս դրա հոգևոր ծավալը և բացահայտում, որ երկրային ճակատամարտերի տեսարանների հետևում մոլեգնում է տիեզերական մասշտաբների հոգևոր հակամարտություն։ Այս գլուխն ուսումնասիրելիս մենք պետք է տեսնենք, որ երբ աղոթում ենք, ներքաշվում ենք տիեզերական հակամարտության մեջ, որը շատ խորը հետևանքներ է ունենում։ Սակայն մենք մենակ չենք մեր պայքարում. Հիսուսը ներգրավված է սատանայի դեմ այս պայքարում մեր փոխարեն։ Անհրաժեշտ է գիտակցել, որ վերջնական պայքարը, որում ներգրավված ենք, երկրի վրա մարդկանց ուժերի դեմ չէ, այլ խավարի ուժերի դեմ։

Ինչպես Պողոս առաքյալն է ասում Դանիելից դարեր անց. «Որովհետև մեր պատերազմն արյունի և մարմնի հետ չէ, այլ իշխանությունների և պետությունների հետ, այս աշխարհի խավարի աշխարհակալների հետ, այն չար հոգիների հետ, որ երկնավորների մեջ են» (Եփեսացիս 6.12)։ Ի վերջո, այս հակամարտության մեջ մեր հաջողությունը կախված է Հիսուս Քրիստոսից, Ով Միակն է, որ խաչի վրա պարտության մատնեց սատանային։