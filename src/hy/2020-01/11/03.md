---
title:  Իշխանի մասին տեսիլքը
date:  09/03/2020
---

`Կարդացե՛ք Դանիել 10.4–9 համարները։ Ի՞նչ է պատահում Դանիելի հետ այստեղ։`

Երբ Դանիելը նկարագրում է իր փորձառությունը, մենք դժվար թե կարողանանք պատկերացնել այն ամենի փառահեղ շքեղությունը, ինչը նա տեսնում է։ Այն մարդը (Դանիել 10.5, 6) հիշեցնում է երկնային դատաստանի տեսարանում նկարագրված «մարդու Որդուն» (Դանիել 7.13)։ Կտավից պատրաստված նրա հագուստը հիշեցնում է քահանայական հանդերձները (Ղևտացոց 16.4), տեսանկյուն, որն այս հերոսին կապում է երկնային սրբարանի կապակցությամբ նկարագրվող «զորաց Իշխանին» (Դանիել 8)։ Ոսկին ևս կապվում է քահանայական գերարտոնության հետ որպես թագավորական արժանապատվության նշան։ Եվ վերջապես, այս կերպարը կայծակին, կրակի բոցերին, պղնձին ու բարձր ձայներին նմանեցնելը ցույց է տալիս նրա գերբնական էակ լինելը։ Նա մեկն է, ով օժտված է քահանայական, արքայական և ռազմական հատկանիշներով։ Այս էակը նաև հետաքրքիր նմանություններ է ցուցաբերում այն երկնային էակի հետ, ով հայտնվում է Հեսուին Երիքովի ճակատամարտից կարճ ժամանակ անց (Հեսու 5.13, 14)։ Տեսիլքում Հեսուն տեսնում է «Տիրոջ զորավարին»։ Հետաքրքրական է, որ «զորավար» թարգմանված է հրեերեն (սար) բառը. այստեղ օգտագործվում է միևնույն բառը և թարգմանված է որպես «իշխան», որը վերաբերում է Միքայելին Դանիելի 10.21 համարում։ Բայց ավելի նման զուգահեռ է ի հայտ գալիս Դանիելի ու Հովհաննեսի միջև։

`Ի՞նչ նմանություններ ենք գտնում Դանիել 10-րդ գլխում ներկայացված Աստծո մասին Դանիելի տեսիլքի և Հեսու 5.13–15 և Հայտնություն 1.12–18 համարներում ներկայացված տեսիլքների միջև։`

Ըստ Դանիելի՝ իր հետ եղողները վախենում և փախչում են, իսկ ինքն ուժասպառ է լինում և երեսնիվայր ընկնում գետնին։ Նա պարզապես չի դիմանում Աստծո ներկայության հայտնությանը։ Այդուհանդերձ, ինչ վախեր էլ որ նրան պարուրեն, Դանիելի տեսիլքը ցույց է տալիս, որ Աստված է վերահսկում պատմությունը։ Եվ իսկապես, հետևելով տեսիլքի զարգացմանը՝ մենք կտեսնենք, որ Աստված Դանիելին տրամադրում է մարդկության պատմության ուրվագիծը մարգարեի ժամանակներից մինչև Աստծո արքայության հաստատումը (Դանիել 11-րդ և 12-րդ գլուխներ)։

`Եթե Աստված կարող է վերահսկել մարդկային պատմությունը, ինչը շարունակաբար տեսնում ենք Դանիելի գրքում, ի՞նչ կարող է Նա անել մեր անհատական կյանքի համար։`