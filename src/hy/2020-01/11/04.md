---
title:  Հրեշտակի հպումը
date:  10/03/2020
---

`Կարդացե՛ք Դանիել 10.10–19 համարները։ Ի՞նչ է պատահում ամեն անգամ, երբ հրեշտակը դիպչում է Դանիելին։`

Ճնշված աստվածային լույսի ճառագայթումից՝ մարգարեն ընկնում է։ Հետո հայտնվում է մի հրեշտակ, ով դիպչում է նրան ու մխիթարում։ Պատմությունը կարդալիս ուշադրությո՛ւն դարձրեք, որ հրեշտակը Դանիելին դիպչում է երեք անգամ։

Առաջին հպումը մարգարեին ուժ է տալիս ոտքի կանգնել և լսել երկնքից եկող մխիթարության խոսքերը. «Մի՛ վախեցիր, ո՛վ Դանիել, որովհետև այն առաջին օրից, որ սիրտ տվիր հասկանալու և քո անձը խոնարհեցնելու քո Աստծո առաջ, քո խոսքերը լսվելու են, և ես եկա քո խոսքերի համար» (Դանիել 10.12)։ Դանիելի աղոթքը հուզեց ողջ երկինքը։ Մեզ համար սա հավաստիացում է, որ Աստված լսում է մեր աղոթքները, ինչը մեծագույն մխիթարություն է փորձության ժամին։

Երկրորդ հպումը Դանիելին խոսելու ունակություն է տալիս։ Մարգարեն հեղում է իր խոսքերը Տիրոջ առաջ՝ արտահայտելով իր վախերն ու հույզերը. «Ով Տեր իմ, այս տեսիլքով հետ դարձան դեպի ինձ իմ ցավերը, և ես էլ ուժ չունեցա։ Եվ ինչպե՞ս պիտի կարողանա այս իմ Տիրոջ ծառան խոսել այս իմ Տիրոջ հետ, որովհետև ինձանում հիմիկվանից ուժ չկա, և ինձանում շունչ չմնաց» (Դանիել 10.16, 17)։ Այսպիսով, Աստված ոչ միայն խոսում է մեզ հետ, այլև կամենում է, որ մենք բացենք մեր բերանը և ասենք Նրան մեր զգացմունքների, կարիքների ու ձգտումների մասին։

Երրորդ հպումը նրան ուժ է տալիս։ Երբ Դանիելը գիտակցում է իր վիճակը, հրեշտակը դիպչում է նրան ու մխիթարում նրան Աստծո խաղաղությամբ. «Մի՛ վախեցիր, ո՛վ ցանկալի մարդ, խաղաղություն քեզ, զորացի՛ր, զորացի՛ր» (Դանիել 10.19)։ Հիշե՛ք, որ հրեշտակն ուղարկվել է Դանիելին ի պատասխան վերջինիս աղոթքի, որպեսզի նրան հասկացողություն և իմացություն տա։ Այլ խոսքերով, 11-րդ գլխում հետևող տեսիլքը կլինի այն մեկը, որը միտված է խրախուսել Դանիելին ի պատասխան նրա սգի ու Երուսաղեմի ներկա վիճակի մասին մտահոգության։ Երբ Աստված մեր կողքին է, մենք կարող ենք խաղաղություն ունենալ նաև այն ժամանակ, երբ փորձության մեջ ենք։ Նրա սիրող հպումը ունակ է դարձնում մեզ հույսով նայել ապագային։

`«Առօրյա կյանքի արահետներում երկինքը կարող է շատ մոտ լինել մեզ»։ Էլեն Ուայթ, Դարերի փափագը, էջ 48։ Որքա՞ն հաճախ եք խորհում այն մասին, թե երկինքն ու երկիրն ինչքան մոտ են իրար։ Ինչպե՞ս կփոխվի ձեր կյանքը, եթե այս ճշմարտությունը մշտապես վառ պահեք ձեր սրտում և մտքում։`