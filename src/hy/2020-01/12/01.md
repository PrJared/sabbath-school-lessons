---
title:  Հյուսիսից ու հարավից դեպի գեղեցիկ երկիր
date:  14/03/2020
---

> <p>Այս շաբաթվա ուսումնասիրության համար կարդացե՛ք.<p>
> Դանիել 11, Դանիել 8.3–8, 20–22, Եսայիա 46.9, 10, Դանիել 8.9, 23, Մատթեոս 27.33–50:

### Հիշելու համարը.
«Եվ իմաստուններից ոմանք պիտի ընկնեն, որ նրանց կրակով փորձի և մաքրի և սպիտակացնի մինչև վերջի ժամանակը, որովհետև դեռ մինչև որոշ ժամանակն է» (Դանիել 11.35):

Այս բարդ գլխի ուսումնասիրությունն սկսելուն պես հենց սկզբից անհրաժեշտ է անդրադառնալ մի քանի կետերի։ Առաջին, Դանիել 11-րդ գլուխն ընդհանուր առմամբ զուգահեռ է Դանիելի գրքում ներկայացված մյուս մարգարեական ուրվագծերին։ Ինչպես ցույց է տրվում 2-րդ, 7-րդ, 8-րդ և 9-րդ գլուխներում, մարգարեական լուրը տարածվում է մարգարեի օերից մինչև ժամանակների վերջը։ Երկրորդ, առաջ է գալիս համաշխարհային գերտերությունների հերթականություն, իշխանություններ, որոնք հաճախ ճնշել են Աստծո ժողովրդին։ Երրորդ, յուրաքանչյուր մարգարեական ուրվագծի գագաթնակետը երջանիկ ավարտն է։ Դանիել 2-րդ գլխում քարը կործանում է արձանը, 7-րդ գլխում մարդու Որդին ստանում է թագավորությունը, իսկ 8-րդ և 9-րդ գլուխներում երկնային սրբարանն արդարանում է Մեսիայի աշխատանքի շնորհիվ։

Դանիել 11-րդ գլուխը հետևում է երեք հիմնական կետերի։ Առաջին, այն սկսվում է պարսից թագավորներով և քննարկում է նրանց ճակատագիրը վերջին ժամանակներում, երբ հյուսիսի թագավորը հարձակվում է Աստծո սուրբ սարի վրա։ Երկրորդ, նկարագրվում է հյուսիսի թագավորի ու հարավի թագավորի միջև տեղի ունեցող ճակատամարտերի հերթականությունը, և թե ինչպես են դրանք ազդում Աստծո ժողովրդի վրա։ Երրորդ, այն եզրափակվում է երջանիկ ավարտով, քանի որ հյուսիսի թագավորին վրա է հասնում վախճանը «փառավոր սուրբ սարի» կողմից (Դանիել 11.45): Նման դրական եզրափակումն ազդարարում է չարի վերջը և Աստծո հավիտենական թագավորության հաստատումը։