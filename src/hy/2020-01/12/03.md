---
title:  Մարգարեություններ Սիրիայի ու Եգիպտոսի մասին
date:  16/03/2020
---

`Կարդացե՛ք Դանիել 11.5–14 համարները։ Ի՞նչ է բացահայտվում այստեղ։`

Ալեքսանդր Մեծի մահից հետո հսկայական Հունական կայսրությունը բաժանվեց նրա չորս հրամանատարների միջև։ Նրանցից երկուսը՝ Սելևկոսը Սիրիայում (հյուսիս) և Պտղոմեոսը Եգիպտոսում (հարավ) կարողացան հիմնել դինաստիաներ, որոնք հետագայում պետք է պայքարեին միմյանց դեմ երկրում գերիշխանություն հաստատելու համար։

Աստվածաշունչն ուսումնասիրող շատ մարդիկ Դանիել 11.5–14 համարներում կանխատեսված պատերազմները հյուսիսի թագավորի ու հարավի թագավորի միջև համարում են որպես այս երկու դինաստիաների միջև ընթացող բազում ճակատամարտեր։ Մարգարեության համաձայն՝ այս երկու դինաստիաները ամուսնությամբ միավորելու փորձ է արվելու, սակայն այդ դաշինքը կարճ կյանք է ունենալու (Դանիել 11.6): Պատմական աղբյուրներից տեղեկանում ենք, որ Սելևկոս Ա-ի թոռ Անտիոքուս Բ Թեոսը (ՔԱ 261–246թթ.) ամուսնանում է Եգիպտոսի թագավոր Պտղոմեոս Բ Եղբայրասերի դստեր՝ Բերենիկեի հետ։ Այդուհանդերձ, այդ դաշինքը երկար չտևեց, և հակամարտությունը, որն ուղղակիորեն ներգրավել էր Աստծո ժողովրդին, շուտով վերսկսվեց։ Ուստի Դանիել 11-րդ գլուխը ներկայացնում է որոշ կարևոր իրադարձություններ, որոնք առնչվում են Աստծո ժողովրդի կյանքի հետ այն դարերի ընթացքում, երբ Դանիել մարգարեն վաղուց ի վեր լքած կլինի պատմության բեմը։

Եվ կրկին, կարող ենք հարց տալ, թե ինչու է Տերը նախօրոք բացահայտում աշխարհի այդ մասում գերիշխանության համար պայքարող թագավորությունների պատերազմների մասին այս բոլոր մանրամասները։ Պատճառը պարզ է. այս պատերազմներն անդրադառնում են Աստծո ժողովրդի վրա։ Ուստի Տերը նախօրոք հայտարարում է այն բազմաթիվ մարտահրավերների մասին, որոնց Իր ժողովուրդը պետք է բախվի գալիք տարիներին։ Նաև, Աստված պատմության Տերն է, և երբ համեմատում ենք մարգարեական արձանագրությունը պատմական իրադարձությունների հետ, կարող ենք նորից տեսնել, որ մարգարեական խոսքն ի կատար է ածվել ճիշտ կանխատեսվածի պես։ Աստված, Ով կանխատեսում է իրար դեմ պայքարող այն հելլենիստական թագավորություների փոփոխությունները, այն Աստվածն է, Ով գիտի ապագան։ Նա արժանի է մեր վստահությանն ու հավատին։ Նա մեծ Աստված է, ոչ թե մարդու երևակայությամբ պատրաստված կուռք։ Նա ոչ միայն ուղղորդում է պատմական անցքերի ընթացքը, այլև կարող է ուղղորդել մեր կյանքի ընթացքը, եթե մենք Նրան դա թույլ տանք։

`Կարդացե՛ք Եսայիա 46.9, 10 համարները։ Որքա՞ն շատ հիմնաքարային քրիստոնեական աստվածաբանություն կա այս երկու համարներում, և ի՞նչ մեծ հույս մենք կարող ենք քաղել դրանցից։ Խորհե՛ք այն մասին, թե որքան սարսափազդու համար կլիներ տասներորդ համարը, եթե Աստված լիներ ոչ թե բարի ու սիրող, այլ քինախնդիր ու ստոր։`