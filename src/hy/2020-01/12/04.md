---
title:  Հռոմը և Ուխտի Իշխանը
date:  17/03/2020
---

`Կարդացե՛ք Դանիել 11.16–28 համարները։ Թեև տեքստը բարդ է, ի՞նչ պատկերներ կարող եք գտնել, որոնք Դանիելի գրքում հանդիպում են նաև այլ տեղերում։`

Իշխանության անցումը հելլենիստական թագավորներից հեթանոսական Հռոմին կարծես թե նկարագրված է Դանիել 11.16 համարում. «Եվ նրա դեմ եկողը պիտի իր հաճության պես անի, և կանգնող չի լինի նրա առաջ։ Եվ նա պիտի կանգնի փառավոր երկրում, և նա պիտի փչանա նրա ձեռով»։ Փառավոր երկիրը Երուսաղեմն է, այն տարածաշրջանը, որտեղ հին Իսրայելն էր, և այն նոր իշխանությունը, որը յուրացնում է այդ տարածքը, հեթանոսական Հռոմն է։ Նույն իրադարձությունը նաև ներկայացված է փոքր եղջյուրի հորիզոնական տարածմամբ, որը հասնում է Փառավոր երկիր (Դանիել 8.9)։ Ուստի պարզ է, որ աշխարհին տիրած իշխանությունն այս պահին հեթանոսական Հռոմն է։

Աստվածաշնչյան տեքստերից ստացվող հավելյալ հուշումները հաստատում են այս գաղափարը։ Օրինակ՝ «հարկապահանջին ուղարկողը» պետք է որ վերաբերի Օկտավիանոս Օգոստոս կայսրին։ Նրա կառավարության ժամանակ է ծնվում Հիսուսը, և Մարիամն ու Հովսեփը ճանապարհվում են Բեթղեհեմ մարդահամարի համար (Դանիել 11.20): Ինչպես նաև, համաձայն մարգարեության, այս ղեկավարին կհաջորդի «անարգ մեկը» (Դանիել 11. 21): Ինչպես ցույց է տալիս պատմությունը, Օկտավիանոս Օգոստոսին հաջորդեց Տիբերիոսը՝ առաջինի որդեգիր որդին։ Տիբերիոսը պատմությանը հայտնի է որպես տարօրինակ և ստոր մարդ։

Ամենակարևորը, համաձայն աստվածաշնչյան համարի՝ Տիբերիոսի օրոք է, որ «ուխտի իշխանը» պետք է ջարդվի (Դանիել 11.22): Սա պարզորոշ կերպով վերաբերում է Քրիստոսի խաչելությանը, Ով նաև անվանվում է «Մեսիա իշխան» (Դանիել 9.25, տե՛ս նաև Մատթեոս 27.33–50), քանի որ Նա մահապատժի է ենթարկվում Տիբերիոսի կառավարման օրոք։ Որպես «ուխտի իշխան» Հիսուսի մասին հղումն այստեղ հզոր ցուցիչ է, որն օգնում է ցույց տալ պատմական իրադարձությունների հոսքը՝ կրկին ընթերցողին տալով Աստծո զարմանահրաշ կանխատեսության վկայություններ։ Աստված ճիշտ է եղել այն ամենում, ինչ արդեն տեսել ենք այս մարգարեություններում, ուստի մենք կարող ենք վստահել Նրան և հավատալ ապագայի մասին Նրա բոլոր կանխատեսումներին։

`Թերևս, բոլոր քաղաքական ու պատմական իրադարձությունների մեջ Նազովրեցի Հիսուսը՝ «ուխտի Իշխանը», բացահայտված է համարներում։ Ինչպե՞ս է սա օգնում մեզ ցույց տալ, որ ի հեճուկս բոլոր հեղաշրջումների ու քաղաքական ինտրիգների, Հիսուսը մնում է Սուրբ Գրքի կենտրոնը։`