---
title:  Մարգարեություններ Պարսկաստանի ու Հունաստանի մասին
date:  15/03/2020
---

`Կարդացե՛ք Դանիել 11.1–4 համարները։ Ի՞նչ ենք տեսնում այստեղ, ինչը մեզ հիշեցնում է նախկին որոշ մարգարեությունների մասին, որոնք տեսել ենք Դանիելի գրքում։`

Գաբրիելը Դանիելին ասում է, որ դեռ երեք պարսից թագավոր էլ պիտի վեր կենան։ Նրանց կհաջորդի չորրորդ թագավորը, որը բոլորից հարուստ պետք է լինի և պետք է բոլորին գրգռի Հունաստանի դեմ։ Կյուրոսից հետո Պարսկաստանի վրա գերիշխանություն են տարածում երեք իրար հաջորդող թագավորներ՝ Կամբիզը (ՔԱ 530–522թթ.), Ինքնակոչ Սմերդիսը (ՔԱ 522 թ.) և Դարեհ Ա-ն (ՔԱ 522–486 թթ.)։ Չորրորդ թագավորը Քսերքսեսն է, ով Եսթերի գրքում հայտնի է որպես Ասվերոս։ Նա շատ հարուստ է (Եսթեր 1.1–7) և իր տրամադրության տակ ունի մի մեծ բանակ Հունաստանը նվաճելու համար, ինչպես և կանխատեսվել է մարգարեության մեջ։ Սակայն ի հեճուկս իր զորության՝ նա պարտության է մատնվում փոքրաթիվ հույն արի զինվորների կողմից։

Դժվար չէ ճանաչել Ալեքսանդր Մակեդոնացուն Դանիել 11.3 համարի զորավոր թագավորի կերպարում, ով դառնում է հին աշխարհի բացարձակ միապետը։ Նա մահանում է 32 տարեկանում առանց ժառանգ թողնելու, ով կղեկավարեր կայսրությունը։ Այդ իսկ պատճառով թագավորությունը բաժանվում է նրա չորս հրամանատարների միջև՝ Սիրիային և Միջագետքին տիրում է Սելևկոսը, Եգիպտոսին՝ Պտղոմեոսը, Թրակիային և Փոքր Ասիայի որոշ մասին՝ Լիսիմաքոսը և Մակեդոնիային և Հունաստանին՝ Կասսանդրոսը։

`Համեմատե՛ք Դանիել 11.2–4 համարները Դանիել 8.3–8, 20–22 համարների հետ։ Ինչպե՞ս են այս տեքստերը միասին օգնում նույնականացնել Ալեքսանդր Մակեդոնացուն որպես այստեղ ներկայացված իշխանություն։`

Ի՞նչ կարող ենք սովորել անունների, թվականների, վայրերի ու պատմական իրադարձությունների այս ընտրանուց։ Առաջին, մենք տեղեկանում ենք, որ մարգարեությունն իրականացել է ճիշտ այնպես, ինչպես կանխատեսել էր աստվածային լրաբերը։ Աստծո Խոսքը ԵՐԲԵՔ չի սխալվում։ Երկրորդ, Աստված է պատմության Տերը։ Կարող է թվալ, թե քաղաքական ուժերի, առաջնորդների և թագավորությունների հաջորդականությունը կայսրերի, բռնապետների և տարբեր շերտերի քաղաքական գործիչների փառասիրության արդյունք է: Սակայն Աստվածաշունչն ասում է, որ Աստված վերահսկում է ամեն ինչ և կշարժի պատմության անիվը՝ համաձայն Իր աստվածային նպատակի, որն ի վերջո տանելու է չարի ոչնչացմանը և Աստծո հավիտենական թագավորության հաստատմանը։