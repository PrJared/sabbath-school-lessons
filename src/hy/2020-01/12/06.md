---
title:  Վերջին իրադարձությունները
date:  19/03/2020
---

`Կարդացե՛ք Դանիել 11.40–45 համարները։ Ի՞նչ է կատարվում այստեղ։`

Հետևյալ արտահայտություններն օգնում են մեզ հասկանալ այս տեքստը՝

Վերջի ժամանակ։ «Վերջի ժամանակ» արտահայտությունն ի հայտ է գալիս միայն Դանիելի գրքում (Դանիել 8.17, Դանիել 11.35, 40, Դանիել 12.4, 9)։ Դանիելի մարգարեությունների ուսումնասիրությունը ցույց է տալիս, որ վերջի ժամանակը տարածվում է 1798թ. պապականության անկումից մինչև մեռելների հարությունը (Դանիել 12.2)։

Հյուսիսի թագավոր։ Այս անվանումը նախ և առաջ աշխարհագրական տեսանկյունից մատնանշում է Սելևկոսի դինաստիան, սակայն այն վերաբերում է նաև հեթանոսական, հետո արդեն՝ պապական Հռոմին։ Որպես այդպիսին այն չի նկարագրում աշխարհագրական տեղադրություն, այլ նկարագրում է Աստծո ժոովրդի հոգևոր թշնամուն։ Բացի այդ, անհրաժեշտ է նաև ուշադրություն դարձնել, որ հյուսիսի թագավորը ներկայացնում է ճշմարիտ Աստծո կեղծումը, Ով Աստվածաշնչում խորհրդանշական կերպով նույնացվում է հյուսիսի հետ (Եսայիա 14.13):

Հարավի թագավոր։ Այս անվանումը նախ և առաջ մատնանշում է Պտղոմեոսի դինաստիան Եգիպտոսում՝ Սուրբ Երկրի հարավում։ Սակայն ինչպես բացահայտում է մարգարեությունը, այն ստանում է աստվածաբանական նշանակություն և որոշ գիտնականների կողմից նույնացվում է աթեիզմի հետ։ Ինչպես ասում է Էլեն Ուայթը՝ մեկնաբանելով Հայտնություն 11.8 համարի Եգիպտոսի հղումը. «Սա աթեիզմն է»։ Մեծ պայքար, էջ 269։

Փառավոր սուրբ սարը։ Հին Կտակարանի ժամանակներում այս արտահայտությունը վերաբերում էր Սիոնին՝ Իսրայելի մայրաքաղաքին ու սրտին, որն իր աշխարհագրական դիրքով Խոստացված երկրում էր։ Խաչելությունից հետո Աստծո ժողովուրդն այլևս աշխարհագրական կամ էթնիկ բնութագրերով չի տարանջատվում։ Ուստի սուրբ սարը պետք է որ ամբողջ աշխարհում սփռված Աստծո ժողովրդի խորհրդանշական նկարագրությունը լինի։

Ուստի, միգուցե մենք կարող ենք իրադարձությունները վերծանել հետևյալ կերպ՝

(1) Հարավի թագավորը հարձակվում է հյուսիսի թագավորի վրա. ֆրանսիական հեղափոխությունը փորձեց ոչնչացնել կրոնը և պարտության մատնել պապականությունը, սակայն չհաջողեց։ (2) Հյուսիսի թագավորը հարձակվում և պարտության է մատնում հարավի թագավորին. կրոնական ուժերը պապականության և դրա դաշնակիցների գլխավորությամբ ի վերջո հաղթանակ կտանեն աթեիզմի ուժերի նկատմամբ և դաշինք կկազմեն պարտված թշնամու հետ։ (3) Եդովմը, Մովաբը և Ամմոնի ականավոր մարդիկ փախուստի կդիմեն. այն մարդկանցից ոմանք, ովքեր չեն համարվում Աստծո ճշմարիտ մարդիկ, վերջին պահին կմիանան հոտին։ (4) Հյուսիսի թագավորը պատրաստվում է հարձակվել սուրբ սարի վրա, սակայն վրա է հասնում նրա վախճանը. չարի ուժերը կործանվում են, և Աստծո արքայությունը հաստատվում է։

`Ինչպե՞ս կարող ենք մխիթարություն քաղել՝ իմանալով, որ վերջում Աստված և Նրա ժողովուրդը հաղթանակ է տանելու։`