---
title:  Հաջորդ իշխանությունը
date:  18/03/2020
---

`Կարդացե՛ք Դանիել 11.29–39 համարները։ Ո՞րն է այն իշխանությունը, որը բարձրանում է հեթանոսական Հռոմից հետո։`

Դանիել 11.29–39 համարները նկարագրում են իշխանության նոր համակարգ։ Թեև այս համակարգը շարունակվում է հեթանոսկան Հռոմեական կայսրությունից և ժառանգում է որոշ բնութագրեր իր նախորդից, միևնույն ժամանակ այն ասես որոշ տեսանկյուններով տարբերվում է նախորդից։ Աստվածաշնչյան տեքստն ասում է, որ այն «առաջինի և վերջինի նման չի լինի» (Դանիել 11.29): Շարունակելով ուսումնասիրությունը՝ մենք բացահայտում ենք, որ այն գործում է որպես կրոնական իշխանություն, որն իր հարձակումներն ուղղում է հիմնականում Աստծո և Նրա ժողովրդի վրա։ Եկե՛ք դիտարկենք այս թագավորի կողմից իրականացված մի քանի գործեր։

Առաջին, նա պիտի «բարկանա սուրբ ուխտի դեմ» (Դանիել 11. 30): Սա պետք է որ նկատի ունենա Աստծո՝ փրկության ուխտը, որին այս թագավորն ընդդիմանում է։

Երկրորդ, այս թագավորը կստեղծի ուժեր, որոնք պիտի «պղծեն սրբարանը» և հեռացնեն «մշտնջենական զոհը» (Դանիել 11.31): Դանիել 8-րդ գլխում մենք նկատեցինք, որ փոքր եղջյուրը կործանեց Աստծո «սրբարանի» բնակարանը և վեր առավ «մշտնջենականը» (Դանիել 8.11): Սա պետք է հասկացվի որպես հոգևոր հարձակում երկնային սրբարանում Աստծո ծառայության դեմ։

Երրորդ, որպես սրբարանի վրա այս հարձակման հետևանք՝ այս իշխանությունը դնում է «ավերածի պղծություն» Աստծո տաճարում։ «Ավերող ամբարշտություն» զուգահեռ արտահայտությունը մատնանշում է փոքր եղջյուրի հավատուրացության և ապստամբության գործերը (Դանիել 8.13):

Չորրորդ, այս իշխանությունը հալածում է Աստծո ժողովրդին. «Իմաստուններից ոմանք պիտի ընկնեն, որ նրանց կրակով փորձի և մաքրի և սպիտակացնի մինչև վերջի ժամանակը» (Դանիել 11.35): Սա մեզ հիշեցնում է փոքր եղջյուրի մասին, որը որոշ զորքեր և աստղեր ներքև գցեց և ոտնակոխ արեց նրանց (Դանիել 8.10, համեմատե՛ք Դանիել 7.25 հետ)։

Հինգերորդ, այս թագավորն «իրեն բարձրացնելու և մեծացնելու է ամեն աստվածությունից վեր, և աստվածների Աստծո դեմ ահռելի բաներ է ասելու» (Դանիել 11.36): Զարմանալի չէ, որ փոքր եղջյուրը ևս խոսում է «մեծ մեծ բաներ» (Դանիել 7.8), նույնիսկ Աստծո դեմ (Դանիել 7.25)։

`Կարող են նշվել այլ նմանություններ ևս, սակայն հաշվի առնելով, թե ինչ ենք մենք կարդում Դանիել 7-րդ և 8-րդ գլխում, ո՞վ է այս իշխանությունը, և ինչո՞ւ է մեզ համար այդքան կարևոր, հակառակ հասարակական ճնշումների, ամուր մնալ և չփոխել մեր կարծիքն այդ իշխանության մեր նույնականացման հարցում։`