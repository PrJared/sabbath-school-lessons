---
title:  Դավադրություն Դանիելի դեմ
date:  10/02/2020
---

`Կարդացե՛ք Դանիել 6.6–9 համարները։ Ի՞նչ է թաքնված այս հրամանի հետևում։ Ինչպե՞ս են դավադիրներն օգտվում թագավորի սնափառությունից։`

Դարեհը կարող է անլուրջ թվալ, երբ արձակում է մի հրաման, որը շուտով ցանկանում է ուժը կորցրած ճանաչել։ Նա ընկնում է պաշտոնյաների պատրաստած ծուղակը, ովքեր այնքան խելացի են, որ խաղում են վերջերս կառուցված թագավորության քաղաքական հանգամանքների հետ։ Դարեհն ապակենտրոնացրել էր կառավարությունն ու ստեղծել 120 սատրապություններ՝ կառավարումն ավելի արդյունավետ դարձնելու համար։ Սակայն նման գործողությունը երկարաժամկետ հեռանկարում ենթադրում է որոշակի ռիսկեր: Ազդեցիկ կառավարիչը կարող է հեշտությամբ ապստամբություն հարուցել և բաժանվել թագավորությունից։ Ուստի այն օրենքը, որն ստիպում է բոլորին երեսուն օր շարունակ միայն թագավորից բան խնդրել, թվում է թագավորի նկատմամբ հավատարմություն ապահովելու և ցանկացած խռովություն կանխելու լավ ռազմավարություն։ Սակայն պաշտոնյաները թագավորի առաջ ստում են՝ ասելով, թե այդ առաջարկության գաղափարն աջակցություն ունի «բոլոր» հրամանատարների, նախարարների, կուսակալների, խորհրդականների և կառավարիչների կողմից. սա ակնհայտ սխալ էր, քանի որ Դանիելը ներառված չէր այս ցուցակում։ Բացի այդ, աստծո նման վերաբերմունք ստանալը կարող էր գրավիչ թվալ թագավորին։

Ոչ մի ապացույց չկա, որ պարսիկ թագավորը երբևէ հավակնել է աստվածային կարգավիճակի։ Այդուհանդերձ, հրամանը կարող էր նպատակ ունենալ թագավորին դարձնել աստվածների միակ ներկայացուցիչը երեսուն օր շարունակ. սա նշանակում է, որ աստվածներին ուղղված աղոթքները պետք է ուղղվեին նրա միջոցով։ Ցավոք, թագավորը չի փորձում պարզել այս առաջարկի հետևում թաքցված դրդապատճառները։ Ուստի և ձախողում է ընկալել, որ այն օրենքը, որն, իբր, պետք է կանխեր դավադրությունները, ինքնին դավադրություն է Դանիելի դեմ։

Ուշադրության են արժանի այս օրենքի երկու տեսանկյուններ։ Առաջինը, օրենքը խախտողի համար նախատեսված պատիժը նրան առյուծների գուբ նետելն է։ Քանի որ այս պատժամիջոցի մասին այլևս ոչ մի տեղ վկայություն չկա, այն կարող է լինել Դանիելի թշնամիների հատուկ առաջարկը։ Հին աշխարհում Մերձավոր Արևելքի միապետներն առյուծներին պահում էին վանդակներում և արձակում դրանց որսի ժամանակ։ Այստեղից կարելի է ենթադրել, որ առյուծների պակասություն չէր զգացվում այն մարդուն բզկտելու համար, ով կհամարձակվեր խախտել թագավորի օրենքը։ Երկրորդ, հրամանը փոփոխման ենթակա չէ։ «Մարաց և Պարսից օրենքի» անփոփոխ բնույթի մասին խոսվում է նաև Եսթեր 1.19 և Եսթեր 8.8 համարներում։ Հին հույն պատմիչ Դիոդորոս Սիցիլիացին նշում է մի դեպք, երբ Դարեհ Գ-ն (չշփոթել Դանիելի գրքում նշված Դարեհ թագավորի հետ) փոխում է միտքը, սակայն այլևս ի վիճակի չի լինում ուժը կորցրած հայտարարել մահապատիժը, որը սահմանել էր անմեղ մարդու համար։