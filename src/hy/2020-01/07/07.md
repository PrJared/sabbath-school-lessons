---
title:  Հետագա ուսումնասիրության համար
date:  14/02/2020
---

Դանիելի ազատագրմանն անդրադառնում է նաև Պողոս առաքյալը Եբրայեցիս 11-րդ գլխում։ Այն, ինչն անվանվում է «Հավատի փառքի սրահ», ասում է, որ մարգարեները, այլ ձեռքբերումների հետ մեկտեղ, «առյուծների բերաններ խցկեցին» (Եբրայեցիս 11.33)։ Սա հրաշալի է, սակայն անհրաժեշտ է հիշել, որ հավատի հերոսներ են ոչ միայն նրանք, ովքեր Դանիելի պես ազատվեցին մահվանից, այլև նրանք, ովքեր տառապում ու խիզախաբար մեռնում են, և նրանց նույնպես Եբրայեցիս 11-րդ գլուխն անդրադառնում է։ Աստված ոմանց կանչում է վկայելու կենդանի մնալով, ոմանց՝ մահով։ Ուստի Դանիելի ազատագրման պատմությունը չի ենթադրում, որ ազատագրում շնորհվում է բոլորին. այս մասին տեղեկանում ենք բազմաթիվ տղամարդկանց և կանանց կյանքի պատմություններից, ովքեր նահատակվել են Հիսուսին հավատալու պատճառով։ Այսուհանդերձ, Դանիելի հրաշալի ազատագրումը ցույց է տալիս, որ Աստված է ղեկավարում, և որ ի վերջո Նա Իր բոլոր զավակներին կազատի մեղքի ու մահվան իշխանությունից։ Սա մենք կտեսնենք Դանիելի գրքի հաջորդ գլուխներում։

**Հարցեր քննարկման համար**

`Ֆրանսիացի փիլիսոփա և վիպագիր Ժան Պոլ Սարտրը մի անգամ գրել է, որ «մարդկային իրականության հիմնարար գաղափարը պատկերացնելու լավագույն միջոցն է ասել, թե մարդն այն էակն է, ում մտահաղացումն է լինել Աստված» (Ժան Պոլ Սարտր, Էություն և ոչնչություն. գոյաբանության մասին ֆենոմենոլոգիական էսսե, Վաշինգթոն սքուեր փրեսս, 1956թ., էջ 724)։ Ինչպե՞ս է սա օգնում մեզ հասկանալ, գոնե մի մակարդակում, թե ինչու է թագավորը ծուղակն ընկնում։ Ինչո՞ւ մենք բոլորս պետք է զգուշանանք այս նույն վտանգավոր հակումից՝ անկախ կյանքում ունեցած մեր իրավիճակից և անկախ այն փաստից, թե որքան նրբորեն այն կարող է ներխուժել։ Ուրիշ ի՞նչ կերպ մենք կարող ենք ցանկանալ լինել «Աստծո նման»։`

`Ինչպիսի՞ վկայություն ենք մենք ներկայացնում ուրիշների համար Աստծուն ու Նրա օրենքին հավատարիմ լինելու հարցում։ Ձեզ ճանաչող մարդիկ կկարծե՞ն արդյոք, որ դուք հավատարիմ կմնաք ձեր հավատին, եթե նույնիսկ դա լինի աշխատանքը, կամ նույնիսկ կյանքը կորցնելու գնով։`

`Ըստ ձեզ՝ ի՞նչն է Դանիելին դարձնում այնպիսի մարդ, ում Աստված կարող է արդյունավետ կերպով օգտագործել Իր նպատակների համար։ Տիրոջ օգնությամբ ինչպե՞ս կարող եք զարգացնել ավելի շատ նմանատիպ բնութագրող հատկանիշներ։`

`Ինչպե՞ս կարող է Դանիելն արդարացվել, եթե նա որոշեր, հրամանի լույսի ներքո, փոխել աղոթքի ձևը։ Թե՞ դա կլիներ վտանգավոր փոխզիջում։ Եթե՝ այո, ապա ինչո՞ւ։`