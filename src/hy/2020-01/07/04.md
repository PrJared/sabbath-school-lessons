---
title:  Դանիելի աղոթքը
date:  11/02/2020
---

«Բայց դու երբ որ աղոթք անես, մտի՛ր քո սենյակը և դուռդ փակած աղո՛թք արա դեպի քո Հայրը, որ ծածուկում է, և քո Հայրը, որ ծածուկ տեղը տեսնում է, հայտնապես կհատուցի քեզ» (Մատթեոս 6.6)։

`Կարդացե՛ք Դանիել 6.10 համարը։ Ինչո՞ւ Դանիելը չի աղոթում պարզապես գաղտնի, որ ոչ ոք չտեսնի իրեն։`

Դանիելը փորձառու պետական գործիչ է, սակայն, ամենից առաջ, նա Աստծո ծառան է։ Եվ որպես այդպիսին՝ կառավարության միակ անդամն է, ով հասկանում է, թե ինչ է թաքնված թագավորի հրամանի հետևում։ Դարեհի համար այս հրամանը հավասարազոր է թագավորության միաբանությունն ամրապնդելուն, սակայն դավադիրների համար այն Դանիելից ազատվելու ռազմավարություն է։

Իհարկե, դավադրության իրական պատճառներն ու շարժառիթները թաքնված են Աստծո և չարի ուժերի միջև տիեզերական պատերազմի հետևում։ Այդ ժամանակ (ՔԱ 539թ.) Դանիելն արդեն ստացել էր Դանիելի 7-րդ (ՔԱ 553թ.) և 8-րդ (ՔԱ 551թ.) գլուխներում նկարագրված տեսիլքները։ Ուստի նա հասկանում է, որ թագավորի հրամանը ոչ թե պարզապես մարդկային քաղաքականություն է, այլև տիեզերական պատերազմի մի դրվագ։ Այն տեսիլքը, որտեղ մարդու Որդին Աստծո ժողովրդին է տալիս թագավորությունը, ինչպես նաև մեկնող հրեշտակի մխիթարիչ օգնությունը (Դանիել 7) նրան համարձակություն են տալիս գլուխը բարձր դիմակայել ճգնաժամին։ Նա կարող էր նաև խորհել իր ընկերների փորձառության մասին, ովքեր բավականաչափ համարձակ գտնվեցին չհնազանդվելու Նաբուգոդոնոսորի հրամանին (Դանիել 3)։

Ուստի նա չի փոխում երկրպագության իր սովորույթը: Նրա տան պատուհանները բաց էին վերնատանը դեպի Երուսաղեմ, և նա շարունակում է սովորականի պես օրը երեք անգամ իր աղոթքը հղել առ Աստված ու գովաբանել Նրան։ Ի հեճուկս գոյություն ունեցող արգելքի, որը թույլ չէր տալիս խնդրանք ներկայացնել որևէ մարդու կամ աստծո՝ Դանիելն իր աղոթքի կյանքը թաքցնելու ոչ մի նախազգուշական միջոցառում ձեռք չի առնում նույնիսկ այդ ճգնաժամային երեսուն օրերի ընթացքում։ Նա կազմում է բացարձակ փոքրամասնություն, քանի որ միակն է տասնյակ կառավարիչների և այլ պաշտոնյաների մեջ, ով դեմ է գնում կայսերական հրամանին։ Իր բացահայտ աղոթքի կյանքով նա ցույց է տալիս, որ թագավորին ու նրա անփոփոխ հրամանին հավատարիմ լինելուց առաջ ինքը հավատարիմ է Աստծուն։

`Կարդացե՛ք Գործք առաքելոց 5.27–32 համարները։ Թեև նախազգուշացումն այստեղ պարզ է, ինչո՞ւ պետք է մենք մարդկային օրենքին հակառակ գործելով միշտ վստահ լինենք, որ ինչ որ անում ենք, ճշմարտապես Աստծո կամքն է (ի վերջո, խորհե՛ք այն մարդկանց մասին, ովքեր նախընտրել են մեռնել, քան դավաճանել այն հավատամքը կամ հավատամքի համակարգը, որն ըստ մեզ սխալ է)։`