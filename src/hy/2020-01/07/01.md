---
title:  Առյուծների գուբից՝ հրեշտակների բնակավայր
date:  08/02/2020
---

### Այս շաբաթվա ուսումնասիրության համար կարդացե՛ք.
Դանիել 6, Ա Թագավորաց 18.6–9, Մատթեոս 6.6, Գործք առաքելոց 5.27–32, Մարկոս 6.14–29, Եբրայեցիա 11.35–38:

> <p>Հիշելու համարը.<p>
> «Այն ժամանակ հրամանատարները և կուսակալները աշխատում էին մի պատճառ գտնել Դանիելի դեմ կառավարության կողմից, բայց բնավ մի պատճառ և չարություն չկարողացան գտնել, որովհետև նա հավատարիմ էր, և ոչ մի հանցանք և չարություն չգտնվեց նրա վրա» (Դանիել 6.4):

Երբ Մարա-Պարսկաստանը գրավում է Բաբելոնը, մարաց թագավոր Դարեհը ճանաչում է Դանիելի իմաստությունը և հրավիրում նրան նոր կառավարության մաս կազմել։ Տարեց մարգարեն գերազանց կերպով է կատարում իր պետական պարտականությունները, և արդյունքում նոր թագավորը նրան նշանակում է մարաց-պարսից կառավարության գլխավոր կառավարիչ։

Սակայն գլուխը ցույց է տալիս, որ Դանիելը դառնում է նախանձի զոհ, ինչը կարելի է արդարացիորեն համարել «առաջին մեղքը»: Այդուհանդերձ, մինչև պատմությունը կավարտվի, մենք տեսնում ենք, որ Դանիելը հավատարիմ է ոչ միայն իր աշխարհիկ պարտականություններին Մարա-Պարսկաստանի կառավարությունում, այլև կարևորագույն կերպով՝ իր Աստծուն։ Եվ մենք կարող ենք վստահ լինել, որ, մեծ հաշվով, նրա հավատարմությունն առ Աստված ուղղակիորեն ազդում է նաև այլ ոլորտներում նրա ցուցաբերած հավատարմության վրա։

Դանիելի հալածանքներն օրինակ են ծառայում Աստծո ժողովրդի համար վերջին օրերում։ Այս պատմությունը չի ենթադրում, որ Աստծո ժողովուրդը կազատվի փորձություններից ու տառապանքից։ Սակայն հստակ կերպով երաշխավորվում է, որ չարի հետ հակամարտության մեջ բարին հաստատապես հաղթելու է, և Աստված ի վերջո արդարացնելու է Իր ժողովրդին։