---
title:  Նախանձ մարդիկ
date:  09/02/2020
---

Նույնիսկ երկնքի կատարյալ միջավայրում Արուսյակը նախանձում է Քրիստոսին։ «Արուսյակը նախանձում էր Հիսուս Քրիստոսին։ Թեև երբ բոլոր հրեշտակները խոնարհվեցին Հիսուսի առաջ՝ ընդունելու Նրա գերագույն իշխանությունը, բարձր հեղինակությունն ու արդարացի կառավարումը, նա նույնպես խոնարհվեց բոլորի հետ, սակայն նրա սիրտը լի էր նախանձով և ատելությամբ»։ Էլեն Ուայթ, Փրկության պատմություն, էջ 14։ Նախանձն այնքան վտանգավոր զգացողություն է, որ հենց Տասը պատվիրաններում, սպանության ու գողության արգելքի հետ մեկտեղ, կա նաև պատվիրան ագահության դեմ (տե՛ս Ելից 20.17):

`Կարդացե՛ք Դանիել 6.1–5 համարները Ծննդոց 37.11 և Ա Թագավորաց 18.6–9 համարների հետ մեկտեղ։ Ի՞նչ դեր է խաղում նախանձն այս բոլոր պատմություններում։`

Դանիելի վարչարարական ունակությունները տպավորում են թագավորին, սակայն հարուցում են մյուս պաշտոնյաների նախանձը։ Ուստի նրանք գաղտնի համաձայնության են գալիս ազատվել Դանիելից՝ վերջինիս մեղադրելով կաշառակերության մեջ։ Սակայն իրենց ջանադիր փնտրտուքի մեջ ոչ մի կեղծիք չեն գտնում Դանիելի վարչական գործերում։ «Բնավ մի պատճառ և չարություն չկարողացան գտնել, որովհետև նա հավատարիմ էր, և ոչ մի հանցանք և չարություն չգտնվեց նրա վրա» (Դանիել 6.4)։ «Հավատարիմ» թարգմանված արամեերեն բառը կարելի է թարգմանել նաև «վստահելի»։

Դանիելն անբիծ է. չկա մի բան, ինչի հիման վրա պաշտոնյաները կարող են կեղծ մեղադրանք ներկայացնել նրան։ Սակայն նրանք զգում են նաև, թե որքան հավատարիմ է Դանիելն իր Աստծուն և որքան հնազանդ՝ իր Աստծո օրենքին։ Ուստի նրանք շուտով հասկանում են, որ Դանիելի դեմ դավեր նյութելու համար իրենք պետք է մի այնպիսի իրավիճակ ստեղծեն, որում Դանիելը կանգնի կա՛մ Աստծո օրենքին, կա՛մ կայսեր օրենքին հնազանդվելու բարդ ընտրության առաջ։ Ճանաչելով Դանիելին՝ պաշտոնյաները բացարձակապես վստահ են, որ համապատասխան հանգամանքների դեպքում, Դանիելը կկանգնի իր Աստծո, ոչ թե կայսեր օրենքի կողմը։ Դանիելի հավատարմության ինչպիսի՜ վկայություն։

`Ինչպիսի՞ պայքար եք ունեցել նախանձի դեմ և ինչպե՞ս եք գլուխ բերել այդ պայքարը։ Ինչո՞ւ է նախանձն այդքան անողոք և կործանարար հոգևոր թերություն։`