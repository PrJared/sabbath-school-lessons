---
title:  Առյուծների գուբում
date:  12/02/2020
---

`Կարդացե՛ք Դանիել 6.11–23 համարները։ Ի՞նչ է թագավորն ասում Դանիելին, ինչը բացահայտում է, թե որքան զորավոր ու հավատարիմ Աստծո վկա է Դանիելը։`

Շուտով դավադիրները Դանիելին բռնում են աղոթելիս, խնդրելիս ու աղաչելիս իր Աստծուն, ինչը հրամանն արգելում էր։ Եվ երբ մեղադրանքը դնում են թագավորի առաջ, նրանք Դանիելի մասին խոսում են նվաստ կերպով. «Դանիելը, որ Հրեաստանի գերիներից է» (Դանիել 6.13): Նրանց աչքերում, կայսրության գերագույն կառավարիչներից մեկը, թագավորի սիրելին, ոչ այլ ինչ է, քան ընդամենը մի գերի։ Բացի այդ, նրանք թագավորին տրամադրում են Դանիելի դեմ՝ շարունակելով. «Քեզ, ով թագավոր, և քո ստորագրած արգելքը մի ինչ չի համարում»։ Այժմ արդեն թագավորը գիտակցում է, որ հրամանն ստորագրելով՝ ծուղակն է ընկել։ Աստվածաշունչն ասում է. «Մինչև արեգակի մտնելը ջանք էր անում նրան (Դանիելին) ազատելու» (Դանիել 6.14): Սակայն նա ոչինչ չի կարող անել մարգարեին նշանակված պատժից ազատելու համար։ Մարաց և Պարսից անփոփոխ օրենքը պետք է կյանքի կոչվի։ Ուստի, որքան էլ դժկամությամբ, թագավորն արձակում է Դանիելին առյուծների գուբը նետելու հրամանը։ Սակայն այդ անելով՝ Դարեհը հույսի մի նշույլ է փայփայում, որը հնչում է որպես աղոթք. «Քո Աստվածը, որին դու պաշտում ես անդադար, Նա ազատի քեզ» (Դանիել 6.16)։

Աստվածաշնչյան համարը մեզ չի տեղեկացնում, թե ինչ է անում Դանիելն առյուծների մեջ, սակայն կարելի է ենթադրել, որ նա աղոթում է։ Եվ Աստված պարգևատրում է Դանիելի հավատը՝ ուղարկելով Իր հրեշտակին նրան պաշտպանելու։ Արշալույսին թագավորը Դանիելին գտում է ողջ-առողջ՝ պատրաստ վերսկսելու իր պաշտոնեական պարտականությունները։ Մեկնաբանելով այս դրվագը՝ Էլեն Ուայթը գրում է. «Աստված չարգելեց Դանիելի թշնամիներին նրան առյուծների գուբը նետել: Նա թույլ տվեց չար հրեշտակներին և չար մարդկանց մինչև որոշակի պահ իրագործել իրենց նպատակը, սակայն միայն նրա համար, որ կարողանար Իր ծառայի ազատագրումն ավելի նշանակալից դարձնել, իսկ ճշմարտության և արդարության թշնամիների պարտությունը՝ առավել կատարյալ»։ Մարգարեներ և թագավորներ, էջ 543, 544։

`Թեև այս պատմությունը երջանիկ ավարտ ունի (գոնե Դանիելի համար), ի՞նչ կասեք այն պատմությունների մասին, նաև նրանց, որոնք ներկայացված են Աստվածաշնչում (տե՛ս, օրինակ, Մարկոս 6.14–29), որոնք ազատագրմամբ չեն ավարտվում։ Ինչպե՞ս է անհրաժեշտ հասկանալ դրանք։`