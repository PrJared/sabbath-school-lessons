---
title:  Արդարացում
date:  13/02/2020
---

`Կարդացե՛ք Դանիել 6.24–28 համարները։ Ի՞նչ վկայություն է թագավորը տալիս Աստծո մասին։`

Այս պատմության կարևոր կետերից մեկն այն փաստն է, որ Դարեհը փառք է տալիս Աստծուն և ճանաչում է Նրա գերագուն իշխանությունը։ Սա նախորդ գլուխներում Աստծուն ներկայացված փառաբանությունների և Նրա գերագույն իշխանությունը ճանաչելու արտահայտումների գագաթնակետն է (Դանիել 2.20–23, Դանիել 3.28, 29, Դանիել 4.1–3, 34–37): Ինչպես Նաբուգոդոնոսորի, այնպես էլ Դարեհի արձագանքը Դանիելի ազատագրմանը լինում է Աստծուն փառաբանելը։ Բայց նա ավելին է անում. նա փոխում է իր նախորդ հրամանը և հրամայում բոլորին, որ «դողան և վախենան Դանիելի Աստծո երեսից» (Դանիել 6.26):

Այո՛, Դանիելը հրաշալի կերպով փրկվում է, նրա հավատը պարգևատրվում է, չարը պատժվում, և Աստծո պատիվն ու զորությունն ապացուցվում։ Սակայն այն, ինչ տեսնում ենք այստեղ, մանրակերտն է այն իրադարձությունների, որոնք տեղի են ունենալու տիեզերական մասշտաբով. Աստծո ժողովուրդը կազատագրվի, չարը կպատժվի, և Տերը կարդարացվի տիեզերքի առջև։

`Կարդացե՛ք Դանիել 6.24 համարը։ Ի՞նչը կարող է անհանգստացնող թվալ մեզ այս համարում և ինչո՞ւ։`

Այսուհանդերձ, մի անհանգստացնող խնդիր կա. խոսքը վերաբերում է կանանց և երեխաներին, ովքեր, ինչքան որ մենք գիտենք, անմեղ են, սակայն կրում են նույն պատիժը, ինչ մեղավորները։ Ինչպե՞ս կարող ենք բացատրել այս փաստը, որը կարծես արդարության սխալ կիրառություն է թվում։

Առաջին, անհրաժեշտ է նկատել, որ որոշումը կայացնում և իրականացնում է թագավորը՝ համաձայն Պարսից օրենքի, որը մեղավորների պատժի մեջ ներառում է նաև ընտանիքներին։ Համաձայն հին աշխարհի սկզբունքներից մեկի՝ ամբողջ ընտանիքը կրում է ընտանիքի անդամներից մեկի գործած մեղքի պատասխանատվությունը։ Սա չի նշանակում, որ այս մոտեցումը ճիշտ է, սա պարզապես նշանակում է, որ այս պատմությունը համապատասխանում է Պարսից օրենքի մասին ունեցած մեր տեղեկություններին։

Երկրորդ, անհրաժեշտ է ուշադրություն դարձնել, որ աստվածաշնչյան պատմությունն արձանագրում է իրադարձությունը, սակայն հավանություն չի տալիս թագավորի արարքին։ Իրականում Աստվածաշունչը պարզորոշ կերպով արգելում է երեխաների մահն իրենց ծնողների մեղքերի պատճառով (Երկրորդ Օրինաց 24.16):

`Այս և նմանատիպ շատ անարդարությունների բախվելով՝ ի՞նչ մխիթարություն կարող եք գտնել Ա Կորնթացիս 4.5 համարի պես տեքստերում։ Ի՞նչ է այդ համարն ասում և ինչո՞ւ է դրա առաջարկած տեսակետն այդքան կարևոր։`