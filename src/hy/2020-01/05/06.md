---
title:  Խոնարհ ու երախտապարտ
date:  30/01/2020
---

`Զղջացող թագավորը հայտարարում է. «Երկրիս բոլոր բնակիչները ոչինչի պես են համարվում» (Դանիել 4.35): Հաշվի առնելով համատեքստը՝ ի՞նչ կարևոր դատողություն է նա անում։`

Ինչպե՞ս ենք իմանում, որ Նաբուգոդոնոսորն իսկապես անկեղծորեն ընդունում է ճշմարիտ Աստծուն։ Մի մեծ ապացույց է պարունակում այն փաստը, որ Նաբուգոդոնոսորն ինքն է գրել Դանիել չորրորդ գլուխը։ Եվ իսկապես, այս գլխի մեծ մասը թվում է մեջբերում այն նամակից, որը թագավորն ուղարկում է իր լայնածավալ թագավորության բոլոր անկյունները։ Այս նամակում թագավորը պատմում է իր հպարտության և խելագարության մասին և խոնարհաբար ընդունում է Աստծո միջամտությունն իր կյանքում։ Հին աշխարհի միապետները հազիվ թե գրի առնեին մի բան, որը կնվաստացներ իրենց վարկը։ Փաստը մնում է փաստ, որ հին աշխարհի մեզ հասած արքայական բոլոր փաստաթղթերը թագավորի փառաբանության մասին են։ Սակայն նմանատիպ փաստաթղթի գոյության փաստը, որում թագավորն ընդունում է իր հպարտությունն ու կենդանական վարքագիծը, խոսում է իրական դարձի մասին։ Բացի այդ, գրելով նամակ, որտեղ պատմվում է սեփական փորձառությունն ու խոնարահաբար խոստովանվում Աստծո գերագույն իշխանությունը, թագավորը գործում է որպես ավետարանիչ։ Նա այլևս ի վիճակի չէ իր մեջ պահել այն, թե ինչ է վերապրել և ինչ դասեր է քաղել ճշմարիտ Աստծուց։ Ուստի այն, ինչ մենք տեսանք այստեղ՝ թագավորի աղոթքում ու փառաբանության մեջ (Դանիել 4.34–37), բացահայտում է նրա փորձառության իրական լինելը։

Թագավորի արժեհամակարգն այժմ տարբեր է, և նա գիտակցում է մարդկային իշխանության սահմանափակումները։ Շնորհակալական խորը աղոթքի ընթացքում թագավորը գովաբանում ու մեծարում է Դանիելի Աստծո զորությունը և ընդունում է, որ «երկրիս բոլոր բնակիչները ոչնչի պես են համարվում» (Դանիել 4.35): Այսինքն մարդիկ չունեն ոչ մի բան, որով կարող են պարծենալ։ Ուստի և Դանիելի գրքում ներկայացված Նաբուգոդոնոսորի վրա նետված այս վերջին հայացքը ցույց է տալիս խոնարհ ու երախտապարտ թագավորին, ով փառաբանում է Աստծուն և մեզ նախազգուշացնում հպարտությունից։

Իհարկե, Աստված շարունակում է կյանքեր փոխել նաև այսօր։ Կապ չունի, թե որքան հպարտ կամ մեղավոր կարող են մարդիկ լինել, Աստված լի է ողորմությամբ ու զորությամբ, որոնք ապստամբ մեղավորներին կդարձնեն երկնքի Աստծո զավակներ։

`Կարդացե՛ք Փիլիպպեցիս 2.1–11 համարները։ Ի՞նչ ենք մենք գտնում այստեղ, ինչը պետք է արմատախիլ անի հպարտությունը մեր կյանքից։`