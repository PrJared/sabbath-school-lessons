---
title:  Բարձրյալի կանոնները…
date:  28/01/2020
---

Թեև Նաբուգոդոնոսորին ապաշխարելու և Աստծո ներումը որոնելու կոչ է արվում, սակայն նրա անողորմ հպարտությունը ստիպում է, որ երկնային հրամանն ուժի մեջ մտնի (Դանիել 4.28–33)։ Իր պալատում շրջելիս ու իրեն մեծարելիս այն ամենի համար, ինչը ձեռք է բերվել, նրան համակում է մտքի ու հոգու այնպիսի մի վիճակ, որի արդյունքում նրան ստիպված են լինում արտաքսել թագավորական պալատից։ Նրան կարող էր համակած լինել ախտաբանական մի հոգեվիճակ, որը կոչվում է կլինիկական լիկանտրոպիա կամ զոոանտրոպիա։ Այս վիճակը հիվանդին ստիպում է վարվել կենդանու պես։ Ժամանակակից աշխարհում այս հիվանդությունն անվանվել է «տեսակների դիսֆորիա», զգացողություն, երբ մարդը սեփական մարմինը համարում է սխալմունք և ցանկանում է լինել կենդանի։

`Կարդացե՛ք Դ Թագավորաց 20.2–5, Հովնան 3.10 և Երեմիա 18.7, 8 համարները։ Ի՞նչ են այս տեքստերն ասում մեզ թագավորի՝ պատժից խուսափելու հնարավորության մասին։`

Ցավոք, Նաբուգոդոնոսորը ցավոտ դաս ստացավ։ Երբ նրան տրված էր արքայական իշխանությունը, նա ի վիճակի չէր խորհելու Աստծո հետ իր հարաբերությունների մասին։ Ուստի թագավորին արքայական հեղինակությունից զրկելով և նրան դաշտի գազանների հետ ապրել ստիպելով՝ Աստված թագավորին տալիս է հանարավորություն ճանաչելու սեփական լիակատար կախվածությունն Աստծուց։ Իրականում, վերջնական դասը, որ Աստված ցանկանում է տալ ամբարտավան թագավորին, հետևյալն է. «Իշխողը երկնքում է» (Դանիել 4.26): Իսկապես, թագավորի դատաստանն Աստծո ծրագրերում շատ ավելի մեծ նպատակ ունի, որը հստակորեն արտահայտվում է երկնային էակի հրամանում. «որպեսզի ապրողներն իմանան, թե Բարձրյալն է տիրում մարդկանց թագավորության վրա, և ում որ ուզում է՝ տալիս է այն, և մարդկանց անարգին դնում է նրա վրա» (Դանիել 4.17)։

Այլ խոսքերով, Նաբուգոդոնոսորի հանդեպ կիրառված պատժամիջոցը պետք է դաս լինի բոլորիս համար։ Քանի որ մենք պատկանում ենք «ապրողների» շարքին, պետք է ավելի մեծ ուշադրություն դարձնենք այն հիմնական դասին, որը պետք է քաղենք այն փաստից, որ «Բարձրյալն է տիրում մարդկանց թագավորության վրա»։

`Ինչո՞ւ է Բարձրյալի կանոններն իմանալն այդքան կարևոր դաս մեզ համար։ Ինչպե՞ս պետք է այս գիտակցումը, օրինակ, ազդի մեր վերաբերմունքի վրա նրանց նկատմամբ, ում վրա իշխանություն ունենք։`