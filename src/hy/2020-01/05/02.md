---
title:  Ահա այն մեծ Բաբելոնը
date:  26/01/2020
---

`Կարդացե՛ք Դանիել 4.1–33 համարները։ Ի՞նչ է պատահում թագավորի հետ և ինչո՞ւ։`

Աստված Նաբուգոդոնոսորին տալիս է երկրորդ երազը։ Այս անգամ թագավորը հիշում է երազը։ Սակայն քանի որ Բաբելոնի մոգերը կրկին ձախողում են մեկնել երազը, թագավորը հրավիրում է Դանիելին՝ տալու երազի մեկնությունը։ Երազում թագավորը տեսնում է մի մեծ ծառ, որը հասնում է մինչև երկինք, և մի երկնային էակ, ով հրամայում է կտրել ծառը։ Հողի մեջ պետք է մնան միայն կոճղն ու արմատները և թրջվեն երկնքի ցողով։ Սակայն այն, ինչն անհանգստացնում էր Նաբուգոդոնոսորին, երազի այն մասն էր, որում երկնային էակն ասում է. «Նրա սիրտը մարդկությունից փոխվի, և նրան անասունի սիրտ տրվի, և նրա վրայով յոթը ժամանակ անց կենա» (Դանիել 4.16)։ Գիտակցելով երազի լրջությունը՝ Դանիելը քաղաքավարի ցանկություն է հայտնում, թե երանի երազը վերաբերեր թագավորի թշնամիներին։ Սակայն հավատարիմ երազում բացահայտված լուրին՝ Դանիելն ասում է, որ իրականում երազը վերաբերում է հենց իրեն՝ թագավորին։

Ծառերը Աստվածաշնչում սովորաբար խորհրդանշում են թագավորների, ազգերի և կայսրությունների (Եզեկիել 17, 31, Ովսեե 14, Զաքարիա 11.1, 2, Ղուկաս 23.31): Այսպիսով ընկնող ծառը ներկայացնում է ամբարտավան թագավորին։ Աստված Նաբուգոդոնոսորին իշխանություն ու զորություն էր տվել, սակայն վերջինս համառորեն չի ցանկանում գիտակցել, որ այն ամենը, ինչ ինքն ունի, գալիս է Աստծուց։

`Խորհե՛ք Դանիել 4.30 համարի շուրջ։ Ի՞նչ է թագավորն ասում, ինչը ցույց է տալիս, որ նա դեռևս չի հասկացել այն նախազգուշացումը, որը Տերն իրեն տվել է։`

Հպարտությունն այնքանով է վտանգավոր, որ կարող է մեզ առաջնորդել մոռանալ, թե ինչքան կախված ենք մենք Աստծուց ամեն ինչի համար։ Իսկ եթե մենք դա մոռանանք, ապա կհայտնվենք վտանգավոր հոգևոր վիճակում։

`Ինչերի՞ եք հասել ձեր կյանքում։ Կարո՞ղ եք դրանց ձեռք բերումը պատիվ համարել առանց հպարտանալու։ Եթե այո, ապա ինչպե՞ս։`