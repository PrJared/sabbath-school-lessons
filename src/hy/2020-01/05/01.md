---
title:  Հպարտությունից՝ խոնարհություն
date:  25/01/2020
---

### Այս շաբաթվա ուսումնասիրության համար կարդացե՛ք.
Դանիել 4.1–33, Առակաց 14.31, Դ Թագավորաց 20.2–5, Հովնան 3.10, Դանիել 4.34–37, Փիլիպպեցիս 2.1–11:

> <p>Հիշելու համարը.<p>
> «Նրա նշանները որքա՜ն մեծ են, և Նրա հրաշքները որքա՜ն զորավոր են։ Նրա թագավորությունը հավիտենական թագավորություն է, և Նրա իշխանությունը մնում է դարեցդար» (Դանիել 4.3):

Հպարտությունն անվանվել է մեղքի իսկական աղբյուրը։ Այն առաջին անգամ դրսևորվել է Արուսյակի մեջ, ով հրեշտակ էր երկնային պալատներում։ Ուստի Աստված ասում է Եզեկիելի միջոցով. «Սիրտդ հպարտացավ քո գեղեցկությունով, դու ապականեցիր քո իմաստությունը քո գեղեցկության պատճառով։ Ես քեզ գետինը պիտի գցեմ, թագավորների առաջ քեզ տեսարան պիտի շինեմ» (Եզեկիել 28.17)։

Հպարտությունն Արուսյակին անկման տարավ, ուստի նա այժմ օգտագործում է իր հպարտությունը, որպեսզի անթիվ-անհամար այլ մարդկանց ուղղորդի դեպի կործանման տանող ճանապարհը։ Մենք բոլորս ընկած մարդ արարածներ ենք՝ մեր գոյության համար կախված Աստծուց։ Ցանկացած պարգև, որ ունենք, և ձեռքբերում, որին հասել ենք այդ պարգևների կիրառմամբ, գալիս է միմիայն Աստծուց։ Եվ ինչպե՞ս ենք համարձակվում լինել հպարտ, պարծենկոտ կամ ամբարտավան, երբ խոնարհությունը պետք է գերակշռի մեր ցանկացած արարքում։

Նաբուգոդոնոսորից երկար ժամանակ է պահանջվում, որպեսզի նա հասկանա խոնարհության կարևորությունը։ Նույնիսկ չորրորդ մարդու հայտնվելը կրակի հնոցում (տե՛ս անցած շաբաթվա դասը) չի փոխում նրա կյանքի ընթացքը։ Թագավորը գիտակցում է իր իսկական կարգավիճակը միմիայն այն բանից հետո, երբ Աստված նրա ձեռքից վերցնում է թագավորությունն ու ուղարկում նրան ապրելու դաշտի գազանների հետ։