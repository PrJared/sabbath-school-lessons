---
title:  Հետագա ուսումնասիրության համար
date:  31/01/2020
---

«Երբեմնի հպարտ կայսրը դարձել էր Աստծո խոնարհ զավակ, դաժան, ամբարտավան կառավարիչը՝ իմաստուն և կարեկից թագավոր։ Նա, ով մերժել և հայհոյել էր երկնքի Աստծուն, այժմ ընդունել էր Բարձրյալի իշխանությունը և անկեղծորեն խրախուսում էր Եհովայի նկատմամբ երկյուղը և իր ենթակաների երջանկությունը։ Թագավորների Թագավորի և տերերի Տիրոջ հանդիմանությամբ Նաբուգոդոնոսորը վերջապես դաս էր քաղել, որը բոլոր կառավարիչները կարիք ունեն առնելու, որ իրական մեծությունն իրական բարության մեջ է ամփոփված։ Նա ընդունեց Եհովային որպես կենդանի Աստված` ասելով. «Արդ ես՝ Նաբուգոդոնոսորս գովում, բարձրացնում և փառավորում եմ երկնքի թագավորին, որովհետև Նրա բոլոր գործերը՝ ճշմարտություն և Նրա ընթացքը իրավունք են, և որովհետև ամբարտավանությամբ վարվողներին Նա կարողանում է ցածացնել»։

Աստծո այն նպատակը, որ աշխարհի մեծագուն թագավորությունն ի ցույց դնի Իր փառքը, այժմ ի կատար էր ածվել։ Այս հրապարակավ հայտարարությունը, որով Նաբուգոդոնոսորն ընդունեց Աստծո ողորմածությունը, բարությունն ու հեղինակությունը, սրբազան պատմության մեջ գրի առնված նրա կյանքի վերջին գործողությունն էր»։ Էլեն Ուայթ, Մարգարեներ և թագավորներ, էջ 521։

**Հարցեր քննարկման համար**

`«Հպարտությունն առաջնորդում է մնացած բոլոր չարիքներին. այն միանգամայն հակաստվածային մտածելակերպ է։ Դա ձեզ չափազանցությո՞ւն է թվում։ Եթե այո, ապա խորհե՛ք այդ մասին… Որքան շատ հպարտություն մարդ ունի իր մեջ, այնքան շատ է ատում հպարտությունն ուրիշների մեջ։ Եթե ուզում եք բացահայտել, թե որքան հպարտ եք դուք, ամենահեշտ ձևը ինքներդ ձեզ հարց տալն է. «Որքան չեմ սիրում, երբ մարդիկ ինձ արհամարհանքով են վերաբերվում, հրաժարվում են նկատել ինձ, միջամտում են անպատեհ ժամանակ, ինձ վերևից են նայում կամ պարծենում են»։ Հարցն այն է, որ յուրաքանչյուր մարդու հպարտություն մրցակցության մեջ է դիմացինի հպարտության հետ։ Ուզում էի ինքս լինել երեկույթին բոլորի ուշադրության կենտրոնում, և այժմ ինձ վատ եմ զգում, քանի որ դա ես չէի, այլ մեկ ուրիշը։ Միևնույն ոլորտի մարդիկ համոզված են, որ միմյանցից լավ են տիրապետում ոլորտին»։ Կ. Ս. Լյուիս, Մաքուր քրիստոնեություն [Նյու Յորք, Թաչշսթոն, 1996թ.], էջ 110։ Ի՞նչ է ասում Լյուիսն այստեղ, ինչը կարող է ձեզ օգնել բացահայտելու ձեր մեջ եղած հպարտությունը։`

`Այս, ինչպես նաև սրան նախորդող գլուխներում դիտարկվում է Աստծո գերիշխանության թեման։ Ինչո՞ւ է այս թեման հասկանալն այդքան կարևոր։ Ի՞նչ դեր է խաղում շաբաթն այս կարևորագույն ճշմարտությունը մեր ըմբռնողությանը հասու դարձնելու համար։`