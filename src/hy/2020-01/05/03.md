---
title:  Նախազգուշացված մարգարեի կողմից
date:  27/01/2020
---

`Կարդացե՛ք Դանիել 4.27 համարը։ Բացի նախազգուշացումից այն մասին, թե ինչ է պատահելու, ի՞նչ է Դանիելն ասում թագավորին անել և ինչո՞ւ (տե՛ս նաև Առակաց 14.31)։`

Դանիելը ոչ միայն մեկնում է երազը, այլև Նաբուգոդոնոսորին այդ իրավիճակից դուրս գալու ճանապարհ է ցույց տալիս. «Դրա համար, ո՛վ թագավոր, թող իմ խրատը քեզ հաճո երևա, և քո մեղքերը արդարությունով դե՛ն գցիր և քո անօրենությունները՝ աղքատներին ողորմելով։ Եթե երկայն պետք է լինի քո խաղաղությունը» (Դանիել 4.27)։

Նաբուգոդոնոսորը վիթխարի աշխատանքներ է իրականացրել Բաբելոնը կառուցելու համար։ Այգիները, ջրանցքների համակարգը, հարյուրավոր տաճարները և այլ կառույցներ քաղաքը դարձնում են հին աշխարհի հրաշալիքներից մեկը։ Սակայն նման վեհաշուքությունն ու գեղեցկությունը, թեկուզ և մասամբ, ձեռք էր բերվել ստրուկների շահագործման ու աղքատների իրավունքները ոտնահարելու արդյունքում։ Ավելին, կայսրության հարստությունն օգտագործվում է թագավորի ու նրա արքունիքի հաճույքները բավարարելու համար։ Ուստի Նաբուգոդոնոսորի հպարտությունը ոչ միայն արգելում է նրան ճանաչել Աստծուն, այլև որպես արդյունք ստիպում է անտարբեր լինել կարիքավորների նեղությունների հանդեպ։ Հաշվի առնելով այն յուրահատուկ հոգածությունը, որն Աստված ի ցույց է դնում աղքատների նկատմամբ՝ զարմանալի չէ, որ մնացած բոլոր մեղքերից, որոնք Դանիելը կարող էր ընդգծել թագավորի առաջ, նա առանձնացնում է աղքատներին արհամարհելու մեղքը։

Նաբուգոդոնոսորին ուղղված լուրը նորություն չէ նրա համար։ Հին Կտակարանի մարգարեները հաճախ էին զգուշացնում Աստծո ժողովրդին աղքատներին ճնշելու մասին։ Իսկապես որ, թագավորի աքսորի պատճառ դարձած մեղքերի մեջ աչքի էր զարնում կարիքավորներին արհամարհելը։ Ի վերջո աղքատների նկատմամբ դրսևորած կարեկցանքը քրիստոնեական բարեգործության բարձրագույն դրսևորումն է, և հակառակը, աղքատների շահագործումն ու նրանց կարիքներն արհամարհելը համարվում է հարձակում հենց Իր՝ Աստծո վրա։ Հոգ տանելով կարիքավորների մասին՝ մենք ճանաչում ենք, որ Աստված է ամեն ինչի սեփականատերը, ինչը նշանակում է, որ մենք ոչ թե սեփականատեր, այլ պարզապես Աստծո սեփականության տնտեսներն ենք։

Մեր ունեցվածքը ծառայեցնելով ուրիշներին՝ մենք պատվի ենք արժանացնում Աստծուն և ճանաչում ենք Նրա՝ մեր Տերը լինելը։ Աստծո՝ սեփականատեր լինելու փաստը պետք է ի վերջո որոշի նյութական ունեցվածքի արժեքն ու գործառույթը։ Հենց այստեղ սայթաքեց Նաբուգոդոնոսորը, և դա սպառնում է նաև մեզ, քանի դեռ մենք չենք ընդունել Աստծո գերագուն իշխանությունը մեր ձեռքբերումների վրա և չենք ցուցադրել այդ իրականության մեր ընդունումը կարիքավորներին օգնելով։