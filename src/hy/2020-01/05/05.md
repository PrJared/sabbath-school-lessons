---
title:  Բարձրացնելով աչքերը դեպի երկինք
date:  29/01/2020
---

`Կարդացե՛ք Դանիել 4.34–37 համարները։ Ինչպե՞ս և ինչո՞ւ իրերը փոխվեցին թագավորի համար։`

Աստված թույլ է տալիս, որ Նաբուգոդոնոսորն ախտահարվի տարօրինակ հիվանդությամբ, սակայն ի վերջո Նա վերականգնում է թագավորի առողջ դատողությունը։ Զարմանալիորեն ամեն ինչ փոխվում է, երբ մարգարեի կանխագուշակած յոթ տարիների վերջում հիվանդ թագավորն իր աչքերը բարձրացնում է դեպի երկինք (Դանիել 4.34)։

«Յոթ տարի շարունակ Նաբուգոդոնոսորն իր ենթակաների զարմանքի առարկան էր, յոթ տարի շարունակ նա նվաստացած-ստորացված էր ամբողջ աշխարհի առաջ։ Հետո նրա բանականությունը վերականգնվեց, և խոնարհությամբ նայելով դեպի վեր՝ երկնքի Աստծուն, նա հասկացավ, որ իր պատիժը աստվածային ձեռքի գործն էր։ Հանրային հայտարարությամբ նա ընդունեց իր մեղքը և իրեն վերականգնելու Աստծո մեծ ողորմությունը»։ Էլեն Ուայթ, Մարգարեներ և թագավորներ, էջ 520։

Կասկած անգամ չկա, որ մեծագույն փոփոխություններ կարող են տեղի ունենալ, երբ մեր աչքերը դեպի երկինք բարձրացնենք։ Հենց որ թագավորին վերադառնում է առողջ դատողությունը, նա վկայություն է տալիս այն մասին, որ սովորել է այս դասը։

Սակայն այս պատմությունն առավելապես Աստծո ողորմության մասին է, քան Նաբուգոդոնոսորի: Թագավորը բաց էր թողել Իսրայելի Աստծուն որպես իր կյանքի Տեր ընդունելու նախկին երեք հնարավորությունները։ Նրան այդ հնարավորությունները տրվում են, երբ նա գիտակցում է հուդայացի չորս երիտասարդների բացառիկ իմաստությունը (Դանիել 1), երբ Դանիելը մեկնում է իր երազը, (Դանիել 2) և երբ երեք հրեաները կենդանի են դուրս գալիս կրակի հնոցից (Դանիել 3)։ Ի վերջո, եթե երիտասարդների նմանատիպ փրկությունը նրան չխոնարհեցրեց, ապա ուրիշ ի՞նչը կարող էր նրան փոխել։ Ի հեճուկս կառավարչի համառության՝ Աստված նրան չորրորդ հնարավորություն է տալիս, ի վերջո շահում է թագավորի սիրտն ու վերականգնում նրան իր թագավորական աթոռին (Դանիել 4)։ Ինչպես ցույց է տալիս Նաբուգոդոնոսորի դեպքը, Աստված մեզ տալիս է հնարավորություն հնարավորության հետևից՝ վերականգնելու մեզ Իր հետ ճիշտ փոխհարաբերությունների մեջ։ Ինչպես Պողոսն է գրում շատ դարեր անց, Տերը «կամենում է, որ ամեն մարդիկ փրկվեն և ճշմարտության գիտությանը գան» (Ա Տիմոթեոս 2.4)։ Այս պատմության մեջ մենք տեսնում ենք այս ճշմարտության հզորագույն օրինակ։

`Որո՞նք են եղել այն ճանապարհները, որոնցով Աստված ձեզ խոնարհեցրել է։ Ի՞նչ եք քաղել այդ փորձառությունից։ Ի՞նչ փոփոխությունների կարիք կունենաք՝ խուսափելու համար հետագայում նույն դասն ստանալուց։`