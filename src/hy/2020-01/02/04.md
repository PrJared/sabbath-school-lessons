---
title:  Հաստատուն որոշում
date:  07/01/2020
---

`Կարդացե՛ք Դանիել 1.7–20 համարները։ Ի՞նչ երկու գործոն են աշխատում այստեղ՝ Դանիելի ազատ կամքն ու Աստծո միջամտությունը։ Ի՞նչ կարևոր սկզբունք ևս կա այստեղ։`

Թվում է, թե հրեա գերիները չեն ընդդիմանում իրենց բաբելոնական անունների դեմ։ Ամենայն հավանականությամբ, նրանք ոչինչ անել չեն կարող դրա դեմ. միայն, թերևս, միմյանց դիմել իրենց հրեական անուններով, երբ մենակ կլինեն։ Սակայն ինչ վերաբերում է թագավորի սեղանի կերակրին ու գինուն, բնականաբար, իրենք են որոշում՝ օգտագործել դրանք, թե՝ ոչ։ Ուստի չորս երիտասարդների ազատ կամքը շատ կարևոր է այստեղ։

Այնուամենայնիվ, եթե կատարածուն կարող է փոխել նրանց անունները, նա կարող է փոխել նաև նրանց ճաշացանկը։ Կա երկու հավանական պատճառ, թե ինչու այս չորսը չեն ցանկանում ուտել թագավորի սեղանից։

Առաջինը, թագավորի սեղանի կերակուրների մեջ կարող էին լինել անմաքուր ուտելիքներ (Ղևտացոց 11)։ Երկրորդ, կերակուրը նախ մատուցվում էր աստծո պատկերին, այնուհետև ուղարկվում էր թագավորին ուտելու համար։ Ուստի երբ Դանիելն առանց խաբեության ու խորամանկության դիմելու հասկանալ է տալիս, որ իր խնդրանքը կրոնական դրդապատճառ ունի, այսինքն պալատի ուտելիքը կպղծի իրեն ու իր ընկերներին (Դանիել 1.8), շատ համարձակ քայլ է անում։

Դանիելի և բաբելոնացի ծառայողի փոխհարաբերություններում մի քանի կարևոր կետեր են աչքի զարնում։ Առաջինը, Դանիելը, կարծես, շատ լավ է հասկանում ծառայողի բարդ իրավիճակը, այդ իսկ պատճառով փորձաշրջան է առաջարկում։ Այլընտրանքային սնունդ կիրառելու տասն օր տևող փորձաշրջանը պետք է որ բավականացներ սննդակարգի առավելություններն ի ցույց դնելու, հետևաբար և ծառայողի վախերը փարատելու համար։ Երկրորդ, Դանիելի վստահությունը, որ ելքն այդքան դրական կլիներ այդպիսի կարճ ժամանակաշրջանում, գալիս է Աստծո նկատմամբ բացարձակ վստահությունից։ Երրորդ, բանջարեղեններից և ջրից բաղկացած սննդակարգի ընտրությունը մատնացույց է անում այն սննդակարգը, որն Աստված տվել էր մարդկությանն արարչագործության ժամանակ (տե՛ս Ծննդոց 1.29), փաստ, որը հավանաբար ազդել է նաև Դանիելի ընտրության վրա։ Ի վերջո, ի՞նչը կարող էր ավելի լավ սննդակարգ կազմել, եթե ոչ այն, ինչ Աստված տվել է մեզ ի սկզբանե։

`Ի՞նչն է այդքան կարևոր Դանիելի ազատ ընտրության մեջ, որը ճանապարհ է բացում Աստծո համար գործել այնպես, ինչպես Նա է գործում (տե՛ս Դանիել 1.9): Ի՞նչ դասեր կարող ենք քաղել սրանից մեր ընտրությունների կարևորության մասին։ Ինչպե՞ս պետք է Աստծո նկատմամբ մեր վստահությունն ազդի մեր ընտրությունների վրա։`