---
title:  Երուսաղեմից Բաբելոն
date:  04/01/2020
---

### Այս շաբաթվա ուսումնասիրության համար կարդացե՛ք.
Դ Թագավորաց 21.10–16, Դանիել 1, Գաղատացիս 2.19, 20, Մատթեոս 16.24–26, Բ Կորնթացիս 4.17, Հակոբոս 1.5։

> <p>Հիշելու համարը.<p>
> «Եվ Աստված այս չորս տղաներին գիտություն և հանճար տվեց ամեն դպրությունում և իմաստությունում, և Դանիելը հասկանում էր ամեն տեսիլք և երազ» (Դանիել 1.17):

Աստվածաշունչը չի խուսափում ընկած մարդկության թուլությունները ցույց տալուց։ Ծննդոց երրորդ գլխից ի վեր մարդկության մեղավորությունն ու դրա տխուր հետևանքներն ակնառու կերպով ի ցույց են դրվում։ Միևնույն ժամանակ մենք տեսնում ենք նաև այնպիսի մարդկանց պատմություն, ովքեր մեծագույն հավատարմություն են ցուցաբերում առ Աստված, նույնիսկ երբ անհավատարիմ լինելու մեծ գայթակղություններ են ունենում։ Եվ նման հավատարմության ամենացնցող օրինակներից մի քանիսը ներկայացված են Դանիելի գրքում։

Այդուհանդերձ, Դանիելի գիրքն ուսումնասիրելիս եկե՛ք հիշենք, որ գրքի իրական հերոսն Աստված է։ Մենք այնքան սովոր ենք, որ այս պատմությունները շեշտադրում են Դանիելի և նրա ընկերների հավատարմությունը, որ կարող ենք մոռանալ մեծարել այն Մեկի հավատարմությունը, Ով առաջնորդեց ու ուժ տվեց այդ չորս երիտասարդներին, երբ նրանք բախվեցին Բաբելոնի կայսրության հզորությանն ու կախարդանքին։ Սեփական հողում ու տանը հավատարիմ լինելն արդեն իսկ մեծ մարտահրավեր է, էլ չխոսենք այն մասին, երբ մարդը գտնվում է օտար երկրի, դրա մշակույթի ու կրոնի ճնշման ներքո։ Սակայն այս մարդիկ դիմադրում են մարտահրավերներին, որովհետև, ինչպես ասում է Պողոս առաքյալը, նրանք գիտեն, թե ում են հավատացել (Բ Տիմոթեոս 1.12), և վստահում են Նրան։