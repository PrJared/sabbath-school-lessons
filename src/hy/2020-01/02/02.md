---
title:  Աստծո գերագույն իշխանությունը
date:  05/01/2020
---

Առաջին հայացքից Դանիելի գիրքն սկսվում է պարտության մռայլ լուրով։ Հուդան հանձնվել է Նաբուգոդոնոսորին, և տաճարի անոթները Երուսաղեմից տարվել են Սենաար երկիր։ Սենաար բառն Աստվածաշնչում հանդիպում է Ծննդոց 11.2 համարում որպես Բաբելոնի աշտարակի գտնվելու վայր։ Սենաարը չարագուշակ նշան է, քանի որ ակնարկում է մի ծրագիր, որն ակնհայտ ապստամբություն էր Աստծո դեմ։ Սակայն թեև Բաբելոնի աշտարակի շինարարներին չհաջողվեց հասնել իրենց նպատակին, այն է՝ հասնել երկնքին, արտաքուստ տպավորություն էր ստեղծվում, թե իբր Նաբուգոդոնոսորն ու իր աստվածները, որոնք ապրում էին Սենաարում, հաղթել էին Իսրայելի՝ ուխտի Աստծուն։

Այսքանով հանդերձ՝ Դանիելի գրքի առաջին իսկ տողերը պարզաբանում են, որ Երուսաղեմի պարտությունը չպետք է վերագրել Բաբելոնի թագավորի գերագույն իշխանությանը. այդ պարտությունը տեղի է ունեցել, որովհետև «Տերը Հուդայի Հովակիմ թագավորին …. նրա (Նաբուգոդոնոսորի) ձեռքը մատնեց» (Դանիել 1.2)։ Ավելի վաղ Տերը հայտարարել էր, որ եթե Իր ժողովուրդն Իրեն մոռանա և խախտի ուխտը, Ինքը նրանց գերի կուղարկի օտար երկիր։ Այսպիսով, Դանիելը գիտի, որ Բաբելոնի ռազմական զորությունից վեր է կանգնած երկնքի Աստվածը, Ով ղեկավարում է պատմության անիվը։ Աստծո գերագույն իշխանության այս հստակ գիտակցումն է, որ պահում է այս երիտասարդներին և նրանց ուժ ու համարձակություն է տալիս դիմակայելու բաբելոնյան կայսրության գայթակղություններին ու ճնշմանը։

`Կարդացե՛ք Դ Թագավորաց 21.10–16, 24.18–20 և Երեմիա 3.13 համարները։ Ինչո՞ւ Աստված Հուդան և Երուսաղեմը մատնեց բաբելոնացիների ձեռքը։`

Քսանմեկերորդ դարի մարտահրավերներին բախվելիս մենք պետք է վերագտնենք Աստծո մասին ընկալումը, որն այդքան ակնառու կերպով արտացոլված է Դանիելի գրքում։ Այս գրքի համաձայն՝ այն Աստվածը, Ում մենք ծառայում ենք, ոչ միայն Իր գերագույն իշխանությանն է հպատակեցնում պատմության ընթացքը, այլև ողորմածաբար միջամտում է Իր ժողովրդի կյանքին՝ կարիքի ժամին նրան օգնություն տրամադրելու համար։ Եվ ինչպես կտեսնենք հետագայում, այն, ինչ Աստված արեց հրեա գերիների համար, կանի նաև Իր ժողովրդի համար ժամանակների վերջում՝ անկախ նրանց ու նրանց հավատի վրա թափվող տեղատարափ հարձակումներից։

`Ի՞նչ մարտահրավերների է բախվում ձեր հավատը հիմա թե՛ դրսից և թե՛ եկեղեցուց: Այդ մարտահրավերները կարող են ծագել նաև ձեր իսկ բնավորության թերություններից։ Ինչպե՞ս կարող եք սովորել ապավինել Աստծո զորությանը ձեր առջև ծառացած խնդիրների լուծման հարցում։`