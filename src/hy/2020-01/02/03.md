---
title:  Հավատը ճնշման տակ
date:  06/01/2020
---

`Կարդացե՛ք Դանիել 1-ին գլուխը։ Ի՞նչ ճնշման են հանդիպում այս երիտասարդները։`

Բաբելոն հասնելուն պես այս չորս երիտասարդները պետք է բախվեին իրենց հավատի ու համոզմունքների ամենալուրջ մարտահրավերին. Նրանք ընտրվել էին հատուկ վերապատրաստում անցնելու, որպեսզի հետագայում ծառայեին թագավորին։ Հին ժամանակներում թագավորները հաճախ էին գերիների սերուցքին ընտրում իրենց պալատում ծառայելու համար, որից հետո նրանց հավատարմությունն արդեն պետք է պատկաներ թագավորին ու իրենց գերեվարած կայսրության աստվածներին։ Այս ողջ գործընթացի նպատակն էր այսպես կոչված դարձ և ուսուցում ապահովել, որը և կհանգեցներ աշխարհայացքի փոփոխության։ Եվ որպես այդ գործընթացի բաղկացուցիչ՝ հրեա գերիների անունները փոխվեցին։ Նոր անունն իր մեջ կրում է տիրոջ և ճակատագրի փոփոխություն։ Ուստի գերիների անունները փոխելով՝ բաբելոնացիները նպատակ ունեին նրանց նկատմամբ հաստատել իրենց գերիշխանությունը և ստիպել նրանց ընդունել բաբելոնական արժեքներն ու մշակույթը։ Նրանց նախկին անունները, որոնք մատնացույց էին անում Իսրայելի Աստծուն, փոխարինվում են օտար աստվածների պատվող անուններով։ Բացի այդ, թագավորը որոշում է կայացնում, որ երիտասարդները սնվեն իր սեղանից։ Թագավորի սեղանից ուտելը հին ժամանակներում խորը նշանակություն ուներ։ Այն ենթադրում էր անմնացորդ նվիրվածություն թագավորին, ինչպես նաև ցույց էր տալիս նրանից կախված լինելը։ Եվ քանի որ որպես կանոն սնունդը մատուցվում էր կայսրության աստծուն կամ աստվածներին, դրանք ուտելն ուներ նաև շատ խորը կրոնական նշանակություն։ Դա ակնհայտորեն նշանակում էր մասնակցություն թագավորի երկրպագության ծառայությանը։

Ուստի, Դանիելն ու նրա ընկերները հայտնվեցին դժվարին հանգամանքներում։ Նրանց համար Աստծուն հավատարիմ մնալը, ինչպես նաև կայսերական հզոր ճնշման ներքո ողջ մնալը ոչ այլ ինչ էր, քան հրաշք։ Իրավիճակն է՛լ ավելի էր բարդանում, քանի որ Բաբելոն քաղաքն ինքնին համարվում էր մարդկության ձեռքբերումների հոյակերտ արտահայտություն։ Բաբելոնական տաճարների ճարտարապետական գեղեցկությունը, կախովի այգիները և քաղաքը կտրող-անցնող Եփրատ գետը քաղաքին անանց հզորության ու փառքի պատկեր էին հաղորդում։ Այսպիսով Դանիելին ու նրա ընկերներին առաջխաղացման, ինչպես նաև համակարգի առավելություններն ու բարգավաճումը վայելելու հնարավորություն է առաջարկվում։ Նրանք կարող են դադարել լինել հրեա գերիներ և դառնալ թագավորական ծառայողներ։ Կգնա՞ն նրանք արդյոք փոխզիջման իրենց սկզբունքների հարցում, որպեսզի քայլեն փառքի հեշտ ճանապարհով։

`Ի՞նչ կերպ կարող էին այս երիտասարդները պատճառաբանել համոզմունքների հարցում փոխզիջման գնալու իրենց որոշումը։ Ի՞նչ կերպ կարող եք այժմ նմանատիպ կամ գուցե ավելի աննկատելի մարտահրավերի առաջ կանգնած լինել։`