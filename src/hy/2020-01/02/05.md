---
title:  Անբիծ ու իմաստուն
date:  08/01/2020
---

Դանիելն ու նրա ընկերներն ընտրվում են թագավորական ծառայության համար, քանի որ բավարարում են Նաբուգոդոնոսորի սահմանած պահանջներին։ Համաձայն այդ պահանջների՝ պալատի ծառայողները պետք է լինեին «բնավ արատ չունեցող» և «գեղեցկադեմ» (Դանիել 1.4): Հետաքրքրական է, որ ինչպես զոհաբերվող կենդանիները, սրբարանում ծառայող մարդիկ ևս պետք է «արատ» չունենային (Ղևտացոց 22.17–25, Ղևտացոց 21.16–24): Բաբելոնացի թագավորը կարծես թե իրեն համեմատում էր Իսրայելի Աստծո հետ, քանի որ նույնանման պահանջներ է դնում իր պալատում ծառայողների առաջ։ Մյուս կողմից, նման որակումներն ակամա խոսում են այն մասին, որ Դանիելն ու նրա հայրենակիցներն Աստծո համար կենդանի զոհեր էին, քանի որ բախվում էին բաբելոնյան կայսրության մարտահրավերներին։

`Կարդացե՛ք Գաղատացիս 2.19, 20, Մատթեոս 16.24–26 և Բ Կորնթացիս 4.17 համարները։ Ի՞նչ են այս տեքստերը մեզ ասում այն մասին, թե ինչպես կարող ենք հավատարիմ մնալ, անկախ նրանից, թե ինչ փորձության միջով ենք անցնում։`

Աստված պատվի է արժանացնում չորս հրեա գերիների հավատարմությունը, և տասն օր տևած փորձաշրջանի վերջում նրանք ավելի լավ ու կազդուրված տեսք են ունենում, քան մյուս ուսանողները, ովքեր օգտվում էին թագավորական սեղանից։ Այսպիսով Աստված Իր չորս ծառաներին «գիտություն և հանճար տվեց ամեն դպրությունում և իմաստությունում», և միայն Դանիելին Նա տվեց «ամեն տեսիլք և երազ» հասկանալու ունակություն (Դանիել 1.17)։ Այս պարգևը նշանակալից դեր է խաղալու Դանիելի մարգարեական ծառայության մեջ։

Այնպես, ինչպես Աստված պատվեց Իր ծառաների հավատը բաբելոնական արքունիքում, այնպես և մեզ տալիս է իմաստություն, երբ բախվում ենք աշխարհի մարտահրավերներին։ Դանիելի ու նրա ընկերների փորձառությունը մեզ ցույց է տալիս, որ իսկապես հնարավոր է խուսափել մեր հասարակության ապականող տարրերի արատավոր ազդեցությունից։ Այն մատնանշում է նաև, որ Աստծուն ծառայելու համար մենք չպետք է մեկուսանանք հասարակությունից ու դրա մշակութային կյանքից։ Դանիելն ու նրա ընկերները ոչ միայն ապրում էին ստերի, սխալների ու առասպելների վրա կառուցված մշակույթի պայմաններում, այլև սովորում էին այդ ստերը, սխալներն ու առասպելները։ Եվ այսքանով հանդերձ՝ նրանք մնում էին հավատարիմ։

`Անկախ նրանից, թե որտեղ ենք ապրում, մեր առջև ծառանում է մեր հավատամքին հավատարիմ մնալու մարտահրավերն այն մշակութային և սոցիալական ազդեցությունների մեջ, որոնք հակասում են մեր հավատամքին։ Առանձնացրե՛ք ձեր մշակույթի բացասական ազդեցությունները և հարցրե՛ք ինքներդ ձեզ՝ որքա՞ն հաջող եմ ես պայքարում դրանց դեմ։`