---
title:  Վերջին քննությունը
date:  09/01/2020
---

`Կարդացե՛ք Դանիել 1.17–21 համարները։ Ո՞րն է այս չորս երիտասարդների հաջողության բանալին (տե՛ս նաև Հոբ 38.36, Առակաց 2.6, Հակոբոս 1.5):`

«Բաբելոնի համալսարանում» երեք տարի ուսանելուց հետո չորս հրեաները բերվում են թագավորի առաջ ավարտական քննություն տալու։ Նրանք ոչ միայն մյուս ուսանողներից առողջ են, այլև գերազանցում են նրանց իմաստությամբ և հանճարով։ Այս չորսին անմիջապես վերցնում են թագավորական ծառայության։ Մենք չպետք է մոռանանք, որ այս «իմաստությունն ու հանճարը», անկասկած, մեծամասամբ բաղկացած է հեթանոսության բազում տարրերից։ Այնուամենայնիվ, նրանք դա սովորել էին, և ակնհայտորեն շատ լավ էին սովորել, նույնիսկ եթե դրան չէին հավատում։

Նաբուգոդոնոսորը կարող էր կարծել, թե նման ձեռքբերումը պարտական է պալատական սննդակարգին և այն ուսումնական ծրագրին, որ այս չորս ուսանողներն անցել էին։ Բայց Դանիելն ու նրա ընկերները լավ գիտեին, և պատմելաոճն էլ հստակորեն մատնացույց է անում, որ իրենց գերազանց դրսևորումը ոչ մի բանով պարտական չէ բաբելոնյան համակարգին։ Ամեն ինչ գալիս է Աստծուց։ Ահա մի հզոր օրինակ, թե ինչ կարող է անել Աստված Իրեն վստահողների համար։ Մենք չպետք է վախենանք մեդիայի, կառավարության և այլ հաստատությունների ճնշող ուժից, որոնք, հնարավոր է, սպառնում են կործանել մեր ինքնությունը որպես Աստծո զավակներ։ Եթե ապավինենք Աստծուն, կարող ենք վստահ լինել, որ Նա կաջակցի մեզ դժվարին պահին և կպաշտպանի բոլոր դժվարություններից։ Միակ կարևորագույն բանը, որ պետք է անենք, հավատի մարտահրավերներին բախվելիս ճիշտ ընտրություն անելն է։

Դանիել առաջին գլխից Աստծո մասին շատ կարևոր դասեր ենք սովորում՝ (1) Աստված վերահսկում է պատմության ընթացքը։ (2) Աստված տալիս է իմաստություն, որպեսզի կարողանանք խուսանավել մեր մշակույթի և հասարակության անբարյացակամ միջավայրից։ (3) Աստված պատվի է արժանացնում նրանց, ովքեր վստահում են Իրեն ներքին համոզմունքով և կենսակերպով։

Գլուխը եզրափակվում է մատնացույց անելով, որ «Դանիելը մնաց մինչև Կյուրոս թագավորի առաջին տարին» (Դանիել 1.21)։ Կյուրոսի մասին հիշատակումն այստեղ նշանակալից դեր ունի. դրանից հույսի շող է ճառագում գերության մեջ։ Կյուրոսն ընտրվել է Աստծո կողմից Իր ժողովրդին ազատելու և նրան Երուսաղեմ վերադառնալ թույլ տալու համար։ Թեև գլուխն սկսվում է պարտության ու աքսորի տեսարանով, այն ավարտվում է հույսի շողով ու տունդարձով։ Սա է մեր Աստվածը. մեր կյանքի նույնիսկ ամենաբարդ պահերին Նա միշտ հույսի դուռ է բացում, որպեսզի տեսնենք այն փառքն ու ուրախությունը, որը հետևում է տառապանքին ու ցավին։