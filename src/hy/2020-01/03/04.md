---
title:  Արձանը. մաս առաջին
date:  14/01/2020
---

`Կարդացե՛ք Դանիել 2.24–30 համարները։ Ի՞նչ է ասում Դանիելն այստեղ, որը շատ կարևոր է, որ մենք մշտապես հիշենք (տե՛ս նաև Հովհաննես 15.5):`

Ի պատասխան աղոթքի՝ Աստված հայտնում է երազի բովանդակությունն ու մեկնությունը։ Եվ Դանիելը չի երկմտում թագավորին տեղյակ պահել այն մասին, որ առեղծվածի լուծումը տվել է «երկնքի Աստվածը»։ Նաև, նախքան երազի բովանդակությունն ու դրա մեկնությունը բացահայտելը, Դանիելը մատնանշում է նաև թագավորի չարտահայտված խոհերն ու մտահոգությունները, երբ վերջինս անքուն պառկած էր իր անկողնում։ Այս մանրամասն տեղեկությունն ավելի արժանահավատ է դարձնում լուրը, քանի որ միայն թագավորին հայտնի այդ տեղեկությունը պետք է որ Դանիելին հայտնված լիներ գերբնական ուժի միջոցով։ Սակայն երբ Դանիելն սկսում է պատմել երազը, նա կանգնած է ևս մեկ ճգնաժամ հարուցելու վտանգի առջև, քանի որ երազը Նաբուգոդոնոսորի համար բարի լուր չի պարունակում։

`Կարդացե՛ք Դանիել 2.31–49 համարները։ Ի՞նչ է ասում երազը Նաբուգոդոնոսորի թագավորության ճակատագրի մասին։`

Երազում նկարագրվում է մի վեհաշուք արձան, որի «գլուխը մաքուր ոսկուց էր, նրա կուրծքը և բազուկները՝ արծաթից, նրա մեջքն ու ազդրերը՝ պղնձից, սրունքները՝ երկաթից, նրա ոտները՝ մեկ մասը երկաթից, մեկ մասը կավից» (Դանիել 2.32, 33): Ի վերջո մի քար «զարկվեց արձանի ոտներին» (Դանիել 2.34), արձանը փշրվեց և քամու բերանն ընկած մղեղի պես եղավ։ Դանիելը բացատրում է, որ տարբեր մետաղները ներկայացնում են հաջորդական թագավորությունները, որոնք պատմության ընթացքում կփոխարինեն մեկը մյուսին։ Նաբուգոդոնոսորին տրվող լուրը պարզ է և հստակ. Բաբելոնի թագավորությունն իր ողջ հզորությամբ ու փառքով կանհետանա, և դրան փոխարինելու կգա մեկ այլ թագավորություն, որն էլ իր հերթին կփոխարինվի այլ թագավորություններով, մինչև որ դրանց բոլորին փոխարինելու կգա ամբողջովին այլ բնույթի թագավորություն. դա Աստծո թագավորությունն է, որը կանգուն է մնալու հավիտենապես։

`Տեսե՛ք, թե որքան վաղանցիկ ու ժամանակավոր են բոլոր մարդկային արժեքները։ Ի՞նչ պետք է այս փաստը մեզ սովորեցնի այն մեծ հույսի մասին, որը մենք ունենք Հիսուսով և միմիայն Նրանով (տե՛ս Հովհաննես 6.54, Բ Կորնթացիս 4.18):`