---
title:  Քարը
date:  16/01/2020
---

`Կարդացե՛ք Դանիել 2.34, 35, 44, 45 համարները: Ի՞նչ են մեզ սովորեցնում այս տեքստերը մեր աշխարհի վերջնական ճակատագրի մասին։`

Երազի շեշտադրումն այն է, թե ինչ է կատարվելու «հետին օրերում» (Դանիել 2.28): Ինչքան էլ որ հարուստ ու հզոր լինեն մետաղով (և կավով) ներկայացված թագավորությունները, դրանք ոչ այլ ինչ են, քան քարի թագավորության հաստատման նախընթաց։ Մետաղներն ու կավը որոշ իմաստով կարող են համարվել մարդու ձեռքի արտադրանք, մինչդեռ երազում ներկայացված քարը գալիս է առանց մարդկային ձեռքի օգնության։ Այլ խոսքերով, թեև նախորդող թագավորություններից յուրաքանչյուրն ի վերջո գնում է դեպի վախճան, քարով ներկայացված արքայությունը մնալու է հավիտյան։ Վեմի փոխաբերությունը հաճախ է խորհրդանշում Աստծուն (օրինակ՝ Երկրորդ Օրինաց 32.4, Ա Թագավորաց 2.2, Սաղմոս 18.31), և քարը նմանապես կարող է լինել Մեսիայի խորհրդանիշ (Սաղմոս 118.22, Ա Պետրոս 2.4, 7): Ուստի ոչինչ այնքան հարմար չէ խորհրդանշելու Աստծո հավիտենական արքայությունը, որքան քարի պատկերը։

Ոմանք վիճում են, թե քարի թագավորությունը հաստատվել է Հիսուսի երկրային ծառայության ժամանակ, և որ Ավետարանի տարածումը մատնացույց է անում, որ Աստծո արքայությունն արդեն տարածվել է համայն երկրագնդի վրա։ Սակայն քարի թագավորությունը գալու է միայն այն բանից հետո, երբ չորս հիմնական թագավորություններն անկում ապրեն, և մարդկության պատմությունը հասնի բաժանված թագավորությունների ժամանակաշրջանին, որը ներկայացված է արձանի ոտքերի միջոցով։ Այս փաստը բացառում է առաջին դարի ընթացքում դրա իրականացումը, քանի որ Հիսուսի երկրային ծառայությունը տեղի է ունեցել Հռոմի՝ չորրորդ թագավորության գերիշխանության ժամանակ։

Սակայն քարը տեղ է բացում սարի համար։ Այսինքն «քարը, որ զարկեց արձանին, մեծ սար եղավ և լցրեց բոլոր երկիրը» (Դանիել 2.35)։ Այս սարը հիշեցնում է Սիոն սարը, այն տեղը, որտեղ կանգնած էր տաճարը՝ հինկտակարանյան ժամանակների՝ Աստծո երկրային թագավորության կոնկրետ պատկերը։ Հետաքրքրական է, որ սարից կտրված քարն ինքը սար է դառնում։ Այս սարը, որը համաձայն տեքստի արդեն գոյություն ունի, ամենայն հավանականությամբ, մատնացույց է անում երկնային Սիոնը՝ երկնային սրբարանը, որտեղից կգա Քրիստոսն Իր հավիտենական արքայությունը հիմնադրելու համար։ Եվ ի դեմս Երուսաղեմ քաղաքի, որը վար կգա երկնքից (Հայտնություն 21.1–22.5), այս արքայությունը կգտնի իր վերջնական իրականացումը։

`Դանիել 2-րդ գլխում նկարագրված իրադարձությունները բոլոր թագավորութունների մասին մինչև հիմա ճիշտ են եղել։ Այդ դեպքում ինչո՞ւ է այդքան տրամաբանական ու իմաստուն քայլ վստահել գալիք` Աստծո հավիտենական թագավորության մասին մարգարեությանը։ Ինչո՞ւ է այդքան անտրամաբանական մարգարեությանը չհավատալը։`