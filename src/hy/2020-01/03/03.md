---
title:  Աղոթքը
date:  13/01/2020
---

Դանիելն առանց ժամանակ կորցնելու վերցնում է իր երեք ընկերներին և սկսում աղոթք անել՝ բացատրելով նրանց, որ եթե Աստված չբացահայտի երազը, իրենք մահապատժի կենթարկվեն։ Մենք նույնպես, երբ կանգնում ենք մեծ խնդրի առաջ, պետք է գիտակցենք, որ մեր Աստվածը բավականաչափ մեծ է լուծելու համար նույնիսկ ամենաանլուծելի մարտահրավերները։

`Կարդացե՛ք Դանիել 2.17–23 համարները։ Ի՞նչ երկու տեսակի աղոթք է բարձրացվում այստեղ։`

Այս գլխում նշվում են երկու տեսակի աղոթքներ։ Առաջինն աղոթք է, որում Դանիելը խնդրում է Աստծուն բացահայտել երազի բովանդակությունն ու մեկնությունը (Դանիել 2.17–19): Այս աղոթքի խոսքերը գրի չեն առնվել, սակայն մեզ ասվում է, որ Դանիելն ու նրա ընկերներն աղոթում էին, «որ ողորմություն խնդրեն երկնքի Աստվածանից այս գաղտնիքի մասին, որ չկոտորվեն Դանիելը և նրա ընկերները Բաբելոնի մնացած իմաստունների հետ» (Դանիել 2.18)։ Երբ նրանք աղոթում են, Աստված պատասխանում է նրանց խնդրանքին և բացահայտում է թագավորի երազի բովանդակությունն ու մեկնությունը։ Մենք կարող ենք վստահ լինել, որ երբ «ողորմություն խնդրենք երկնքի Աստվածանից», մեր աղոթքները ևս կլսվեն (միգուցե ոչ այնքան բացահայտ ձևով, ինչպես տեսնում ենք այստեղ), որովհետև Դանիելի Աստվածը նաև մեր Աստվածն է։

Ի պատասխան Աստծո՝ իրենց աղոթքը լսելուն և արձագանքելուն՝ Դանիելն ու նրա ընկերները պոռթկացին երախտագիտական ու փառաբանական աղոթքով։ Նրանք փառաբանում էին Աստծուն իմաստության ու բնությունն ու պատմության քաղաքական անցքերը վերահսկելու համար։ Այստեղ կա մի կարևոր դաս, որը կարող ենք սերտել։ Մենք աղոթում ու բազում խնդրանքներ ենք ներկայացնում Աստծուն, սակայն որքա՞ն հաճախ ենք փառաբանում Նրան ու շնորհակալություն հայտնում մեր աղոթքներին պատասխանելու համար։ Տասը բորոտների հետ ունեցած Հիսուսի փորձառությունը շատ պատեհ կերպով ներկայացնում է մարդկային երախտամոռությունը։ Տասը բժշկվածներից միայն մեկն է հետ գալիս, «որ Աստծուն փառք» տա (Ղուկաս 17.18)։ Դանիելի պատասխանը ոչ միայն հիշեցնում է մեզ երախտագիտության ու փառաբանության կարևորությունը, այլև բացահայտում է այն Աստծո բնավորությունը, Ում մենք աղոթում ենք։ Երբ մենք աղոթում ենք Նրան, կարող ենք վստահ լինել, որ Նա կանի մեզ համար լավագույնը, ուստիև պետք է միշտ փառաբանենք ու շնորհակալություն հայտնենք Նրան։

`Կարդացե՛ք Սաղմոս 138-ը։ Ի՞նչ կարող եք քաղել շնորհակալական այս աղոթքից, ինչը կօգնի ձեզ երախտագետ լինել Աստծուն, անկախ այն հանգամանքներից, որոնցում հայտնվել եք։`