---
title:  Հետագա ուսումնասիրության համար
date:  17/01/2020
---

Ուսուցողական է նկատել, որ Դանիել երկրորդ գլխի արձանը պատրաստված է ոսկուց ու արծաթից, մետաղներ, որոնք ներկայացնում են տնտեսական հզորություն։ Արձանի մաս են կազմում նաև պղինձն ու երկաթը, որոնք կիրառվում էին գործիքներ ու զենք պատրաստելու համար, ինչպես նաև կավը, որը հին աշխարհում օգտագործվում էր գրական և կենցաղային նպատակներով։ Ուստի այս արձանը վառ կերպով պատկերում է մարդկությունն ու նրա ձեռքբերումները։ Ամենայն պատշաճությամբ արձանի առանձին կազմաբանական մասերը ցույց են տալիս համաշխարհային գերտերությունների հերթագայությունը և վերջնական անմիաբանությունը, որը գերիշխող է լինելու մարդկության պատմության վերջին օրերին։ Այդուհանդերձ, քարը հստակորեն նկարագրվում է որպես մի բան, որը պատրաստվել է «առանց ձեռքի» (Դանիել 2.45). սա հզոր հիշեցում է այն գերբնական ավարտի, որը գալու է այս ժամանակավոր աշխարհի և դրա մարդկային ձեռքբերումների վրա։

Թեև «անզեն աչքին մարդկության պատմությունը կարող է ուժերի ու հակաուժերի քաոսային փոխհարաբերություն թվալ, …. Դանիելը մեզ հավաստիացնում է, որ այս ամենի հետևում կանգնած է Աստված՝ վար նայելով դրան և շարժվելով դրա մեջ՝ հասնելու համար նրան, ինչ Ինքը լավագույնն է համարում»։ Ուիլիամ Հ. Շի, Դանիել. ընթերցողի ուղեցույց (Նամպա, Այդահո, Փասիֆիք Փրես, 2005թ.), էջ 98։

**Հարցեր քննարկման համար**

`Որքա՜ն լավ է իմանալ, որ աշխարհի այս ողջ քաոսի ու տառապանքի մեջ Աստծունն է վերջնական վերահսկողությունը, և Նա ամեն ինչ փառավոր ավարտի կբերի։ Իսկ մինչ այդ մեր ուժերի սահմաններում ի՞նչ կարող ենք անել ընկած աշխարհում գոյություն ունեցող տառապանքը բարիք գործելով թեթևացնելու համար։`

`Ինչպե՞ս ենք բացատրում այն փաստը, որ Դանիելն ու նրա ընկերներն այդքան մտերմաբար և հավատարմորեն էին աշխատում հեթանոս առաջնորդի համար, ով այդքան չարիք էր պատճառել Դանիելի սեփական ազգին։`

`Ինչպես տեսանք, ոմանք հակաճառում են, թե առանց ձեռքի պոկված քարը վերաբերում է աշխարհով մեկ Ավետարանի տարածմանը։ Դա չի կարող ճիշտ լինել մի շարք պատճառներով, ներառյալ այն, թե ինչ է ասվում Դանիել 2.35 համարում, որ քարը ջախջախեց նախկին ազգերը, և որ «քամին տարավ նրանց, և բնավ տեղ չգտնվեց նրանց համար»։ Դա տեղի չի ունեցել Խաչից հետո։ Ավելին, քարի թագավորությունը եկեղեցու հետ նույնականացնել ջանացողները չէին նկատում, որ քարի թագավորությունը փոխարինում է մարդկային իշխանության բոլոր այլ ձևերին։ Դա մի թագավորություն է, որն իր մեջ պարփակում է ամբողջ աշխարհը: Ուստի միայն Հիսուսի երկրորդ գալուստը կարող է կյանքի կոչել որպես այս մարգարեական երազի գագաթնակետ նկարագրված գործընթացը։ Ապա ինչո՞ւ է Հիսուսի երկրորդ գալուստը միակ ողջախոհ մեկնաբանությունն այն բանի, թե ինչ է անում քարը ժամանակների վերջում։`