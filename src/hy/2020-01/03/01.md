---
title:  Առեղծվածից՝ հայտնություն
date:  11/01/2020
---

### Այս շաբաթվա ուսումնասիրության համար կարդացե՛ք.
Դանիել 2.1–16, Գործք առաքելոց 17.28, Դանիել 2.17–49, Սաղմոս 138, Հովհաննես 15.5, Երկրորդ Օրինաց 32.4, Ա Պետրոս 2.4։

> <p>Հիշելու համարը.<p>
> «Դանիելը խոսեց և ասաց. Օրհնյալ լինի Աստծո անունը հավիտենից մինչև հավիտյան, որ իմաստությունը և զորությունը Նրանն է» (Դանիել 2.20):

Գրենլանդիան շրջապատող ջրերում տարատեսակ չափսերի սառցաբլուրներ կան։ Երբեմն փոքր սառցաբլուրները լողում են մի ուղղությամբ, իսկ դրանց անհամեմատ մեծ նմանակերպերը՝ մեկ այլ։ Պատճառն այն է, որ մակերեսի քամիներն իրենց ուժգնությամբ ուղղորդում են փոքր սառույցները, մինչդեռ սառույցի հսկայական զանգվածները տեղաշարժվում են օվկիանոսի խորքերում գործող հոսանքների ազդեցությամբ։ Երբ մենք հետևում ենք պատմության ընթացքում ազգերի վերելքին ու անկումներին, սա նման է մակերեսային քամիների ու օվկիանոսի խորքերում գործող հոսանքների բացատրությանը։ Քամիները ներկայացնում են ամեն փոփոխական ու անկանխատեսելի բան. ճիշտ ինչպես մարդկային կամքն է։ Սակայն այս փոթորիկների պոռթկումների հետ մեկտեղ գործում է մեկ այլ ուժ, որն անհամեմատ ավելի զորեղ է և նման է օվկիանոսային հոսանքներին։ Դա Աստծո իմաստուն ու գերագույն նպատակների հաստատուն ընթացքն է։ Ինչպես ասել է Էլեն Ուայթը. «Ինչպես աստղերն իրենց նախասահմանված ուղու ընդարձակ պտույտի մեջ, այնպես էլ Աստծո մտադրությունները ո՛չ շտապել գիտեն, ո՛չ հապաղել»։ Դարերի փափագը, էջ 32։ Թեև թվում է, թե ազգերի, գաղափարախոսությունների և քաղաքական կուսակցությունների վերելքն ու անկումները տեղի են ունենում բացառապես մարդկային քմահաճ հայեցողությամբ, Դանիելի գրքի երկրորդ գլուխը ցույց է տալիս, որ երկնքի Աստվածն է, որ տանում է մարկության պատմությունն իր վերջնական եզրափակմանը։