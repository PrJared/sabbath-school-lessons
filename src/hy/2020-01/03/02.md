---
title:  Աստծո «ամենագոյությունը»
date:  12/01/2020
---

`Կարդացե՛ք Դանիել 2.1–16 համարները։ Ի՞նչ ճգնաժամի են հանդիպում հրեաներն այն երազի պատճառով, որն Աստված տալիս է թագավորին։`

Հին աշխարհում երազներին շատ լուրջ էին վերաբերվում։ Երբ երազը վատ կանխազգացում էր առաջացնում, այն հաճախ վերահաս աղետի մասին էր խոսում։ Ուստի հասկանալի է, թե ինչու է Նաբուգոդոնոսորն այդքան անհանգստանում այն երազի համար, որն ավելի է սարսափեցնում նրանով, որ թագավորը ոչ մի կերպ չի կարողանում հիշել այն։ Բաբելոնի մասնագետները հավատում էին, որ աստվածները կարող են երազները մեկնաբանել, սակայն Դանիելի գրքում պատմվող այս երազի դեպքում մասնագետները ոչինչ անել չեն կարող, որովհետև թագավորն այն պարզապես մոռացել է։ Եթե նրանց փոխանցվեր երազի բովանդակությունը, նրանք անպայման կգտնեին մեկնաբանություն թագավորին գոհացնելու համար։ Սակայն այս աննախադեպ իրավիճակում, երբ երազահան մասնագետներն անկարող են թագավորին ասել, թե ինչի մասին է վերջինիս երազը, նրանք ստիպված են ընդունել, որ «մի ուրիշը չկա, որ թագավորի առաջ իմացնի այն, բացի աստվածներից, որոնց բնակությունը մսեղենների մեջ չէ» (Դանիել 2.11)։

Անհանգստությունից ճնշված՝ թագավորը հրամայում է գլխատել Բաբելոնի բոլոր իմաստուններին։ Նման դաժանությունն անծանոթ չէր հին աշխարհին։ Պատմական աղբյուրները վկայում են այն մասին, որ դավադրության պատճառով Դարեհ Ա-ն մահապատժի ենթարկեց բոլոր մոգերին, իսկ Քսերքսեսը սպանեց բոլոր ինժեներներին, ում կառուցած կամուրջը փլվել էր։ Երբ Նաբուգոդոնոսորն արձակում է իր հրամանը, Դանիելն ու նրա ընկերները նոր էին ավարտել ուսումնառությունն ու ընդունվել թագավորի մոգերի շրջան։ Այս պատճառով մահապատժի հրամանը վերաբերում է նրանց ևս։ Գրքի բնօրինակում ասվում է, որ սպանդն սկսվում է անմիջապես, և Դանիելի ու նրա ընկերների հերթը հաջորդն էր։ Սակայն Դանիելն «իմաստությամբ» (Դանիել 2.14) մոտենում է Արիովքին՝ դահճապետին, ով վերահսկում էր մահապատժի իրականացումը։ Ամենայն հավանականությամբ, նա անձամբ է թագավորից ժամանակ խնդրում երազի առեղծվածը լուծելու համար։ Հետաքրքրական է այն փաստը, որ թեև թագավորը մոգերին մահապատժի ենթարկելու հրաման տվեց «ժամանակ» գնելու նրանց փորձի համար, նա անհապաղ շնորհում է այն «ժամանակը», որը խնդրում է Դանիելը։ Դանիելն իհարկե համաձայն է մոգերի հետ, որ ոչ մի մարդ արարած չի կարող լուծել նման առեղծվածը, սակայն մարգարեն գիտի նաև Աստծո մասին, Ով կարող է բացահայտել ինչպես երազի բովանդակությունը, այնպես էլ մեկնությունը։

`Աստվածաբանները խոսում են Աստծո «ամենագոյության» մասին, որ թեև այդքան հեռու արարչագործությունից, Նա կարող է միևնույն ժամանակ շատ մոտ լինել դրան։ Նաբուգոդոնոսոր թագավորին երազ տալու փաստն ի՞նչ է մեզ սովորեցնում այն մասին, թե ամենագո Աստված որչափ կարող է մոտ լինել մեզ (տե՛ս նաև Գործք առաքելոց 17.28):`