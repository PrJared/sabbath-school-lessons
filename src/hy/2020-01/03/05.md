---
title:  Արձանը. մաս երկրորդ
date:  15/01/2020
---

`Նորից կարդացե՛ք երազն ու դրա մեկնությունը (Դանիել 2.31–49)։ Ի՞նչ է սա մեզ սովորեցնում աշխարհի պատմությանն Աստծո՝ նախապես տեղյակ լինելու մասին։`

Նաբուգոդոնոսորի երազով փոխանցվող մարգարեությունը ներկայացնում է ընդհանուր մարգարեական ուրվագիծ: Այն գործում է որպես չափանիշ, որին համապատասխան էլ պետք է դիտարկել Դանիելի գրքի 7-րդ, 8-րդ, և 11-րդ գլուխներում տրված ավելի մանրամասն մարգարեությունները։ Դանիելի 2-րդ գլուխը ևս պայմանական մարգարեություն չէ։ Այն վախճանաբանական մարգարեություն է, վճռական կանխատեսումն այն բանի, թե ինչ է Աստված նախատեսել և ինչ է իրականացնելու ապագայում։

1. Ոսկե գլուխը ներկայացնում է Բաբելոնը (ՔԱ 626–539թթ.)։ Իսկապես որ, ոսկուց բացի ոչ մի այլ մետաղ չէր կարող հավուր պատշաճի ներկայացնել Բաբելոնի կայսրության հարստությունն ու հզորությունը։ Աստվածաշունչն այն անվանում է «ոսկե քաղաք» (Եսայիա 14.4, անգլերեն թարգմանություն) և «ոսկե բաժակ … … Տիրոջ ձեռքին» (Երամիա 51.7, համեմատե՛ք Հայտնություն 18.16 համարի հետ)։ Հին աշխարհի պատմիչ Հերոդոտոսը վկայում է, որ քաղաքի զարդարանքն առատ ոսկին էր։
2. Արծաթյա կուրծքն ու բազուկները մատնանշում են Մարա-Պարսկաստանը (ՔԱ 539–331թթ.)։ Քանի որ արծաթը համարվում է ավելի քիչ արժեքավոր, քան ոսկին, Մարա-Պարսկաստանն այդպես էլ երբեք չունեցավ Բաբելոնի շքեղությունը։ Բացի այդ, արծաթը համապատասխան խորհրդանիշ էր պարսիկների համար, քանի որ նրանք օգտագործում էին արծաթն իրենց հարկային համակարգում։
3. Պղնձե մեջքն ու ազդրերը խորհրդանշում են Հունաստանը (ՔԱ 331–168 թթ.): Եզեկիել 27.13 համարը հույներին ներկայացնում է որպես պղնձե անոթների առևտրականներ։ Հույն զինվորներն աչքի էին ընկնում իրենց պղնձե սպառազինությամբ։ Նրանց սաղավարտները, վահանները և մարտական կացինները պատրաստված էին արույրից։ Հերոդոտոսը մեզ տեղեկացնում է, որ Եգիպտոսի փարավոն Փսամեթիհ Ա-ն հույն ծովահենների ներխուժման մեջ տեսավ գուշակության իրականացումը, որն ասում էր. «պղնձե մարդիկ են գալիս ծովից»։
4. Երկաթյա սրունքները համապատասխանաբար ներկայացնում են Հռոմը (ՔԱ 168թ.–ՔՀ 476թ.): Ինչպես բացատրեց Դանիելը, երկաթը խորհրդանշում է Հռոմեական կայսրության ջախջախիչ ուժը, որը տևեց ավելի երկար, քան դրան նախորդող կայսրություններից ցանկացածը։ Երկաթը տիպիկ մետաղ էր այս կայսրությունը ներկայացնելու համար։
5. Երկաթի ու կավի խառնուրդից կազմված ոտքերը ներկայացնում են մասնատված Եվրոպան (ՔՀ 476թ.–Քրիստոսի երկրորդ գալուստը)։ Երկաթի ու կավի խառնուրդի պատկերը պատշաճորեն նկարագրում է այն, թե ինչ կատարվեց Հռոմեական կայսրության կազմալուծումից հետո։ Թեև Եվրոպան միավորելու շատ փորձեր են արվել, սկսած կայսերական ընտանիքներում ամուսնական միություններից մինչև ներկայիս Եվրոպական Միություն, բաժանումներն ու տարաձայնությունները, այնուամենայնիվ, գերակշռել են, և համաձայն այս մարգարեության՝ կշարունակեն գերակշռել, մինչև որ Աստված կհաստատի հավիտենական արքայությունը։