---
title:  Խոյն ու այծը
date:  23/02/2020
---

`Կարդացե՛ք Դանիել 8-րդ գլուխը։ Ինչի՞ մասին է այս տեսլիքը, և այն ի՞նչ զուգահեռներ ունի այն տեսարանների հետ, որոնք տեսանք Դանիել 2-րդ և 7-րդ գլուխներում։`

Ինչպես Դանիել 2-րդ և 7-րդ գլուխներում, այստեղ մեզ տրվում է մեկ այլ տեսիլք համաշխարհային գերտերությունների վերելքի ու անկման մասին, թեև այլ խորհրդանշական լեզվով։ Խորդհրդանիշներն ուղղակիորեն կապված են Աստծո սրբարանի հետ։ Այս դեպքում օգտագործվում են խոյի ու այծի խորհրդանիշները, քանի որ դրանք կապ ունեին քավության օրվա սրբարանի ծիսակատարության հետ, որը հին Իսրայելի համար դատաստանի ժամանակ էր։ Սրբարանի ծառայության ժամանակ խոյերն ու այծերն օգտագործվում էին որպես զոհեր։ Սակայն միայն քավության օրն էին այս երկուսը մատնանշվում իրար հետ։ Ուստի այս երկու կենդանիներն այստեղ միտումնավոր են ընտրված, որպեսզի մատնացույց անեն Քավության օրը, որը ևս տեսիլքի գլխավոր թեման է։

Տեսիլքում Դանիելը տեսնում է խոյին, որը խփում է երեք տարբեր ուղղություններով՝ դեպի արևմուտք, դեպի հյուսիս և դեպի հարավ (Դանիել 8.4): Այս եռակողմ շարժումը ցույց է տալիս այս ուժի տարածումը. «և ոչ մի գազան չէր կանգնում նրա առաջ, և նրա ձեռից ազատող չկար, այլ նա անում էր իր հաճության պես, և մեծացավ» (Դանիել 8.4): Ինչպես բացատրում է հրեշտակը, երկու եղջյուր ունեցող խոյը ներկայացնում է Մարա-Պարսկական կայսրությունը (Դանիել 8.20), և երեք ուղղությունները, ամենայն հավանականությամբ, տառացիորեն մատնանշում էին այս համաշխարհային գերտերության երեք մեծագույն նվաճումները։

Հաջորդ, ի հայտ է գալիս մեծ եղջյուրով այծ, որը ներկայացնում է Ալեքսանդր Մակեդոնացու հրամանատարության տակ գտնվող Հունական կայսրությունը (Դանիել 8.21)։ Այն, որ այծը շարժվում էր «և գետնին չէր դիպչում» (Դանիել 8.5), ցույց է տալիս, որ այն արագ է տեղաշարժվում։ Այս խորհրդանշական լեզուն փոխանցում է Ալեքսանդր Մեծի նվաճումների արագությունը, որը Դանիել 7-րդ գլխում ներկայացված է որպես թևավոր ինձ։ Սակայն ինչպես նշում է մարգարեությունը, երբ այծն «ուժովացավ, նրա մեծ եղջյուրը կոտրվեց» (Դանիել 8.8) և ճանապարհ բացեց չորս եղջյուրների համար, որոնք տարածվեցին կողմնացույցի բոլոր չորս կողմերով մեկ։ Սա իրականանում է, երբ Ալեքսանդրը մահանում է Բաբելոնում ՔԱ 323թ. հունիսին երեսուներեք տարեկան հասակում, իսկ նրա կայսրությունը բաժանվում է նրա չորս հրամանատարների միջև։

`Դանիել 2.38 համարից մինչև Դանիել 8.20, 21 համարները տեսիլքներում բացահայտված չորս կայսրություններից երեքի անունները ներկայացվել են մեզ։ Ինչպե՞ս պետք է այս հրաշալի փաստն օգնի հաստատել այս մարգարեությունների մեր մեկնաբանությունը։`