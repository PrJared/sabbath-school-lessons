---
title:  Սրբարանի արդարացումը
date:  26/02/2020
---

`Կարդացե՛ք Դանիել 8.14 համարը։ Ի՞նչ է կատարվում այստեղ։`

Եղջյուրի կործանիչ հարձակումից հետո արվում է հայտարարություն, որ սրբարանը կարդարանա։ Այս լուրը հասկանալու համար մենք պետք է մտապահենք, որ Դանիել 8.14 համարում նշված սրբարանի արդարացումը համապատասխանում է Դանիել 7.9–14 համարներում նկարագրված դատաստանի տեսարանին։ Եվ քանի որ դատաստանը տեղի է ունենում երկնքում, ապա սրբարանը նույնպես պետք է լինի երկնքում։ Ուստի, մինչ Դանիել 7-րդ գլուխը նկարագրում է մարդկանց գործերին Աստծո միջամտությունն ու նրանց հետ Նրա փոխհարաբերությունը դատական տեսանկյունից, Դանիել 8-րդ գլուխը նկարագրում է միևնույն իրադարձությունը սրբարանի տեսանկյունից։

Երկրային սրբարանը կառուցվել էր երկնային կրկնորդի նմանությամբ և կոչված էր պատկերելու փրկության ծրագրի լայն ուրվագիծը։ Ամեն օր մեղավորներն իրենց զոհերն էին բերում սրբարան, որտեղ մարդկանց ներվում էր խոստովանված մեղքերը, քանի որ այդ մեղքերը որոշ իմաստով փոխանցվում էին սրբարանին։ Արդյունքում սրբարանը պղծվում էր, ուստի և հարկավոր էր մաքրագործման պարբերական գործընթաց սրբարանը դրանում գրանցված մեղքերից մաքրելու համար։ Դա կոչվում էր Քավության օր և տեղի էր ունենում տարին մեկ անգամ (տե՛ս Ղևտացոց 16-րդ գլուխ)։

Ինչո՞ւ երկնային սրբարանը մաքրման կարիք ունի։ Նույն կերպ կարող ենք ասել, որ Հիսուսին ընդունած մարդկանց խոստովանված մեղքերը «տեղափոխվել» են երկնային սրբարան, ճիշտ ինչպես ապաշխարող իսրայելացիների մեղքերն էին տեղափոխվում երկրային սրբարան։ Երկրային Քավության օրը բազմաթիվ կենդանիներ էին սպանվում, որոնք խորհրդանշում էին Հիսուսի գալիք մահը, որի միջոցով էլ մեղավորները կարողանում էին կանգնել Քավության օրը։

Եվ ինչպես դա կատարվում էր երկրային Քավության օրը, երբ սրբարանը մաքրվում էր, ապա որքան ավելի դա կլինի երկնային սրբարանում, երբ միմիայն Քրիստոսի արյունը կարող է պաշտպանել մեզ դատաստանի ժամանակ։ Դանիել 8.14 համարում նկարագրված սրբարանի արդարացումը երկրային ծառայության երկնային կրկնօրինակն է, որի հիմնական լուրը հետևյալն է. որպես մեղավորներ՝ մենք Մեսիայի արյան կարիքն ունենք, որ ների մեր մեղքերը և կարող դարձնի կանգնել դատաստանի օրը։

`Կարդացե՛ք Եբրայեցիս 9.23–28 համարները։ Ինչպե՞ս են այս տեքստերը բացահայտում այն փրկությունը, որ ունենք Հիսուսում մեզ համար արված Նրա զոհի միջոցով։`