---
title:  Հարձակում սրբարանի վրա
date:  25/02/2020
---

`Կարդացե՛ք Դանիել 8.10–12 համարները։ Համաձայն տեքստերում նկարագրվածի՝ ի՞նչ տեսակի գործունեություն է ծավալում փոքր եղջյուրը։`

Դանիել 8.10 համարում փոքր եղջյուրը փորձում է հոգևոր մակարդակում կրկնել Բաբելոնի աշտարակը կառուցողների ջանքերը (Ծննդոց 11.4): «Զորք» և «աստղեր» եզրույթները մատնանշում են Աստծո ժողովրդին Հին Կտակարանում։ Իսրայելն անվանվում է Տիրոջ զորք կամ բանակ (Ելից 12.41)։ Դանիելը ևս նկարագրում է Աստծո հավատարիմ ժողովրդին որպես փայլող աստղեր (Դանիել 12.3)։ Սա ակնհայտորեն երկնային մարմինների վրա կատարվող տառացի հարձակում չէ, այլ հալածանք Աստծո ժողովրդի նկատմամբ, ում «քաղաքականությունը երկնքում է» (Փիլիպպեցիս 3.20): Թեև հազարավոր քրիստոնյաներ են սպանվել հեթանոս կայսրերի կողմից, սակայն շեշտն այժմ դրվում է փոքր եղջյուրի ուղղահայաց գործունեության վրա։ Ուստի այս մարգարեության վերջնական իրականացումը հարկավոր է կապել պապական Հռոմի և դարերի ընթացքում դրա իրականացրած հալածանքների հետ։

Դանիել 8.11 համարը խոսում է «Իշխանի» մասին, Ով Դանիելի գրքի այլ տեղերում նշվում է նաև որպես «Մեսիա իշխան» (Դանիել 9.25), «ձեր իշխան Միքայել» (Դանիել 10.21), և «մեծ իշխան Միքայել» (Դանիել 12.1). Ոչ այլ ոք, քան Հիսուս Քրիստոսը կարող է կանգնած լինել այս արտահայտությունների հետևում։ Հիսուս Քրիստոսն է վերը նշված «զորքի» Իշխանը և մեր Քահանայապետը երկնքում։ Ուստի պապականությունը և դրա ներկայացրած կրոնական համակարգը մթագնում և փորձում է զբաղեցնել Հիսուսի քահանայական դերը։

Դանիել 8.11 համարում «մշտնջենականը» ի հայտ է գալիս երկրային սրբարանի հետ կապված՝ մատնանշելու ծիսակատարության տարատեսակ և մշտական տեսանկյունները, այդ թվում և զոհաբերությունն ու բարեխոսությունը։ Այս ծառայությունների միջոցով է, որ մեղավորները ներվում են, իսկ մեղքերը՝ դիտարկվում խորանում։ Այս երկրային համակարգը ներկայացնում է Քրիստոսի միջնորդական ծառայությունը երկնային սրբարանում։ Այսպիսով, ինչպես կանխագուշակում է մարգարեությունը, պապականությունը փոխում է Քրիստոսի բարեխոսությունը քահանաների բարեխոսությամբ։ Նման կեղծ երկրպագության միջոցով փոքր եղջյուրը յուրացնում է Քրիստոսի բարեխոսական ծառայությունը և խորհրդանշորեն տապալում է Քրիստոսի սրբարանի տեղը։

«Եվ ճշմարտությունը գցեց գետինը, և անում էր ու հաջողում» (Դանիել 8.12): Հիսուսը հայտարարում է, որ Ինքը ճշմարտությունն է (Հովհաննես 14.6), ինչպես նաև մատնանշում է Աստծո Խոսքը որպես ճշմարտություն (Հովհաննես 17.17)։ Հակառակ դրան, պապականությունն արգելում է Աստվածաշնչի թարգմանությունը մարդկանց հասկանալի լեզուներով, Աստվածաշնչի մեկնաբանությունը դնում է եկեղեցու հեղինակության ներքո և ավանդույթն Աստվածաշնչի հետ մեկտեղ դնում է որպես հավատի գերագույն կանոն։

`Ի՞նչ պետք է մեզ ասի այս ուսումնասիրությունն այն մասին, թե իրականում որքան թանկարժեք և կարևոր է աստվածաշնչյան ճշմարտության իմացությունը՝ հակառակ մարդկային ավանդույթների։`