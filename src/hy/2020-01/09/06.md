---
title:  Մարգարեական ժամանակացույցը
date:  27/02/2020
---

`Կարդացե՛ք Դանիել 8.13 համարը։ Ի՞նչ հարց է տրվում այստեղ, և ինչպե՞ս է այն օգնում մեզ հասկանալ հաջորդ համարում տրվող պատասխանը։`

Որո՞նք են 2,300 առավոտների և երեկոների ժամկետները։ Առաջին, անհրաժեշտ է նկատել, որ Դանիելին խոյը և այծը ցույց տրվելուց հետո, որին հետևում են փոքր եղջյուրի գործունեությունն ու վնասները, տեսիլքը վերածվում է հարցի Դանիել 8.13 համարում։ Այս հարցի մեջ հատկապես մտահոգություն է հայտնվում, թե ինչ է պատահելու այդ մարգարեական ժամանակաշրջանի վերջում, ոչ թե դրա ընթացքում։ Բացի այդ, նմանատիպ ժամանակահատվածը չի կարող սահմանափակված լինել փոքր եղջյուրի գործունեության տևողությամբ, որովհետև տեսիլք եզրույթն իր մեջ պարունակում է ամեն ինչ՝ սկսած խոյից մինչև փոքր եղջյուրի գործունեությունը։ Այսպիսով, սա պետք է որ իրական պատմական ժամանակի երկար ժամանակահատված լինի։

Այն հարցին, թե «Մինչև ե՞րբ է … տեսիլքը» (խոյ [Մարա-Պարսկաստան], այծ [Հունաստան] և փոքր եղջյուրն ու նրա գործունեությունը [հեթանոսական և պապական Հռոմ]), մյուս երկնային էակը պատասխանում է. «Մինչև երկու հազար երեք հարյուր իրիկուն-առավոտ. հետո սրբարանը պիտի արդարանա» (Դանիել 8.14)։ Ինչպես արդեն նշվել է, այս ժամանակահատվածն այսքան երկար է, քանի որ այն սկսվում է Մարա-Պարսկական կայսրության ժամանակներում և շարունակվում մինչև Հունական կայսրության, ինչպես նաև հեթանոսական ու պապական Հռոմի ժամանակները՝ հազարավոր տարիներ։ Համաձայն մեկնաբանության հիստորիզմի մեթոդի (տե՛ս դաս 1)՝ այս մարգարեական ժամանակահատվածը հարկավոր է հաշվարկել տարի-օր սկզբունքով, ինչը նշանակում է, որ 2,300 երեկոներն ու առավոտները համապատասխանում են 2,300 տարի տևող ժամանակահատվածի։ Այլապես 2,300 օրը կլիներ վեց տարուց մի փոքր շատ ժամանակ, որն անհնարին կերպով քիչ է, որպեսզի տեսիլքի բոլոր իրադարձությունները տեղի ունենան։ Ուստի, տարի-օր սկզբունքը մնում է ուժի մեջ։

Դանիել 8-րդ գլուխը չի տրամադրում տեղեկություն, որը հնարավորություն կտա մեզ հաշվել այս ժամանակահատվածի սկիզբը, որը, բանականաբար, թույլ կտար հասկանալ նաև վերջը։ Սակայն Դանիել 9-րդ գլուխը շատ կարևոր տեղեկություն է հայտնում մեզ (տե՛ս հաջորդ շաբաթվա դասը)։

`Այս մարգարեության 2,300 տարիներն Աստվածաշնչի՝ ժամանակին վերաբերող ամենաերկար մարգարեությունն է։ Խորհե՛ք այդ մասին՝ 2,300 տարի։ Երկար ժամանակ է, հաստկապես համեմատած այսօրվա մեր կյանքի միջին տևողության հետ։ Ինչպե՞ս կարող է այս հակասությունն օգնել մեզ սովորել համբերատար լինել Աստծո հետ հարաբերություններում, ինչպես նաև վերջին իրադարձությունների ժամանակներին վերաբերող մեր սեփական ակնկալիքներում։`