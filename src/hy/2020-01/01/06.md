---
title:  Դանիելի գրքի արդիականությունը
date:  02/01/2020
---

Թեև գրված ավելի քան 2.500 տարի առաջ՝ Դանիելի գիրքը մնում է խորապես արդիական Աստծո ժողովրդի համար 21-րդ դարում։ Մատնանշենք երեք ոլորտներ, որոնցում Դանիելի գիրքը կարող է արդիական լինել մեզ համար։

Աստված է գերիշխում մեր կյանքը։ Նույնիսկ երբ իրերն այնքան էլ բարեհաջող չեն դասավորվում, Աստված է գերագույն վերահսկողն ամեն ինչի և աշխատում է մարդկային արարքների քմահաճույքների մեջ էլ Իր զավակների համար լավագույնը տրամադրել։ Բաբելոնում Դանեիլի փորձառությունը նման է Եգիպտոսում՝ Հովսեփի և Պարսկաստանում՝ Եսթերի փորձառությանը։ Այս երեք երիտասարդ անձինք գերի էին օտար երկրում և հեթանոսական ազգերի գերիշխանության տակ էին։ Պատահական դիտորդին նրանք կարող էին թույլ ու Աստծո կողմից լքված թվալ։ Սակայն Աստված ուժեղացրեց նրանց և օգտագործեց զորեղ ճանապարհներով։ Հանդիպելով փորձությունների, տառապանքի և ճնշումների՝ մենք կարող ենք հետհայացք գցել և հիշել, թե Աստված ինչ արեց Դանիելի, Հովսեփի ու Եսթերի համար։ Մենք կարող ենք վստահ լինել, որ Տերը մնում է մեր Տերը, և որ մեզ չի լքել նույնիսկ մեր փորձությունների ու գայթակղությունների ժամանակ։

Աստված առաջնորդում է պատմության ընթացքը։ Երբեմն մեզ անհանգստացնում է շփոթահար ու աննպատակ աշխարհը, որը լի է մեղքով ու բռնությամբ։ Սակայն Դանիելի լուրն այն է, որ Աստված վերահսկում է ամեն ինչ։ Դանիելի գրքի յուրաքանչյուր գլխում ընդգծվում է այն լուրը, որ Աստված է առաջնորդում պատմության ընթացքը։ Ինչպես ասում է Էլեն Ուայթը. «Մարդկության պատմության տարեգրության մեջ ազգերի բարգավաճումը, կայսրությունների վերելքն ու անկումն ի հայտ են գալիս ասես մարդու կամքից ու հմտությունից կախված։ Իրադարձությունների ընթացքը, թվում է, մեծ մասամբ սահմանված է մարդու զորությամբ, փառասիրությամբ կամ քմահաճույքով։ Սակայն Աստծո Խոսքում վարագույրը մի կողմ է տարվում, և մենք տեսնում ենք մարդկային հետաքրքրությունների, ուժի ու կրքերի թատերաբեմի հետևում, վերևում և ամենուր Ամենաողորմածի հրեշտակներին լուռ ու համբերատար կերպով կատարելիս Նրա սեփական կամքի խորհուրդները»։ Դաստիարակություն, էջ 173։

Աստված վերջին օրերի Իր ժողովրդի համար օրինակ է ծառայում։ Դանիելն ու նրա ընկերները կյանքի օրինակ են ծառայում այնպիսի մի հասարակության մեջ, որի հայացքները շատ հաճախ տարբերվում են աստվածաշնչյան սկզբունքներից։ Երբ այս երիտասարդներին ստիպում էին փոխզիջման գնալ հավատի հարցում և ընդունել բաբելոնական համակարգն այնպիսի ոլորտներում, որոնք հակասում էին առ Աստված ունեցած նրանց նվիրվածությանը, նրանք շարունակեցին հավատարիմ մնալ Աստծո Խոսքին։ Առ Աստված ունեցած հավատարմության ու բացարձակ նվիրվածության նրանց փորձառությունը քաջալերում է մեզ, երբ հանդիպում ենք ընդդիմության և նույնիսկ հալածանքի հանուն Ավետարանի։ Միևնույն ժամանակ Դանիելը ցույց է տալիս, որ հնարավոր է գործունեություն ծավալել երկրի ու հասարակության համար և մնալ հավատարիմ Տիրոջը։

`Կարդացե՛ք Դանիել 9.23, 10.11, 12 և Մատթեոս 10.29–31 համարները։ Ի՞նչ են այս տեքստերն ասում մեր անձնական պայքարներում Աստծո հետաքրքրվածության մասին։`