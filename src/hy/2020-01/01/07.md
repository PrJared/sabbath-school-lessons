---
title:  Հետագա ուսումնասիրության համար
date:  03/01/2020
---

«Աստվածաշունչը նախատեսված է եղել որպես ուղեցույց բոլոր նրանց համար, ովքեր ուզում են ճանաչել իրենց Արարչի կամքը: Աստված մարդկանց տվել է մարգարեական հաստատ խոսքը: Հրեշտակները և հենց Ինքը` Քրիստոսը, եկան Դանիելին ու Հովհաննեսին հայտնելու այն, ինչը շուտով պիտի կատարվեր: Մեր փրկությանը վերաբերող այդ կարևոր հարցերը չեն թողնվել խորհրդավոր մշուշի մեջ: Դրանք այնպես չեն տրվել, որպեսզի շփոթեցնեն և մոլորեցնեն ճշմարտության անկեղծ որոնողին: Տերն ասել է Ամբակում մարգարեի միջոցով. «Գրիր տեսիլքը և որոշակի նշանակիր… որպեսզի կարդացողը հեշտ կարդա» (Ամբակում 2.2): Աստծո խոսքը պարզ է բոլոր նրանց համար, ովքեր ուսումնասիրում են այն աղոթքի հոգով: Իսկապես ազնիվ յուրաքանչյուր անձ կգա դեպի ճշմարտության լույսը: «Լույս է ծագում արդարին» (Սաղմոս 97.11): Եվ ոչ մի եկեղեցի չի կարող աճել սրբության մեջ, եթե դրա անդամները ճշմարտությունը չորոնեն այնպես, ինչպես որոնում են թաքնված գանձը»։ Էլեն Ուայթ, Մեծ պայքար, էջ 521, 522։

«Ուսումնասիրե՛ք Դանիելի և նրա ըկերների պատմությունը։ Ապրելով այնտեղ, ուր ապրում էին, ամեն քայլափոխի հանդիպելով ինքնամեծարման գայթակղությանը՝ նրանք պատվում ու փառավորում էին Աստծուն ամեն օր։ Նրանք վճռեցին հեռու մնալ չարից, հրաժարվեցին հետևել թշնամու ճանապարհին։ Եվ Աստված առատ օրհնություններով պարգևատրեց նրանց հաստատակամ հավատարմությունը»։ Ձեռագրեր [№ 224], հատոր 4 (Էլեն Ուայթի գրական ժառանգություն, 1990թ.), էջ 169, 170։

**Հարցեր քննարկման համար**

`Դանիելի գիրքն ուսումնասիրելիս ի հայտ է գալիս մի հզոր գաղափար։ Աստված ոչ միայն բոլոր ազգերի գերագույն Միապետն է, այլև խորապես ճանաչում է յուրաքանչյուրիս։ Օրինակ, ինչպես տեսնում ենք Դանիելի գրքի 2-րդ գլխում, Նա կարողացավ հեթանոս թագավորին երազ տալ։ Ինչ-որ մեկի մտքի մեջ ներթափանցելն ու այնտեղ երազ դնելը խոսում են այնպիսի մտերմության մասին, որը մենք պատկերացնել անգամ չենք կարող։ Միևնույն ժամանակ երազի բնույթը բացահայտում է, որ Աստված է վերահսկում ամեն ինչ, նույնիսկ աշխարհի գերտերությունները, և գիտի, թե ինչպես է ամեն ինչ ավարտվելու։ Ի՞նչ մխիթարություն և հույս կարող ենք քաղել իրականության այս նկարագրություններից։ Միևնույն ժամանակ ի՞նչ զգացողություն եք ունենում, երբ գիտակցում եք, որ Տերն այնքան մոտ է, որ գիտի նաև ձեր մտքերը։ Ինչո՞ւ է Խաչի խոստումն այդքան կարևոր դառնում այս համատեքստում։`

`Դասարանում քննարկե՛ք դասական և վախճանաբանական մարգարեությունները։ Աստվածաշնչում այս երկու տեսակի մարգարեության ուրիշ ի՞նչ օրինակներ կարող եք գտնել։`