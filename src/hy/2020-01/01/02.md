---
title:  Քրիստոս. Դանիելի գրքի առանցքային թեման
date:  29/12/2019
---

`Կարդացե՛ք Ղուկաս 24.25–27, Հովհաննես 5.39 և Բ Կորնթացիս 1.19, 20 համարները։ Ի՞նչ կերպով է Քրիստոսն այս Գրքերի կենտրոնը։`

Կասկած անգամ չկա, որ Հիսուսն է Սուրբ Գրքի կենտրոնը, և Դանիելի գիրքը բացառություն չէ։ Օրինակ՝ առաջին գլուխը, թեև սահմանափակ ու անկատար կերպով, ցույց է տալիս, որ Դանիելի փորձառությունը նման է Քրիստոսի փորձառությանը, Ով թողեց երկինքը, որպեսզի ապրեր այս մեղավոր աշխարհում և դիմակայեր խավարի ուժերին։ Ավելին, Դանիելին ու նրա ընկերներին ի վերուստ տրվում է քրիստոսանման իմաստություն՝ դիմակայելու Բաբելոնի մշակութային մարտահրավերներին։ Երկրորդ գլուխը նկարագրում է ժամանակների վերջի (վախճանաբանություն) քարը, որը մատնանշում է, որ Քրիստոսի արքայությունը փոխարինելու է երկրի բոլոր կայսրություններին։ Երրորդ գլուխը ցույց է տալիս Քրիստոսին Իր հավատարիմ ծառաների հետ կրակի հնոցում քայլելիս։ Չորրորդ գլուխը ցույց է տալիս, թե ինչպես է Աստված Նաբուգոդոնոսորին ժամանակավորապես զրկում իր թագավորությունից, որպեսզի վերջինս հասկանա, որ «Իշխողը երկնքումն է» (Դանիել 4.26)։ «Իշխողը երկնքումն է» արտահայտությունը հիշեցնում է մեզ, որ Քրիստոսը՝ որպես «մարդի Որդի» (Դանիել 7.13), ստանում է Դանիելի գրքի 7-րդ համարում նկարագրված իշխանությունն ու արքայությունը։ Հինգերորդ գլուխը պատմում է Բաղդասար թագավորի վախճանի, ինչպես նաև սանձազերծ գինարբուքի գիշերը պարսիկների կողմից Բաբելոնի նվաճման մասին: Սա կանխագուշակում է սատանայի պարտությունն ու վերջին ժամանակների Բաբելոնի կործանումը Քրիստոսի և Նրա հրեշտակների կողմից։ Վեցերորդ գլխում նկարագրվում է Դանիելի նկատմամբ նյութվող դավադրությունը, որը նմանվում է այն կեղծ մեղադրանքներին, որոնք քահանայապետը հնչեցրեց Հիսուսի նկատմամբ։ Ավելին, ինչպես Դարեհ թագավորն է անհաջող կերպով փորձում խնայել Դանիելի կյանքը, նույնպես և Պիղատոսն է Հիսուսին փրկելու ապարդյուն ջանքեր անում (Մատթեոս 27.17–24): Յոթերորդ գլխում Քրիստոսը նկարագրվում է որպես մարդու Որդի, Ով ստանում է արքայությունն ու իշխում Իր ժողովրդի վրա։ Ութերորդ գլուխը նկարագրում է Քրիստոսին երկնային սրբարանում։ Իններորդ գլուխը ներկայացնում է Քրիստոսին որպես զոհ, Ում մահը վերահաստատում է ուխտն Աստծո և Նրա ժողովրդի միջև։ Տասից տասներկուերորդ գլուխներում Քրիստոսը որպես Միքայել` գերագույն հրամանատար, պայքարում է չարի զորքերի դեմ և հաղթանակ տանում՝ ազատելով Աստծո ժողովրդին մահվան ճանկերից։

Եկե՛ք հիշենք, որ Քրիստոսը Դանիելի գրքի կենտրոնն է։ Գրքի յուրաքանչյուր գլխում գտնում ենք մի փորձառություն կամ գաղափար, որը մատնանշում է Քրիստոսին։

`Պայքարի, փորձությունների, նույնիսկ մեծ երջանկության և բարգավաճման ժամանակներում ինչպե՞ս կարող ենք սովորել պահել Քրիստոսին մեր կյանքի կենտրոնում։ Ինչո՞ւ է դա անելը շատ կարևոր։`