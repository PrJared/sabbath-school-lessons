---
title:  Աստծո ժամանակի սանդղակը
date:  01/01/2020
---

Մեկ այլ կարևոր գաղափար, որն անհրաժեշտ է մտապահել Դանիելի գիրքն ուսումնասիրելիս, վախճանաբանական մարգարեությունների պատմական մոտեցումն է։ Այս մոտեցումը, որը հայտնի է նաև հիստորիզմ անվամբ, կարելի է ավելի լավ հասկանալ, եթե համեմատվի պրետերիզմի, ֆուտուրիզմի և իդեալիզմի հակասող տեսակետների հետ։

Պրետերիզմը Դանիելի գրքում ներկայացված մարգարեական իրադարձությունները դիտարկում է որպես անցյալում կատարված իրադարձություններ։ Ֆուտուրիզմը վիճաբանում է, թե միևնույն մարգարեությունները դեռևս սպասում են իրենց ապագա իրականացմանը։

Իդեալիզմն իր հերթին համարում է, որ վախճանաբանական մարգարեություններն ընդհանուր հոգևոր իրականությունների խորհրդանիշներ են, որոնք հստակ պատմական հղումներ չունեն։

Հիստորիզմը, ի հակադրություն, ներկայացնում է, որ վախճանաբանական մարգարեության մեջ Աստված ներկայացնում է պատմության անբաժանելի հերթականություն մարգարեի ժամանակներից մինչև վերջին ժամանակները։ Դանիելի գիրքն ուսումնասիրելիս կտեսնենք, որ գրքում ներկայացված ամեն մի մեծ տեսիլք (Դանիել 2, 7, 8, 11) կրկնում է պատմական ուրվագիծը տարբեր տեսանկյուններից ու նոր մանրամասներով։ Ադվենտիստական ռահվիրաները, այդ թվում և Էլեն Ուայթը, հասկացել էին Դանիելի և Հայտնություն գրքերի աստվածաշնչյան մարգարեությունները հիստորիզմի տեսանկյունից։

`Կարդացե՛ք Թվոց 14.34 և Եզեկիել 4.5, 6 համարները։ Մարգարեական լեզվով սովորաբար ի՞նչ է իրենից ներկայացնում «օրը»։`

Դանիելի գիրքն ուսումնասիրելիս հարկավոր է մտապահել նաև, որ մարգարեական ժամանակը չափվում է տարի-օր սկզբունքով։ Սա նշանակում է, որ մարգարեական մեկ օրը սովորաբար հավասար է իրական պատմական ժամանակի մեկ տարվա։ Ուստի, օրինակի համար, 2.300 առավոտների և երեկոների մարգարեությունը պետք է հասկացվի որպես 2.300 տարիների մասին խոսող մարգարեություն (Դանիել 8.14)։ Նույն կերպ 70 շաբաթների մարգարեությունը պետք է հասկացվի որպես 490 տարի (Դանիել 9.24–27):

Այս ժամանակային սանդղակը ճիշտ է թվում որոշ ակնհայտ պատճառներով՝ (1) քանի որ տեսիլքները խորհրդանշական բնույթ են կրում, նշված ժամանակահատվածները ևս պետք է խորհրդանշական լինեն։ (2) Քանի որ տեսիլքներում նկարագրված իրադարձությունները տեղի են ունենում երկարատև ժամանակահատվածներում, որոշ դեպքերում նույնիսկ ընդհուպ «մինչև վերջի ժամանակը», այս մարգարեություններին վերաբերող ժամանակահատվածները պետք է վերծանվեն համապատասխանաբար։ (3) Տարի-օր սկզբունքը հաստատվում է Դանիելի գրքով։ Պարզորոշ օրինակ է 70 շաբաթների մարգարեությունը, որը տևում է Արտաշես թագավորի ժամանակներից մինչև որպես Մեսիա Հիսուսի գալուստը։ Այսպիսով, Դանիելի գրքում տրված մարգարեական ժամանակահատվածները բացատրելու ամենաակնհայտ և ամենաճիշտ ճանապարհը դրանք տարի-օր սկզբունքի համաձայն վերծանելն է։

`Ժամանակին վերաբերող այս մարգարեություններից մի քանիսը տևում են հարյուրավոր, նույնիսկ հազարավոր տարիներ։ Ի՞նչ պետք է սա մեզ սովորեցնի համբերության մասին։`