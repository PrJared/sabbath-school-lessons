---
title:  Դանիելի գրքի վախճանաբանական մարգարեությունները
date:  31/12/2019
---

Դանիելի գրքում տեղ գտած մարգարեական տեսիլքներն իրենց բնույթով տարբերվում են հինկտակարանյան այլ մարգարեների փոխանցած լուրերից։ Դանիելի մարգարեությունները պատկանում են վախճանաբանական մարգարեությունների ժանրին, մինչդեռ հինկտակարանյան այլ մարգարեություններից շատերը դասական մարգարեություններ են։ Այս երկու մարգարեական ժանրերի միջև հիմնական տարբերությունները հասկանալը շատ կարևոր է աստվածաշնչյան մարգարեությունները հասկանալու համար։

Վախճանաբանական մարգարեություններն ի ցույց են դնում յուրահատուկ առանձնահատկություններ, որոնք դրանք տարբերակում են այսպես կոչված դասական մարգարեություններից.

Տեսիլքներ և երազներ։ Վախճանաբանական մարգարեության մեջ Աստված հիմնականում օգտագործում է երազներ և տեսիլքներ՝ Իր լուրը մարգարեին փոխանցելու համար։ Դասական մարգարեության մեջ մարգարեն ստանում է «Տիրոջ Խոսքը» (որը ևս կարող է ներառել տեսիլքներ). սա մի արտահայտություն է, որը դասական մարգարեություններում թեթևակի տարբերություններով հանդիպում է 1600 անգամ։

Կոմպոզիցիոն սիմվոլիզմ։ Մինչ դասական մարգարեության մեջ սահմանափակ քանակությամբ սիմվոլիզմ կա, որը հիմնականում պարունակում են այնպիսի խորհրդանիշներ, որոնք կարող են իրական կյանքում հանդիպել, վախճանաբանական մարգարեությունում Աստված ցույց է տալիս խորհրդանիշներ և պատկերներ, որոնք վեր են մարդկային իրականությունից, ինչպիսիք են, օրինակ, հիբրիդ կենդանիները կամ թևերով և եղջյուրներով հրեշները։

Աստվածային գերիշխանությունն ու անպայմանականությունը։ Հակառակ դասական մարգարեությունների, որոնց իրականացումը հիմնականում կախված է մարդու պատասխանից Աստծո՝ Իսրայելի հետ ուխտի համատեքստում, վախճանաբանական մարգարեություններն անպայմանական են։ Վախճանաբանական մարգարեության մեջ Աստված բացահայտում է աշխարհի կայսրությունների վերելքն ու անկումը Դանիելի ժամանակներից մինչև աշխարհի վերջը։ Նման մարգարեությունները հիմնված են Աստծո կանխագիտության և գերիշխանության վրա և իրականանալու են՝ անկախ մարդու ընտրությունից։

`Կարդացե՛ք Հովնան 3.3–10 համարները։ Սա դասակա՞ն, թե՞ վախճանաբանական մարգարեություն է։ Հիմնավորե՛ք ձեր պատասխանը։ Ի՞նչ կասեք Դանիել 7.6 համարի մասին։`

Մարգարեական բազմաթիվ ժանրերը, ներառյալ նաև դասական ու վախճանաբանական մարգարեությունները ճանաչելը, կարող է շատ օգտակար լինել մեզ համար։ Նախ, այս տարբերությունները ցույց են տալիս, որ մարգարեական ճշմարտությունը հայտնելու համար Աստված օգտագործում է մի շարք տարբեր մոտեցումներ (Եբրայեցիս 1.1)։ Երկրորդ, այս իմացությունն օգնում է մեզ ավելի լավ գնահատել Աստվածաշնչի գեղեցկությունն ու բարդությունը։ Երրորդ, այս իմացությունն օգնում է նաև վերծանել աստվածաշնչյան ճշմարտություններն այնպես, որ դրանք համապատասխանեն ողջ Աստվածաշնչի վկայությանը և ճշմարտապես բացատրեն «ճշմարտության խոսքը» (Բ Տիմոթեոս 2.15):

`Ովսեե 3.4, 5, Ամովս 8.11 և Զաքարիա 9.1 նման համարների վրա հիմնվելով՝ որոշ քրիստոնյաներ ակնկալում են, որ աշխարհի պատմության եզրափակիչ իրադարձությունները տեղի կունենան Միջին Արևելքում։ Ի՞նչն է սխալ այս մեկնաբանության մեջ։ Դասական և վախճանաբանական մարգարեությունների միջև տարբերությունն իմանալն ինչպե՞ս կարող է օգնել մեզ պարզաբանել այս հարցը։`