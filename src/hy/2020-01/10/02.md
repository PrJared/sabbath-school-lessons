---
title:  Աստծո Խոսքի առանցքային դերը
date:  01/03/2020
---

`Կարդացե՛ք Դանիել 9.1, 2 համարները։ Դանիելն ասում է. «իմացա գրքերում» այն մարգարեությունը՝ «տարիների թիվը», որն ինքն այդքան ուշադրությամբ ուսումնասիրում էր։ Աստվածաշնչի ո՞ր գիրքը կամ գրքերը նա նկատի ունի։`

Երբ դիտարկում ենք այս աղոթքը, պարզ է դառնում, որ այն գալիս է Մովսեսին ու մարգարեներին Աստծո նախորդ հայտնությունների խորն ուսումնասիրության արդյունքում։ Երեմիայի մագաղաթից տեղեկանալով, որ գերության այս ժամանակահատվածը տևելու է յոթանասուն տարի (տե՛ս Երեմիա 25.11, 12, Երեմիա 29.10), Դանիելը հասկանում է այն պատմական շրջանի կարևորությունը, որում ինքն ապրում է։

Եկե՛ք մտապահենք, որ Դանիելն իր աղոթքը բարձրացնում է ՔԱ 539թ., այն տարին, երբ Պարսկական կայսրությունը փոխարինում է Բաբելոնին։ Ուստի մոտ յոթանասուն տարի է անցել այն պահից, երբ Նաբուգոդոնոսորը նվաճել էր Երուսաղեմը և քանդել տաճարը։ Եվ ուրեմն, Երեմիայի մարգարեության համաձայն, Աստծո ժողովուրդը պետք է շուտով վերադառնա իր հայրենիք։ Վստահելով Աստծո Խոսքին՝ Դանիելը գիտի, որ ինչ-որ կարևոր բան է տեղի ունենալու իր ժողովրդի հետ, և, ճիշտ ինչպես Աստված խոստանում է Իր Խոսքում, Բաբելոնի աքսորը շուտով պիտի ավարտվի, և հրեաները պետք է վերադառնան իրենց տուն։

Իրեն հասանելի Սուրբ Գրքերի ուսումնասիրությունից Դանիելը նաև գիտակցում է, թե որքան լուրջ են իր ժողովրդի մեղքերը։ Քանի որ նրանք խախտել են ուխտը, խստացրել իրենց հարաբերություններն Աստծո հետ, ուստի անխուսափելի հետևանքը աքսորն է (Ղևտացոց 26.14–45): Ուստի, Աստծո հայտնության ուսումնասիրությունն է, որ Դանիելին տալիս է ժամանակները հասկանալու հնարավորություն, ինչպես նաև հրատապության զգացողություն Աստծուն աղաչել իր ժողովրդի համար։

Մոտենալով երկրի պատմության վերջին օրերին՝ մենք պետք է ավելի, քան երբեք, ուսումնասիրենք Աստծո Խոսքն ու ապրենք դրա համաձայն։ Միայն Սուրբ Գիրքը կարող է տրամադրել մեզ ազդեցիկ բացատրություն այն աշխարհի մասին, որում ապրում ենք։ Ի վերջո, Սուրբ Գիրքը պատմում է բարու ու չարի միջև մեծ պայքարի մասին և բացահայտում, որ մարդկության պատմությունը կավարտվի չարի ոչնչացմամբ և Աստծո հավիտենական արքայության հաստատմամբ։ Որքան շատ ուսումնասիրենք Սուրբ Գիրքը, այնքան լավ կարող ենք հասկանալ աշխարհի ժամանակակից վիճակն ու դրանում մեր տեղը, ինչպես նաև մեր հույսի հիմքերն այն աշխարհում, որը ոչ մի հույս չի տալիս։

`Ինչպե՞ս է Աստվածաշունչն օգնում մեզ որոշակի աստիճանի հասկանալ այն աշխարհը, որն ինքն իրենով կարող է այդքան հեշտությամբ բացարձակ անիմաստ թվալ։`