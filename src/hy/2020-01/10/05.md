---
title:  Մեսիայի գործը
date:  04/03/2020
---

Դանիելի միջնորդական աղոթքը ներկայացնում է երկու հիմնական մտահոգություններ՝ ժողովրդի մեղքերն ու Երուսաղեմի ամայացումը։ Այդ պատճառով Աստծո աղոթքը պատասխանում է այս երկու խնդրանքներին։ Մեսիայի աշխատանքի միջոցով ժողովուրդը կփրկագնվի, և սրբարանը կօծվի։ Երկու յուրահատուկ խնդրանքները, այդուհանդերձ, պատասխանվում են այն կերպ, որ գերազանցում են Դանիելի կողմից պատմության ուղղակի ընկալումը. Մեսիայի գործունեությունն օգուտ կբերի համայն մարդկային ցեղին։

`Կարդացե՛ք Դանիել 9.21–27 համարները։ Ի՞նչ գործ պետք է արվեր 70 շաբաթ ժամանակահատվածում։ Ինչո՞ւ միայն Հիսուսը կարող է իրականացնել դա։`

1. «Հանցանքը վերջացնելու»։ Հրեերեն «հանցանք» (փեշա) բառը ենթադրում է ստորադասի դիտավորյալ խախտումները վերադասի նկատմամբ (օրինակ, Առակաց 28.24)։ Այս բառն Աստվածաշնչում հայտնվում է նաև մարդկանց կողմից Աստծուն բացահայտ ձեռնոց նետելու համատեքստում (Եզեկիել 2.3). Այդուհանդերձ, Հիսուսի արյան միջոցով Աստծո նկատմամբ ապստամբությունն անվավեր ճանաչվեց, և մարդկանց առաջարկվում են Գողգոթայից բխող արժանիքները։

2. «Մեղքերը կնքելու»։ Այս բայն ունի «կնիք դնելու» իմաստ, և այստեղ այն նշանակում է, որ մեղքը թողնված է։ Անկումից հետո մարդկային ցեղն ունակ չի եղել ապրել Աստծո չափանիշներին համապատասխան, սակայն Մեսիան հոգ կտանի մեր ձախողումների մասին։

3. «Անօրենությունը քավելու»։ Ինչպես ասում է Պողոսը. «Որովհետև Աստված հաճեց, որ Նրանում Աստվածության բոլոր լիությունը բնակվի։ Եվ Նրանով ամենը հաշտեցնի Իր հետ, խաղաղություն անելով Նրա ձեռով Նրա խաչի արյունով, թե՛ երկրի վրա, թե՛ երկնքում լինողներին» (Կողոսացիս 1.19, 20): Այստեղ ևս միայն Հիսուսը կարող է սա իրականություն դարձնել։

4. «Հավիտենական արդարություն բերելու»։ Քրիստոսն զբաղեցրեց մեր տեղը խաչի վրա, այդ իսկ պատճառով մեզ վրա հեղեց Աստծո առաջ «արդար լինելու» երանելի կարգավիճակը։ Միայն հավատով մենք կարող ենք ընդունել այս արդարությունը, որը գալիս է Աստծուց։

5. «Տեսիլքն ու մարգարները կնքելու»։ Երբ Քրիստոսն Իրեն առաջարկեց որպես զոհ, հինկտակարանյան մարգարեությունները, որոնք մատնանշում էին Նրա քավության գործը, կնքվեցին, այսինքն իրականացան։

6. «Եվ ամենասուրբն օծելու»։ Այստեղ նշված «ամենասուրբը» ոչ թե անձնավորություն է, այլ վայր։ Ուստի այս պնդումը վերաբերում է երկնային սրբարանում Քրիստոսի բարեխոսական ծառայության հանդիսավոր բացմանը (Եբրայեցիս 8.1)։