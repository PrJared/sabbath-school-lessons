---
title:  Խոստովանությունից մխիթարություն
date:  29/02/2020
---

### Այս շաբաթվա ուսումնասիրության համար կարդացե՛ք.

### Դանիել 9, Երեմիա 25.11, 12, 29.10, Դ Թագավորաց 19.15–19, Մատթեոս 5.16, Հակոբոս 5.16:

### Հիշելու համարը.
«Ո՛վ Տեր, լսի՛ր, ո՛վ Տեր, ների՛ր, ո՛վ Տեր, ակա՛նջ դիր և կատարի՛ր, մի՛ ուշացրու Քեզ համար, ո՛վ իմ Աստված, որովհետև Քո անունն է կոչված Քո քաղաքի և Քո ժողովրդի վրա» (Դանիել 9.19):

Դանիել 9-րդ գլուխը պարունակում է Աստվածաշնչի ամենաազդեցիկ աղոթքներից մեկը։ Իր կյանքի կարևոր պահերին Դանիելը դիմում է աղոթքի օգնությանը՝ հաղթահարելու իր առջև ծառացած մարտահրավերները։ Երբ Դանիելն ու իր գործընկերները կանգնած էին մահվան շեմին հեթանոս թագավորի առեղծվածային երազի պատճառով, մարգարեն աղոթքով դիմում է Աստծուն (Դանիել 2)։ Եվ երբ թագավորական հրամանն արգելում է որևէ աստծուց և որևէ մարդուց բան խնդրելը, բացի թագավորից, Դանիելը շարունակում է իր ամենօրյա աղոթքները հղել առ Աստված՝ Երուսաղմի ուղղությամբ (Դանիել 6)։ Ուստի, Դանիել 9-րդ գլխի աղոթքն ուսումնասիրելիս եկե՛ք հիշենք, որ Դանիել 8-րդ գլխի 2,300 երեկոների և առավոտների տեսիլքը մեծապես տպավորում է մարգարեին։ Թեև մարգարեության գլխավոր ուրվագիծը բացատրվում է, Դանիելը չի կարողանում հասկանալ ժամանակահատվածը, որը ներկայացվում է երկու երկնային էակների խոսակցության մեջ. «Մինչև երկու հազար երեք հարյուր իրիկուն-առավոտ. հետո սրբարանը պիտի արդարանա» (Դանիել 8.14)։ Միայն 9-րդ գլխում է, որ ավելի շատ լույս է տրվում մարգարեին, և այս անգամ ևս այն տրվում է ի պատասխան եռանդուն աղոթքի։