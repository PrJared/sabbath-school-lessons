---
title:  Շնորհի խնդրանք
date:  02/03/2020
---

`Կարդացե՛ք Դանիել 9.3–19 համարները։ Ի՞նչ հիմքով է Դանիելը ներկայացնում ողորմության իր խնդրանքը։`

Այս աղոթքում հատկապես ուշադրության են արժանի որոշ կետեր։

Առաջին, Դանիելն աղոթքում ոչ մի տեղ չի խնդրում հրեա ժողովրդի հետ տեղի ունեցած աղետների որևէ բացատրություն։ Նա գիտի պատճառը։ Եվ իսկապես, աղոթքում Դանիելն ինքն է թվարկում պատճառները. «Եվ չլսեցինք մեր Տեր Աստծո ձայնին, որ գնայինք Նրա օրենքով, որոնք Նա դրեց մեր առաջ Իր ծառաների՝ մարգարեների ձեռով» (Դանիել 9.10): Վերջին անգամ մենք տեսանք Դանիելին ինչ-որ բան հասկանալու կարիքի մեջ Դանիել 8-րդ գլխի վերջում, երբ նա ասում է, որ չի հասկանում 2,300 երեկոների և առավոտների տեսիլքը (տե՛ս Դանիել 8.27):

Երկրորդ կետն այն է, որ այս աղոթքը խնդրանք է Աստծուն Իր շնորհի, Իր ժողովրդին ներելու Իր պատրաստակամության մասին, նույնիսկ եթե նրանք մեղք ու չարիք են գործել։ Ինչ-որ առումով, մենք այստեղ տեսնում ենք Ավետարանի և ոչ մի արժանիք չունեցող մեղավոր մարդկանց հզոր արտացոլում, ովքեր սակայն շնորհ են որոնում, որին արժանի չեն, և ներում, որը չեն վաստակել։ Արդյո՞ք սա օրինակ չէ այն վիճակի, երբ մեզանից յուրաքանչյուրն անհատապես կանգնած է Աստծո առաջ։

`Կարդացե՛ք Դանիել 9.18, 19 համարները։ Ուրիշ ի՞նչ պատճառներ է Դանիելը ներկայացնում, որպեսզի Տերը պատասխանի իր աղոթքին։`

Դանիելի աղոթքի ևս մեկ տեսանկյուն առանձնացնենք. Աստծո անվան պատվին դիմելը։ Այսինքն աղոթքի դրդապատճառը ո՛չ Դանիելի անձնական հարմարությունն է, ո՛չ էլ նրա ժողովրդինը, այլ Աստծո անվան պատիվը (Դանիել 9.17–19)։ Այլ խոսքերով, խնդրանքը պետք է պատասխան ստանա, որովհետև Աստծո անունը պատվի կարժանանա։

`Կարդացե՛ք Դ Թագավորաց 19.15–19 համարները։ Ի՞նչ կերպ է Եզեկիայի աղոթքը նմանվում Դանիելի աղոթքին։ Ի՞նչ է ասում Մատթեոս 5.16 համարն այն մասին, թե ինչպես մենք ևս կարող ենք փառավորել Աստծուն։`