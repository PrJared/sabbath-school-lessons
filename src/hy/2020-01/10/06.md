---
title:  Մարգարեական օրացույցը
date:  05/03/2020
---

2,300 երեկոների և առավոտների տեսիլքի վերջում մարգարեն զարմանում է, քանի որ չի կարողանում հասկանալ այն (Դանիել 8.27)։ Տասը տարի անց Գաբրիելը գալիս է Դանիելին օգնելու «իմանալ» տեսիլքը (Դանիել 9.23)։ Այս վերջին հայտնությունը տրամադրում է պակասող տեղեկությունը և բացահայտում է, որ Մեսիայի գործը պետք է իրականանա յոթանասուն շաբաթվա ժամանակահատվածի ավարտին։ Տարի-օր սկզբունքի և կանխատեսված իրադարձությունների ընթացքի համաձայն՝ յոթանասուն շաբաթները պետք է հասկացվեն որպես 490 տարի։ Եվ այս ժամանակահատվածի սկիզբ պետք է համարել Երուսաղեմը վերականգնելու ու վերակառուցելու հրամանը (Դանիել 9.25)։ Այս հրամանն արձակում է Արտաշես թագավորը ՔԱ 457թ.։ Այն թույլ է տալիս հրեաներին Եզրասի ղեկավարության ներքո վերակառուցել Երուսաղեմը (Եզրաս 7)։ Աստվածաշնչյան համարի համաձայն՝ յոթանասուն շաբաթները «վճռված» կամ «կտրված» են։ Սա ցույց է տալիս, որ 490 տարվա ժամանակահատվածը կտրվել է ավելի երկար ժամանակահատվածից, այսինքն 2,300 տարուց՝ մատնանշված 8-րդ գլխի տեսիլքում։ Սրանից հետևում է, որ 2,300 տարին և 490 տարին պետք է ունենան միևնույն սկզբնական կետը, այսինքն ՔԱ 457թ.:

Յոթանասուն շաբաթների մարգարեությունը բաժանված է երեք մասերի՝ յոթ շաբաթ, վաթսուներկու շաբաթ և յոթանասուներորդ շաբաթը։

Յոթը շաբաթը (49 տարին) ամենայն հավանականությամբ վերաբերում է այն ժամանակին, որի ընթացքում Երուսաղեմը պետք է վերակառուցվի։ Այս յոթ շաբաթներից հետո կգա վաթսուներկու շաբաթը (434 տարին)՝ առաջնորդելով դեպի «Մեսիա Իշխանը» (Դանիել 9.25): Այսպիսով Արտաշեսի հրամանից 483 տարի հետո, այսինքն ՔՀ 27թ. Հիսուս Մեսիան մկրտվում է և օծվում Սուրբ Հոգով Իր մեսիական առաքելության համար։

Յոթանասուներորդ շաբաթվա ընթացքում մեկ այլ կարևոր իրադարձություն պետք է տեղի ունենա՝ (1) «պիտի Մեսիան մահով դատապարտվի» (Դանիել 9.26), որը վերաբերում է Քրիստոսի մահվանը։ (2) Մեսիան «պիտի զորացնի ուխտը շատերի համար մեկ յոթնյակ» (Դանիել 9.27)։ Սա հրեա ազգի համար իրականացված Հիսուսի և առաքյալների յուրահատուկ առաքելությունն է, որը նրանք ստանձնում են վերջին «շաբաթվա» ընթացքում՝ ՔՀ 27թ. մինչև 34թ.։ (3) «Եվ յոթնյակի կեսին պիտի դադարեցնի զոհը և պատարագը» (Դանիել 9.27)։ Իր մկրտությունից երեքուկես տարի հետո (այսինքն, շաբաթվա կեսին) Հիսուսը վերջ է դնում զոհաբերական համակարգին այն իմաստով, որ այն այլևս ոչ մի մարգարեական նշանակություն չունի՝ առաջարկելով Իրեն որպես Նոր Ուխտի վերջնական ու կատարյալ զոհ և այլևս առ ոչինչ դարձնելով կենդանիների զոհաբերությունները։ 70 շաբաթվա մարգարեության վերջին շաբաթն ավարտվում է ՔՀ 34թ., երբ Ստեփանոսը նահատակվում է, և Ավետարանի լուրն սկսում է տարածվել ոչ միայն հրեաների շրջանում, այլ հասնում է նաև հեթանոսներին։

`Կարդացե՛ք Դանիել 9.24–27 համարները։ Նույնիսկ Մեսիայի մասին խոստման ու մեծ հույսի պայմաններում մենք կարդում ենք բռնության, պատերազմի ու ավերածությունների մասին։ Ինչպե՞ս սա կարող է օգնել մեզ հավաստիանալ, որ կյանքի աղետների մեջ էլ հույսը դեռ շարունակում է գոյություն ունենալ։`