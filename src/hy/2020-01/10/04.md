---
title:  Բարեխոսության արժեքը
date:  03/03/2020
---

`Կարդացե՛ք Դանիել 9.5–13 համարները։ Ի՞նչն է նշանակալից այն փաստի վերաբերյալ, որ Դանիելը շարունակում է նշել «մենք» մեղանչեցինք՝ այսպիսով ներառելով իրեն այն մեղքերում, որոնք ի վերջո նման աղետի առաջ են կանգնեցրել ազգին։`

Դանիելի աղոթքն Աստվածաշնչում տեղ գտած այլ կարևոր միջնորդական աղոթքներից ընդամենը մեկն է։ Նման աղոթքները հուզում են Աստծո սիրտը՝ կանխելով դատաստանն ու փոխարենը թշնամիներից ազատում բերելով։ Երբ Աստված պատրաստ էր ոչնչացնել ողջ հրեա ազգին, Մովսեսի բարեխոսությունը հետ է պահում Նրա ձեռքը (Ելից 32.7–14, Թվոց 14.10–25)։ Երբ խիստ երաշտը ուր որ է կուլ կտա երկիրը, Աստված պատասխանում է Եղիայի աղոթքին և թափում է հորդառատ անձրև՝ երկիրը վերակենդանացնելու համար (Գ Թագավորաց 18)։

Երբ մենք աղոթում ենք մեր ընտանիքի անդամների, ընկերների կամ այլ մարդկանց ու իրավիճակների համար, Աստված լսում է մեր աղոթքները և կարող է միջամտել։ Երբեմն աղոթքի պատասխանի համար կարող է երկար ժամանակ պահանջվել, սակայն մենք պետք է վստահ լինենք, որ Աստված երբեք չի մոռանում Իր զավակների կարիքները (տե՛ս Հակոբոս 5.16):

Այս դեպքում, Դանիելը կատարում է Աստծո և ժողովրդի միջև միջնորդի կամ բարեխոսի դեր։ Սուրբ Գրքերն ուսումնասիրելու արդյունքում մարգարեն գիտակցում է, թե որքան է ժողովուրդը խորացել մեղքի մեջ, քանի որ խախտել է Աստծո օրենքը և հրաժարվել անսալ Աստծո նախազգուշացումներին։ Ուստի, ընդունելով իրենց հուսահատ հոգևոր վիճակը՝ Դանիելն աղոթում է բուժման ու ներման համար։ Բայց մարգարեն նաև նույնացնում է իրեն իր ժողովրդի հետ։ Որոշ առումներով Դանիելը ներկայացնում է Քրիստոսի դերը որպես մեր բարեխոս (Հովհաննես 17)։ Այդուհանդերձ, արմատական տարբերություն կա. Քրիստոսն «առանց մեղքի» է (Եբրայեցիս 4.15), ուստի և կարիք չունի խոստովանելու անձնական մեղքերը կամ զոհ մատուցելու անձնական ներում ստանալու համար (Եբրայեցիս 7.26, 27)։ Սակայն Նա Իրեն եզակի կերպով է նույնացնում մեղավորների հետ. «Աստված Նրան, որ մեղք չգիտեր, մեզ համար մեղք արավ, որ մենք Աստծո արդարությունը լինենք Նրանում» (Բ Կորնթացիս 5.21)։

`«Եթե միասին վերցնենք մարդու մեջ եղած ամեն բարին, սուրբը, ազնիվն ու լավը և ներկայացնենք Աստծո հրեշտակներին մարդու փրկության գործում որևէ դեր խաղալու համար կամ որպես մարդու արժանիք, այս առաջարկությունը կմերժվի որպես դավաճանություն»։ Էլեն Ուայթ, Հավատ և գործեր, էջ 24։ Ի՞նչ են այս բառերը մեզ սովորեցնում Բարեխոս ունենալու մեր կարիքի մասին։`