---
title:  วันอังคาร วันสะบาโตและการเนรมิตสร้าง
date:  19/05/2020
---

ปัจจุบันเซเว่นธ์เดย์แอ๊ดเวนตีสถูกโจมตีจากชาวโลกและผู้นับถือศาสนาอื่น เกี่ยวกับเรื่องวันของสัปดาห์ ตารางการทำงานของหน่วยงานต่างๆ ทั่วโลกพยายามเปลี่ยนปฏิทิน หลายประเทศในยุโรปกำหนดให้วันจันทร์เป็นวันที่หนึ่งของสัปดาห์และวันอาทิตย์เป็นวันที่เจ็ด ไม่นานมานี้สันตะปาปาแห่งโรมได้ส่งจดหมายไปถึงบาทหลวงทั้งหลายให้เปลี่ยนตามแนวโน้มของสังคม โดยเรียกวันที่เจ็ดที่เป็นวันสะบาโตว่า  “วันสะบาโตของชาวยิว”  เท่ากับเป็นการสนับสนุนให้ชาวโลกถือรักษาวันอาทิตย์เป็นวันหยุดพักแทนวันสะบาโต (Pope Francis, Laudato Si’, Vatican City: Vatican  Press, 2015, หน้า 172, 173)

`อ่าน ปฐมกาล 2:1-3; อพยพ 20:8-11; มาระโก 2:27 และ วิวรณ์ 14:7  สัปดาห์ของการเนรมิตสร้างเชื่อมโยงกับพระบัญญัติข้อที่สี่และข่าวของทูตสวรรค์สามองค์อย่างไร`

พระคัมภีร์กล่าวว่า “วันที่เจ็ด พระเจ้าก็เสร็จงานของพระองค์ที่ทรงทำมานั้น ในวันที่เจ็ดนั้นก็ทรงหยุดพักจากการงานทั้งสิ้นของพระองค์ที่ได้ทรงกระทำ” (ปฐมกาล 2:2) “พระเจ้าทรงตั้งวันที่เจ็ดไว้เป็นวันบริสุทธิ์ หรือแยกออกต่างหาก เป็นวันพักผ่อนของมนุษย์” (เอลเลน จี.ไว้ท์, บรรพชน และผู้เผยพระวจนะ, หน้า 47) พระเยซูตรัสว่า “วันสะบาโตนั้นทรงตั้งไว้เพื่อมนุษย์ ไม่ได้ทรงตั้งมนุษย์ไว้เพื่อวันสะบาโต” ( มาระโก 2:27) พระเยซูตรัสว่า พระองค์ทรงตั้งวันสะบาโตเป็นพันธสัญญานิรันดร์กับประชากรของพระองค์ วันสะบาโตจึงไม่ใช่สำหรับชาวฮีบรูเท่านั้น แต่เพื่อมนุษย์ทั้งมวล

พระธรรมปฐมกาลกล่าวถึงสามสิ่งที่พระเยซูทรงทำหลังจากที่ได้ทรงตั้งวันสะบาโต ประการแรก “ทรงหยุดพัก” (ปฐมกาล 2:2) เป็นแสดงถึงความปรารถนาของพระองค์ที่จะพักผ่อนกับเรา ประการที่สอง “ทรงอวยพระพร” ให้วันที่เจ็ด (ปฐมกาล 2:3) มีพระพรให้สัตว์ (ปฐมกาล 1:22) มีพระพรให้มนุษย์ (ปฐมกาล 1:28) และมีวันเดียวเท่านั้นที่ได้รับพระพรเป็นพิเศษคือวันที่เจ็ด ประการที่สาม “ทรงตั้งไว้เป็นวันบริสุทธิ์” (ปฐมกาล 2:3) หรือทำให้ศักดิ์สิทธิ์

ไม่มีวันใดในพระคัมภีร์ที่ได้รับการกำหนดให้มีความพิเศษสามประการนี้ สามสิ่งนี้ได้รับการกล่าวซ้ำในพระบัญญัติข้อที่สี่ เพราะพระเจ้าทรงเขียนพระบัญญัติด้วยนิ้วพระหัตถ์ของพระองค์ และพระองค์ทรงชี้ไปที่การเนรมิตสร้าง ซึ่งเป็นรากฐานของวันสะบาโต (อพยพ 20:11)

`เปรียบเทียบพระธรรมวิวรณ์ 14:7 และ อพยพ 20:11 วันสะบาโตจากการเนรมิตสร้างที่เป็นพื้นฐานของการนมัสการพระผู้สร้างนั้น มีการเชื่อมโยงกับการพิพากษาในวาระสุดท้ายอย่างไร`