---
title:  วันพุธ การเนรมิตสร้างและการสมรส
date:  20/05/2020
---

หลายสิบปีที่ผ่านมามีการเปลี่ยนแปลงอย่างใหญ่หลวงในโลกนี้ เมื่อสังคมและรัฐเปลี่ยนคำจัดความของการสมรส โดยรับรองการแต่งงานของคนเพศเดียวกัน ซึ่งขัดกับกฎเกณฑ์เดิมที่โครงสร้างของครอบครัวต้องประกอบด้วยชายและหญิง ทำให้มีคำถามใหม่หลายประการเกี่ยวกับสถาบันของครอบครัว ความสัมพันธ์ของคริสตจักรกับรัฐ และความศักดิ์สิทธิ์ของการสมรสและครอบครัวตามนิยามในพระคัมภีร์

`อ่าน พระธรรม ปฐมกาล 1:26-28 และ ปฐมกาล 2:18, 21-24 ข้อพระคัมภีร์เหล่านี้กล่าวถึงความคิดของพระเจ้าเกี่ยวกับครอบครัวของมนุษย์อย่างไร`

วันที่หกเป็นการทรงสร้างที่สำคัญที่สุด คือสร้างมนุษย์ เป็นสิ่งที่น่าสนใจที่คำว่า “เรา” ซึ่งเป็นคำสรรพนามสำหรับพระเจ้าในที่นี้เป็นพหูพจน์  “ให้เราสร้างมนุษย์ตามฉายาของเรา” (ปฐมกาล 1:26) พระเจ้าสามพระภาคที่มีความรักความสัมพันธ์อย่างใกล้ชิด ได้ทรงสร้างมนุษย์ให้มีชีวิตสมรสที่มีความรักความสัมพันธ์ที่ดีต่อกัน

“พระเจ้าจึงทรงสร้างมนุษย์ขึ้นตามพระฉายาของพระองค์ ตามพระฉายาของพระเจ้านั้น พระองค์ทรงสร้างมนุษย์ขึ้น และทรงสร้างให้เป็นชายและหญิง”(ปฐมกาล 1:27) อาดัมกล่าวว่า “นี่แหละ กระดูกจากกระดูกของเรา” (ปฐมกาล 2:23) และอาดัมเรียกคู่สมรสของตนว่า “หญิง” ชีวิตสมรสจึงถูกกำหนดไว้ว่า “เพราะเหตุนั้นผู้ชายจะละบิดามารดาของเขาไปผูกพันอยู่กับภรรยา และเขาทั้งสองจะเป็นเนื้อเดียวกัน” (ปฐมกาล 2:24)

พระคัมภีร์กล่าวชัดเจนว่า ความสัมพันธ์นี้จะเกิดขึ้นในชีวิตของชายและหญิง ซึ่งเกิดจากพ่อแม่ที่เป็นชายและหญิง นี่คือคำสอนของพระเจ้าที่ตรัสแก่สามีภรรยาคู่แรกของโลกว่า “จงมีลูกดกทวีมากขึ้นจนเต็มแผ่นดิน”(ปฐมกาล 1:28) ในพระบัญญัติข้อที่ห้า พระเจ้าตรัสว่า “จงให้เกียรติแก่บิดามารดาของเจ้าเพื่ออายุของเจ้าจะยืนยาวบนแผ่นดิน”(อพยพ 20:12) ความสัมพันธ์นี้ไม่อาจเติมเต็มด้วยสิ่งอื่น นอกจากเรื่องเพศสัมพันธ์ระหว่างชายและหญิงเท่านั้น (heterosexual partnership)

`คำตรัสของพระเยซูในพระธรรม มัทธิว 19:3-6 กล่าวถึงธรรมชาติและความศักดิ์ของการสมรสอย่างไร และเราควรยึดมั่นต่อความจริงนี้อย่างไร`