---
title:  วันอังคาร พระคัมภีร์เป็นคำพยากรณ์
date:  31/03/2020
---

พระคัมภีร์มีความพิเศษแตกต่างจากหนังสือศาสนาอื่นๆ เพราะเนื้อหา 30 เปอร์เซ็นต์เป็นคำพยากรณ์ และวรรณคดีในรูปคำพยากรณ์ ที่สำเร็จสมจริงตามเวลา พระเจ้าทรงดำเนินการในประวัติศาสตร์ และบอกให้ทราบถึงอนาคต พระองค์ทรงเปิดเผยแก่ประชากรของพระองค์เสมอ ดังที่พระวจนะกล่าวว่า “แท้จริงพระยาห์เวห์องค์เจ้านายไม่ทรงทำสิ่งหนึ่งสิ่งใด โดยไม่เปิดเผยความลี้ลับ” (อาโมส 3:7) พระคัมภีร์ไม่เป็นเพียงพระวจนะที่มีชีวิตอยู่ หรือเป็นบันทึกประวัติศาสตร์ แต่ยังเป็นคำพยากรณ์ด้วย

`ข้อพระคัมภีร์ต่อไปนี้เปิดเผยรายละเอียดถึงการเสด็จมาของพระเมสสิยาห์อย่างไรปฐมกาล 49:8-12; สดุดี 22:12-18; อิสยาห์ 53:3-7; ดาเนียล 9:24; มีคา 5:2; มาลาคี 3:1;เศคาริยาห์ 9:9`

มีคำทำนายในพระคัมภีร์เดิมเกี่ยวกับพระเมสสิยาห์โดยตรง 65 ที่ และยังพบได้อีกถ้าเราเพิ่มความหมายที่ได้จากการศึกษาสัญลักษณ์ของพิธิต่างของการถวายบูชา หรือคำพยากรณ์เล็กๆ น้อยๆ ของพระเยซู เช่น “คทาจะไม่ขาดไปจากยูดาห์” (ปฐมกาล 49:10) และ “พระองค์จะเสด็จมาบังเกิดในเบธเลเฮม” (มีคาห์ 5:2) และ “พระองค์จะถูกดูหมิ่น และถูกทอดทิ้ง ถูกตี ถูกใส่ร้าย ถึงกระนั้นพระองค์ไม่ปริปาก” (อิสยาห์ 53:3-7),“พระหัตถ์ และเท้าถูกแทง และพวกเขาเอาเสื้อผ้าของพระองค์มาแบ่งกันท่ามกลางพวกเขา” (สดุดี 22:12-18) ความจริงมีว่าคำพยากรณ์ในพระคัมภีร์เดิมเหล่านี้ได้สำเร็จสมจริงอย่างแม่นยำในชีวิต ความตาย และการฟื้นพระชนม์ของพระเยซู ซึ่งเป็นพยานให้ทราบว่าคำพยากรณ์เหล่านั้นได้รับการดลใจจากพระเจ้า ขณะเดียวกันแสดงให้เห็นว่าพระเยซูคือบุคคลผู้นั้นตามที่พระองค์ทรงอ้างว่าพระองค์เป็นใคร ชีวิตของพระเยซูเป็นไปตามที่ผู้เผยพระวจนะในพระคัมภีร์ได้ทำนายไว้เกี่ยวกับการสิ้นพระชนม์ และการฟื้นพระชนม์ทุกอย่าง (ลูกา 9:21, 22;มัทธิว17:22, 23) รวมไปถึงกรุงเยรูซาเล็มถูกทำลายลง (มัทธิว 24:1,2) และการเสด็จกลับมาครั้งที่สองของพระองค์ (ยอห์น14:1-3) ดังนั้น การมาบังเกิด การสิ้นพระชนม์ และฟื้นพระชนม์ถูกทำนายไว้ในพระคัมภีร์ และทุกอย่างได้สำเร็จสมจริงทำให้เรามั่นใจและเชื่อถือได้

`สิ่งที่คุณคิดได้เกี่ยวกับเหตุผลที่คุณเชื่อพระเยซูและการสิ้นพระชนม์ไถ่มนุษย์ มีอะไรบ้าง จงแบ่งปันสิ่งเหล่านั้นในชั้นเรียนสะบาโต`