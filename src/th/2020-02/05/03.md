---
title:  วันจันทร์ เอกภาพของพระคัมภีร์
date:  27/04/2020
---

พระคัมภีร์อ้างตัวเองว่า“พระคัมภีร์ทุกตอนได้รับการดลใจจากพระเจ้า” (2 ทิโมธี 3:16) และในเรื่องของคำพยากรณ์ พระคัมภีร์กล่าวว่า “ท่านทั้งหลายต้องเข้าใจข้อนี้ก่อน คือผู้หนึ่งผู้ใดจะตีความหมายคำของผู้เผยพระวจนะในพระคัมภีร์เอาเองไม่ได้เพราะว่าคำของผู้เผยพระวจนะนั้น ไม่ได้มาจากความประสงค์ของมนุษย์เลย แต่มนุษย์กล่าวคำซึ่งมาจากพระเจ้า ตามที่พระวิญญาณบริสุทธิ์ทรงดลใจเขา” (2 เปโตร 1:20, 21) และในฐานะที่พระเจ้าทรงเป็นผู้ประพันธ์หนึ่งเดียวของพระคัมภีร์ทั้งเล่ม เราสามารถสันนิษฐานถึงพื้นฐานของพระคัมภีร์ได้ว่า พระคัมภีร์เป็นเอกภาพและสอดประสานกัน

`อ่าน พระธรรมทิตัส 1:9 และ 2 ทิโมธี1:13 เพราะเหตุใดความเป็นเอกภาพของพระคัมภีร์จึงมีความสำคัญสำหรับความเชื่อของเรา`

พื้นฐานความเป็นเอกภาพในพระคัมภีร์ได้รับจากการดลใจโดยพระวิญญาณบริสุทธิ์ของพระเจ้า พระคัมภีร์จึงสามารถทำหน้าที่ในการตีความหมายตัวเองได้ ถ้าพระคัมภีร์ไม่มีความเป็นเอกภาพ เราไม่อาจพูดว่า พระคัมภีร์สอดประสานกันในหลักความเชื่อแต่ละข้อได้ ถ้าปราศจากความเป็นเอกภาพของพระคัมภีร์ คริสตจักรย่อมจะไม่มีความจริง และไม่มีระเบียบวินัยหรือหลักเกณฑ์เพื่อแก้ไขผู้ที่มีความเชื่อต่างไปจากความจริงของพระเจ้า พระคัมภีร์ก็จะขาดอำนาจและความน่าเชื่อถือ อย่างไรก็ดีพระเยซูและผู้เผยพระวจนะของพระคัมภีร์ เชื่อความเป็นเอกภาพของพระคัมภีร์ ซึ่งมีจุดเริ่มต้นมาจากพระเจ้า เราสามารถเห็นสิ่งนี้ในแนวปฏิบัติอย่างเดียวกัน คือการอ้างอิงจากหนังสือพระคัมภีร์เดิม และสอดประสานกัน เช่นโรม 3:10-18 ตรงกับพระคัมภีร์เดิมหลายข้อ (จาก ปัญญาจารย์ 7:20; สดุดี 14:2, 3; 5:9; 10:7; อิสยาห์ 59:7, 8)

ผู้เขียนพระวจนะตระหนักว่าพระคัมภีร์ทั้งเล่มเป็นสิ่งที่แบ่งแยกไม่ได้ แต่เชื่อมโยงเข้าด้วยกันตามหัวข้อหลักและเจริญขึ้น ไม่มีคำว่าความไม่ลงรอยกัน ระหว่างพระคัมภีร์เดิม และพระคัมภีร์ใหม่ พระคัมภีร์ใหม่ไม่ได้บรรจุ “พระกิตติคุณใหม่” หรือศาสนาใหม่ พระคัมภีร์เดิมถูกเปิดออกมาในพระคัมภีร์ใหม่ และพระคัมภีร์ใหม่สร้างขึ้นบนพื้นฐานของพระคัมภีร์เดิม พระคัมภีร์ทั้งสองภาคจึงมีความสัมพันธ์กัน ต่างส่องแสงให้กันและกัน

ความเป็นเอกภาพของพระคัมภีร์บอกเป็นนัยว่า พระคัมภีร์ทั้งหมด ควรถูกนำมาสู่การพิจารณา เมื่อเราศึกษาหัวข้อใดหัวข้อหนึ่งของพระคัมภีร์ มากกว่าที่จะเสริมสร้างคำสอนของเราขึ้น จากข้อพระคัมภีร์เพียงตอนเดียวเท่านั้น

`เราควรทำอะไรเมื่อเราอ่านหรือศึกษาพระคัมภีร์ และเมื่อมีรู้สึกว่าบางข้อความมีความขัดแย้งกัน ควรทำอย่างไร`