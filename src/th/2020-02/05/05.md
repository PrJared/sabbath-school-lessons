---
title:  วันพุธ พระคัมภีร์ตีความหมายพระคัมภีร์
date:  29/04/2020
---

เพราะพระคัมภีร์เป็นเอกภาพ พระคัมภีร์จึงสามารถตีความหมายตัวเองได้ ถ้าปราศจากความเป็นเอกภาพ พระคัมภีร์ไม่อาจส่องให้เห็นความหมายของตัวเอง พระคัมภีร์บางข้อตีความหมายพระคัมภีร์ข้ออื่น นี่คือกุญแจสู่ความเข้าใจพระคัมภีร์ด้วยการเชื่อมโยง

`อ่าน ลูกา 24:27, 44, 45 พระเยซูทรงอ้างพระคัมภีร์เดิม เพื่ออธิบายว่าพระองค์เป็นใคร สิ่งนี้สอนเราเรื่องการใช้พระคัมภีร์ได้อย่างไร`

ข้อดีของการใช้พระคัมภีร์ตีความหมายพระคัมภีร์ คือให้พระคัมภีร์ส่องแสงแก่ตัวเองมากขึ้น เราไม่จำเป็นต้องไปคิดอะไรเพิ่มเติมมาก สิ่งที่เราทำคือระมัดระวังบริบทของแต่ละตอนให้ถูกต้องเท่านั้น ตามที่อัครทูตเปาโลกล่าวว่า “เพราะว่าสิ่งที่เขียนไว้ในสมัยก่อนนั้น ก็เขียนไว้เพื่อสั่งสอนเรา เพื่อเราจะได้มีความหวังโดยความทรหดอดทน และโดยการหนุนใจจากพระพระคัมภีร์” (โรม 15:4) เราควรศึกษาพระคัมภีร์ทั้งเล่มที่พูดถึงหัวข้อที่เราศึกษา “พระคัมภีร์เป็นผู้อธิบายตัวเอง นำพระคัมภีร์ข้อหนึ่งไปเปรียบเทียบกับอีกข้อหนึ่ง นักเรียนต้องดูภาพรวมของเรื่องทั้งหมดและดูความสัมพันธ์ของแต่ละส่วน เขาต้องได้รับความรู้ที่เป็นหัวใจหลักของเรื่อง เกี่ยวกับพระประสงค์ของพระเจ้าสำหรับโลก เกี่ยวกับต้นกำเนิดของความขัดแย้งอันยิ่งใหญ่และพันธกิจการไถ่บาป” (เอลเลน จี.ไว้ท์, การศึกษา, หน้า 190) เป็นสิ่งสำคัญที่จะศึกษาพระคัมภีร์อย่างถี่ถ้วนด้วยการเปรียบเทียบพระคัมภีร์แต่ละข้อ ถ้าเป็นไปได้ควรศึกษาต้นฉบับภาษาเดิม หรืออย่างน้อยให้ใช้พระคัมภีร์ที่ได้รับการแปลอย่างถูกต้องจากต้นฉบับภาษาฮีบรูและภาษากรีก แม้ความรู้ด้านภาษาต้นฉบับบางตอนอาจเข้าใจได้ยาก แต่ก็สามารถช่วยเราได้เมื่อต้องการ ถ้าศึกษาจากภาษาเดิมไม่ได้ ก็ให้อธิษฐานและศึกษาอย่างสัตย์ซื่อด้วยความถ่อมใจแล้วจะได้ผลแน่นอน

`จงพิจารณาหลักคำสอน เช่น “สภาพของคนตาย” ถ้าศึกษาจากพระคัมภีร์เพียงไม่กี่ข้อ โดยละเลยข้ออื่นที่กล่าวถึงความตาย อาจทำให้เข้าใจผิดได้ สิ่งนี้สอนเราว่าจำเป็นต้องรวบรวมข้อพระคัมภีร์เกี่ยวกับแต่ละหัวข้อมาศึกษาด้วยกันจึงจะเข้าใจพระคัมภีร์ได้ถูกต้อง`