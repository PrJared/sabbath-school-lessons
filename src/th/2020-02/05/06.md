---
title:  วันพฤหัสบดี พระคัมภีร์เท่านั้นและเอลเลน จี. ไว้ท์
date:  30/04/2020
---

`อ่านพระธรรม อิสยาห์ 8:20 เพราะเหตุใดการอ้างข้อพระคัมภีร์จึงสำคัญ “ไปดูธรรมบัญญัติและถ้อยคำพยาน” นี่คือมาตรฐานของการสอนหลักความเชื่อของเรา สิ่งนี้มีความหมายอย่างไรสำหรับผู้เผยพระวจนะ`

เมื่อพูดถึง “พระคัมภีร์เท่านั้น” เซเว่นธ์เดย์แอ๊ดเวนตีสหลีกเลี่ยงไม่ได้ที่จะเผชิญกับคำถามเกี่ยวกับนาง เอลเลน จี.ไว้ท์ ที่อ้างว่าได้รับการดลใจจากพระเจ้า และเป็นผู้สื่อข่าวสำหรับพลไพร่กลุ่มสุดท้ายที่เหลืออยู่ของพระเจ้า คำถามคือ งานเขียนของ เอลเลน จี.ไว้ท์ เกี่ยวพันกับพระคัมภีร์อย่างไร

ถ้าอ่านงานเขียนของ เอลเลน จี.ไว้ท์ อย่างคร่าวๆ จะเห็นว่าสำหรับนางแล้ว พระคัมภีร์เป็นพื้นฐาน และเป็นศูนย์กลางของความคิดและศาสนศาสตร์ทั้งหมด บ่อยครั้งที่นางยืนยันว่า พระคัมภีร์เป็นสิทธิอำนาจ และเป็นมาตรฐานสูงสุดสำหรับหลักความเชื่อ และหลักปฏิบัติทั้งหมด (สงครามแห่งประวัติศาสตร์, หน้า 595) ยิ่งกว่านั้นนาง เอลเลน จี.ไว้ท์สนับสนุนและยกระดับหลักการของโปรเตสแตนต์ที่เชิดชู “พระคัมภีร์เท่านั้น” อย่างชัดเจน (สงครามแห่งประวัติศาสตร์, หน้า 9) ความเห็นในงานเขียนของนางเมื่อเทียบกับพระคัมภีร์ งานเขียนของนาง “เป็นแสงสว่างดวงเล็กที่นำชายและหญิงไปสู่แสงสว่างดวงใหญ่” คือพระคัมภีร์ (Advent Review and Sabbath Herald, 20 มกราคม 1903) งานเขียนของนางไม่เคยเป็นทางลัดหรือแทนที่พระคัมภีร์ นางแนะนำว่า “ท่านไม่คุ้นเคยกับพระคัมภีร์ หากท่านได้นำพระวจนะของพระเจ้ามาศึกษา ด้วยความปรารถนาที่จะเข้าถึงมาตรฐานความสมบูรณ์ของชีวิตคริสเตียนแล้ว ท่านก็ไม่จำเป็นต้องอ่านหนังสือคำพยานของของข้าพเจ้า แต่เพราะท่านได้ละเลยที่จะทำให้ตนคุ้นเคยกับพระธรรมที่ได้รับการดลใจจากพระเจ้าที่ผู้เผยพระวจนะเขียนขึ้น พระองค์จึงหาวิธีจะเข้าถึงพวกท่านด้วยคำพยาน” (เอเลนเลน จี.ไว้ท์, Testimonies for the Church, เล่ม2, หน้า605) ในลักษณะเช่นนี้ งานเขียนของ เอลเลน จี.ไว้ท์ดูมีคุณค่า เพราะได้รับการดลใจแบบเดียวกับผู้เขียนพระคัมภีร์ แต่งานเขียนของนางทำหน้าที่ต่างไปจากพระคัมภีร์ งานเขียนของนางไม่ได้เพิ่มเข้ากับหน้าพระคัมภีร์ แต่อยู่ใต้สังกัดของพระคัมภีร์ศักดิ์สิทธิ์ นางไม่เคยมีเจตนาให้งานเขียนของนางเข้ามาแทนที่พระคัมภีร์ แต่ให้ทำหน้าที่เชิดชูพระคัมภีร์ เพราะพระคัมภีร์เป็นมาตรฐานหนึ่งเดียวสำหรับความเชื่อและการปฏิบัติ

`คิดเกี่ยวกับข่าวสารที่พระเจ้าทรงประทานให้เราผ่าน เอลเลน จี.ไว้ท์ เราจะเห็นคุณค่าของแสงสว่างอันน่าทึ่งที่มาจากงานเขียนของนางและเทิดทูนพระคัมภีร์ขึ้นสูงสุดได้อย่างไร`