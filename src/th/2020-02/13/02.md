---
title:  วันอาทิตย์ พระวจนะที่มีชีวิตและพระวิญญาณบริสุทธิ์
date:  21/06/2020
---

การศึกษาพระวจนะของพระเจ้าอย่างถี่ถ้วนด้วยวิธีที่เหมาะสมเป็นสิ่งสำคัญมาก แต่สิ่งที่สำคัญมากกว่านั้นคือ การนำสิ่งได้เรียนรู้ไปสู่การปฏิบัติ เป้าหมายสุดท้ายของการศึกษาพระคัมภีร์ไม่ใช่มุ่งไปที่ความรู้ให้เป็นผู้เชี่ยวชาญ แต่เป็นการมุ่งไปสู่การคืนดีกับพระเจ้า เพื่อยอมรับพระองค์เป็นเจ้านาย เพื่อเปลี่ยนแปลงชีวิตและความคิดของเรา เป็นการดำรงชีวิตอยู่ตามความจริงที่ได้เรียนรู้ เต็มใจมอบถวายชีวิตให้กับความจริงของพระคัมภีร์ การเลือกนี้บางครั้งรวมไปถึงการดิ้นรนต่อสู้ที่รุนแรง เพราะเรากำลังทำสงครามต่อสู้กับผู้ที่มุ่งจะขึ้นเป็นนายเหนือความคิดและชีวิตของเราซึ่งมีเพียงสองฝ่ายเท่านั้น

`อ่าน ฟีลิปปี 2:12-16 ข้อพระคัมภีร์เหล่านี้แนะนำการดำเนินชีวิตอย่างไร`

พระเจ้าทรงทำการในตัวเราผ่านพระวิญญาณบริสุทธิ์ พระองค์ทรงประทานสติปัญญาให้เราเข้าใจพระคัมภีร์ ในฐานะที่เราเป็นคนบาป บ่อยครั้งเราต่อต้านความจริงของพระเจ้า และพระองค์ทรงปล่อยให้เราทำตามปัญญาของเราเอง ซึ่งจะไม่เชื่อฟังพระวนจะของพระเจ้า (โรม 1:25; เอเฟซัส 4:17, 18) ถ้าปราศจากพระวิญญาณบริสุทธิ์ จะไม่มีความชื่นชอบข่าวสารของพระเจ้า ไม่มีความหวัง ไม่มีความเชื่อ ไม่มีการตอบสนองต่อความรัก ตามที่เขียนว่า “พระเจ้าเป็นผู้ทรงทำการอยู่ภายในพวกท่าน ให้ท่านมีความประสงค์ และมีความสามารถทำตามชอบพระทัยของพระองค์” (ฟีลิปปี 2:13)

พระวิญญาณบริสุทธิ์ทรงเป็นครูผู้ช่วยให้เราเข้าใจพระคัมภีร์อย่างลึกซึ้ง ทำให้เรารู้สึกชื่นชมยินดี และเห็นคุณค่าของพระวจนะ พระองค์ทรงช่วยให้เราสนใจความจริงของพระวจนะ และทรงให้เรามีความเข้าใจความจริงอย่างถ่องแท้ ให้เรามีความสัตย์ซื่อ มีความรักและเชื่อฟังพระทัยของพระเจ้า “ไม่มีใครสามารถอธิบายพระคัมภีร์ได้ถ้าปราศจากการช่วยเหลือของพระวิญญาณบริสุทธิ์ แต่เมื่อท่านรับเอาพระวจนะของพระเจ้าด้วยความถ่อมใจ ใจของท่านจะได้รับการสอน ทูตสวรรค์ของพระเจ้า จะอยู่เคียงข้างท่าน เพื่อจะสร้างความประทับใจให้กับท่านด้วยหลักฐานที่เป็นความจริง” (เอลเลน จี.ไว้ท์, Selected Messages, เล่ม 1, หน้า 411) สิ่งที่อยู่ฝ่ายวิญญาณจะถูกตีความหมายฝ่ายวิญญาณ (1โครินธ์ 2:13, 14) และเราจะสามารถติดตามพระวจนะของพระเจ้าไปด้วยความชื่นชมยินดี “ทุกๆ เช้าพระองค์ทรงปลุกหูของข้าพเจ้า” (อิสยาห์ 50:4, 5)

`ฟีลิปปี 2:16 กล่าวว่า “จงยึดมั่นในพระวจนะแห่งชีวิต” ข้อความนี้หมายถึงอะไร และ เราจะทำสิ่งนั้นได้อย่างไร ดูในเฉลยธรรมบัญญัติ 4:4 จากพระคัมภีร์สองข้อนี้ หน้าที่ของเราคืออะไร`