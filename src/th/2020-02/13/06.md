---
title:  วันพฤหัสบดี ความทรงจำและบทเพลง
date:  25/06/2020
---

`“ข้าพระองค์ได้เก็บรักษาพระดำรัสของพระองค์ไว้ในใจ เพื่อข้าพระองค์จะไม่ทำบาปต่อพระองค์” สดุดี 119:11)`

การท่องจำพระคัมภีร์จะนำพระพรมาให้เป็นทวีคูณ เมื่อเราได้เก็บสะสมข้อพระคัมภีร์อันล้ำค่าของพระเจ้าไว้ในใจของเรา เราสามารถนำกลับมาใคร่ครวญใหม่ได้ทุกเวลา จะส่งผลดีต่อความคิดและการตัดสินใจของเรา จะมีอิทธิพลต่อค่านิยมและความประพฤติของเรา การท่องจำพระคัมภีร์เป็นการนำพระคัมภีร์เข้ามาเป็นประสบการณ์ชีวิตของเราในแต่ละวัน เป็นการนมัสการและดำเนินชีวิตตามพระคัมภีร์

การจดจำพระคัมภีร์คำต่อคำ เป็นการต่อต้านการทดลอง และป้องกันการตีความหมายพระคัมภีร์อย่างผิดๆ การจำพระคัมภีร์ จนนำมาอ้างอิงได้ ในขณะที่เราไม่มีพระคัมภีร์อยู่ใกล้มือ จะเป็นพระพรอันยิ่งใหญ่เมื่อมีการทดลองเกิดขึ้น หรือเมื่อเมื่อเผชิญหน้ากับการท้าทายของคู่ปรปักษ์ เราก็จะนึกถึงพระสัญญาของพระเจ้า และจะช่วยให้จิตใจของเราอยู่กับพระวจนะของพระเจ้ามากกว่าที่จะคิดถึงปัญหาของตัวเอง พระวจนะจะช่วยให้เรานึกถึงพระเจ้า ซึ่งพระองค์ทรงมีทางออกนับพันเพื่อช่วยเราขณะที่ตัวเราไม่เห็นทางออก

`อ่าน เอเฟซัส 5:19 และ โคโลสี 3:16 การร้องเพลงที่เนื้อเพลงเป็นพระวจนะของพระเจ้า จะช่วยเสริมสร้างความเข้มแข็งแก่ตัวเราอย่างไร`

เพลงที่เนื้อร้องเป็นพระวจนะของพระเจ้าช่วยให้จำพระคัมภีร์ได้ง่าย พระวจนะของพระเจ้าบวกกับทำนองที่ไพเราะ จะทำให้จำได้ง่าย แม้แต่เด็กก็จำได้ พระคัมภีร์เป็นพระวจนะที่ได้รับการดลใจให้เขียนขึ้น นักพูดที่มีชื่อเสียงระดับโลกหลายคนได้นำบางส่วนไปกล่าวสุนทรพจน์ วงดนตรีหลายๆ วงได้รับอิทธิพลจากวัฒนธรรมคริสเตียนในหลายศตวรรษที่ผ่านมา สิ่งเหล่านี้ได้นำจิตใจและความคิดของเราไปหาพระเจ้าและพระวจนะของพระองค์ ซึ่งเป็นพระพรที่ส่งผลดีต่อชีวิตของเรา

“ดนตรีเป็นส่วนหนึ่งที่ใช้ในการนมัสการพระเจ้าบนสวรรค์ เราควรใช้ความพยายามในการประพันธ์เพลงสรรเสริญ ทั้งเนื้อหาและทำนองให้ใกล้เคียงและสอดคล้องกับเพลงที่ชาวสวรรค์ร้อง” (เอลเลน จี.ไว้ท์, บรรพชนกับผู้เผยพระวจนะ, หน้า 594)