---
title:  วันจันทร์ การเรียนรู้จากพระเยซู
date:  22/06/2020
---

ไม่มีใครเป็นตัวอย่างที่ให้การดลใจในด้านจิตวิญญาณได้ดีกว่าพระเยซูคริสต์ พระองค์ทรงคุ้นเคยกับพระคัมภีร์ และทรงดำเนินชีวิตตามพระวจนะอย่างเต็มพระทัย และพระวจนะอยู่ในพระองค์

`อ่าน ลูกา 4:4, 8, 10-12 พระเยซูทรงใช้พระคัมภีร์ต่อสู้กับการทดลองของซาตานอย่างไร สิ่งนี้ควรสอนให้เราว่า พระคัมภีร์ต้องเป็นศูนย์กลางด้านเชื่ออย่างไร โดยเฉพาะเวลาที่มีการทดลอง`

พระเยซูทรงรู้จักพระคัมภีร์อย่างดี พระองค์ทรงคุ้นเคยกับพระวจนะของพระเจ้าจนสามารถอ้างข้อพระคัมภีร์ได้ด้วยปากเปล่า ความคุ้นเคยกับพระวจนะของพระเจ้าเป็นผลจากการใช้เวลาอันมีค่าศึกษาพระคัมภีร์

ถ้าพระเยซูไม่รู้จักข้อพระคัมภีร์และบริบทของพระคัมภีร์อย่างดี พระองค์จะถูกพญามารหลอกลวงได้อย่างง่ายดาย เพราะแม้แต่พญามารก็ยกข้อพระคัมภีร์ขึ้นมาใช้ด้วยจุดประสงค์เพื่อการหลอกลวง ดังนั้นการมีความสามารถยกข้อพระคัมภีร์ขึ้นมาอ้าง เหมือนที่พญามารทำ จึงยังไม่เพียงพอ คนจำเป็นต้องรู้ว่าพระคัมภีร์มีอะไรอื่นที่มากกว่านั้น และทราบความหมายที่ถูกต้องของข้อพระคัมภีร์นั้น ความคุ้นเคยกับพระวจนะของพระเจ้าจะช่วยเราได้ เหมือนกับพระเยซูที่ไม่ถูกหลอกโดยผู้เป็นปรปักษ์ของพระเจ้า แต่การที่จะสามารถต่อต้านต่อการโจมตีของซาตานครั้งแล้วครั้งเล่าเหมือนพระเยซูนั้น ต้องเปิดใจให้เข้าใจพระคัมภีร์ด้วยการอ้างถึงข้อพระคัมภีร์ตามที่ “ได้ถูกเขียนไว้” (ลูกา 24 :45, 46; มัทธิว 11:10; ยอห์น 6:45) พระองค์ทรงสันนิษฐานว่าผู้อ่านพระคัมภีร์สามารถเข้าใจความหมายอย่างถูกต้อง ดังที่กล่าวว่า “ในธรรมบัญญัติเขียนว่าอย่างไร  ท่านอ่านแล้วเข้าใจอย่างไร” (ลูกา 10:26) สำหรับพระเยซู อะไรที่เขียนในพระคัมภีร์ ถือว่าเป็นบรรทัดฐานที่เราควรดำเนินตาม

ในยอห์น 7:38 พระเยซูผู้ทรงเป็นพระวจนะของพระเจ้า ที่ได้บังเกิดเป็นเนื้อหนัง ทรงชี้ให้ผู้ติดตามพระองค์กลับไปหาพระคัมภีร์ โดยทางพระคัมภีร์เท่านั้นที่เราจะทราบว่าพระเยซูทรงเป็นพระเมสสิยาห์ที่พระคัมภีร์ได้กล่าวไว้ พระคัมภีร์จึงเป็นพยานถึงพระองค์ (ยอห์น 5:39) พระเยซูทรงเต็มใจที่จะดำรงชีวิตด้วยพระคัมภีร์ที่เป็นพระวจนะของพระเจ้าตามลายลักษณ์อักษร เราจึงควรทำแบบเดียวกันใช่หรือไม่

`ท่านเคยมีประสบการณ์ในการใช้พระคัมภีร์ต่อสู้กับการทดลองหรือไม่ ผลเป็นอย่างไร และท่านได้เรียนรู้อะไรจากประสบการณ์นั้น`