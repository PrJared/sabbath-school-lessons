---
title:  วันพุธ ความแน่วแน่และความอดทน
date:  17/06/2020
---

`อ่าน กาลาเทีย 6:9 จากสิ่งที่เปาโลกล่าวในที่นี่ เพราะเหตุใดจึงต้องมีความแน่วแน่และความอดทนในการแก้ปัญหาต่างๆ`

จะบรรลุความสำเร็จต้องมีความแน่วแน่ สิ่งที่ได้มาง่ายจะมีค่าต่ำ พระคัมภีร์ให้โอกาสเราในการใช้สมองทำงาน ยิ่งใช้เวลามากก็จะยิ่งได้รับความเข้าใจมาก ประสบการณ์ของความขยันหมั่นเพียรในการค้นหาพระคัมภีร์จะเป็นพระพรอันยิ่งใหญ่ที่สามารถตอบคำถามและข้อสงสัยได้

การแก้ปัญหาที่ยากไม่ได้ ไม่ใช่ข้อพิสูจน์ว่าปัญหานั้นยากจนแก้ไม่ได้ บางครั้งต้องมองข้ามหลักฐานและข้อมูลที่มีไว้ก่อน บางคนแก้ไม่ได้เพราะใช้ความคิดความตั้งใจน้อยไป พอไม่ได้ก็รีบสรุปว่ายาก บางคนตั้งคำถามกับความน่าเชื่อถือของพระคัมภีร์มากเกินไป แม้เราจะมีข้อจำกัดด้านสติปัญญา แต่ถ้าเราตั้งใจ เราก็จะค่อยๆ เข้าใจเหมือนการเริ่มเรียนคณิตศาสตร์ที่ไม่อาจแก้โจทย์ที่ยากได้ในชั่วโมงแรก แต่เมื่อฝึกหัดมากขึ้นก็จะทำได้ การศึกษาพระคัมภีร์ก็เหมือนกัน

เมื่อเจอสิ่งที่ยากมาท้าทาย ต้องรักษาความตั้งใจแน่วแน่ไว้ และปฏิบัติตามสิ่งที่พระเจ้าทรงเปิดเผยแก่เรา ความเข้าใจอย่างลึกซึ้งจะเกิดขึ้นหลังจากที่เราเต็มใจดำเนินตามสิ่งที่ได้รับการเปิดเผยจากพระองค์ ความแน่วแน่และความอดทนในการศึกษาพระคัมภีร์เป็นคุณสมบัติของผู้เชื่อในวาระสุดท้าย (ดู วิวรณ์ 14:12)

`มีอะไรที่เราเรียนรู้จากผู้ที่มีความแน่วแน่และความอดทนในการศึกษาพระคัมภีร์ที่ยาก และเราจะหนุนใจคนอื่นไม่ให้ล้มเลิกความตั้งใจในการค้นหาความจริงในพระคัมภีร์ที่ยากได้อย่างไร`