---
title:  วันอังคาร  ปฐมกาลเทียบกับลัทธินอกศาสนา
date:  26/05/2020
---

พระธรรมปฐมกาลถูกเขียนขึ้นในลักษณะที่ปฏิเสธนิยายอภินิหารเกี่ยวกับการสร้างโลกของคนนอกศาสนา

`อ่าน ปฐมกาล 1:14-19 สิ่งที่ได้รับการสร้างในวันที่สี่คืออะไร และสิ่งเหล่านั้นมีหน้าที่ทำอะไร`

คำว่า “ดวงอาทิตย์” และ “ดวงจันทร์” ผู้ที่เชื่อพระเจ้าต้องหลีกเลี่ยงคำว่า “พระ” นำหน้า เพราะดวงสว่างเหล่านี้ถูกกำหนดเป็นเทพเจ้าของคนนอกศาสนาในตะวันออกใกล้ อียิปต์และที่อื่นๆ ด้วย ซึ่งต่างกับพระคัมภีร์ที่เขียนไว้ว่า “พระเจ้าตรัสว่า ‘จงมีดวงสว่างต่างๆของภาคพื้นฟ้า เพื่อแยกวันออกจากคืน ให้เป็นหมายกำหนดฤดู วัน ปี และให้เป็นดวงสว่างต่างๆ บนภาคพื้นฟ้า เพื่อส่องสว่างเหนือแผ่นดิน’” (ปฐมกาล 1:14, 15) พระคัมภีร์ตรงนี้แสดงให้เห็นชัดเจนมากว่า ดวงอาทิตย์และดวงจันทร์ ไม่ใช่พระหรือเทพเจ้า แต่เป็นดวงดาวที่ถูกสร้างมาเพื่อทำหน้าที่ส่องสว่างตามธรรมชาติเท่านั้น

`อ่าน พระธรรมปฐมกาล 2:7; 18-24 พระเจ้าทรงสร้างอาดัมและเอวาอย่างไร`

นิยายอภินิหารต่างๆ ในตะวันออกใกล้อธิบายว่า มนุษย์ถูกสร้างขึ้นมาหลังจากที่เทพทั้งหลายได้พิจารณาเห็นว่า ควรสร้างมนุษย์มาทำงานหนักแทนพวกเขา นี่เป็นเรื่องที่ไม่ชัดเจนและขัดแย้งกับข้อเขียนในพระคัมภีร์ที่กล่าวว่า มนุษย์ได้รับการสร้างมาเป็นตัวแทนของพระเจ้า ให้มีอำนาจปกครองแผ่นดินโลก อาดัมและเอวาจึงเป็นผลงานที่ยอดเยี่ยมของพระเจ้า

พระธรรมปฐมกาล นำเสนอความจริงที่ต่อต้านนิยายอภินิหารของโลกโบราณ โมเสสเขียนสิ่งที่ไม่เข้ากับแนวความคิดของคนนอกศาสนา เพื่อแสดงว่าเนื้อหาในพระคัมภีร์ไม่ใช่นิยายและไม่ได้นำมาจากคนนอกศาสนา แต่เป็นเรื่องจริงที่เข้าใจได้ง่าย พระเจ้าทรงมีบทบาทและพระประสงค์ที่ดีในการสร้างโลก

`เป็นเวลาหลายพันปีมาแล้วที่เรื่องการเนรมิตสร้างในพระคัมภีร์เป็นเรื่องแปลกสำหรับคนในวัฒนธรรมอื่น เมื่อเป็นเช่นนี้ จึงไม่แปลกใจที่เรื่องนี้ยังคงเป็นเรื่องแปลกสำหรับคนในยุคปัจจุบันด้วย`