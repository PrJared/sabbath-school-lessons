---
title:  วันจันทร์ ขั้นตอนของการดลใจ
date:  06/04/2020
---

เพราะว่าพระเจ้าทรงใช้ภาษาเป็นสื่อกลางเพื่อเปิดเผยน้ำพระทัยของพระองค์แก่มนุษย์ การเปิดเผยของพระเจ้าสามารถเขียนบันทึกไว้ได้ พระคัมภีร์เป็นผลของการเปิดเผยความจริงของพระเจ้าแก่เราผ่านการทำงานของพระวิญญาณบริสุทธิ์ ผู้ส่งผ่านและคุ้มครองข่าวสารของพระองค์ผ่านเครื่องมือของมนุษย์ นี่เป็นเหตุผลที่เราสามารถคาดหวังความเป็นหนึ่งเดียวของเนื้อหาในในพระคัมภีร์ทั้งเล่ม ตั้งแต่ปฐมกาลถึงวิวรณ์ (ยกตัวอย่าง เช่น ปฐมกาล 3:14, 15 กับวิวรณ์ 12:17)

`อ่าน 2 เปโตร 1:21; 2 ทิโมธี 3:16, 17 และ เฉลยธรรมบัญญัติ 18:18 ข้อพระคัมภีร์เหล่านี้กล่าวถึงการดลใจเกี่ยวกับพระคัมภีร์อย่างไร`

พระคัมภีร์ทั้งเล่มได้รับการดลใจจากพระเจ้า แม้ว่าจะไม่ใช่ทุกส่วนหรือทุกตอนที่เราจะนำอ่านและปฏิบัติในปัจจุบันนี้ (ยกตัวอย่างเช่น ตอนที่ว่าด้วยพิธีเลี้ยงฉลองของชาวฮีบรูในยุคนั้น) แต่เราจำเป็นต้องเรียนรู้ทุกส่วนของพระคัมภีร์ แม้บางอย่างอาจเข้าใจได้ยาก หรือไม่ใช่เรื่องที่เราจะนำมาใช้ในเวลานี้ก็ตาม

ไม่ใช่ทุกเรื่องในพระคัมภีร์จะเป็นการสื่อสารตรงจากพระเจ้าที่เป็นนิมิตที่เหนือธรรมชาติทั้งหมด บางเรื่องก็เป็นการดลใจให้ผู้เผยพระวจนะสืบค้นสิ่งที่มีอยู่แล้วมาเขียนหรือสอนใหม่ (ดูโยชูวา 10:13; ลูกา 1:1-3) เพื่อสื่อสารข่าวสารของพระองค์

ถึงกระนั้นก็ยังถือว่า พระคัมภีร์ทุกตอนได้รับการดลจากพระเจ้าให้เขียนขึ้น (2 ทิโมธี 3:16) นี่คือเหตุผลที่อัครทูตเปาโลกล่าวว่า “เพราะว่าสิ่งที่เขียนไว้ในสมัยก่อนนั้น ก็เขียนไว้เพื่อสั่งสอนเรา เพื่อเราจะได้มีความหวังโดยความทรหดอดทน และโดยกการหนุนใจจากพระคัมภีร์” (โรม 15:4)

“พระคัมภีร์ชี้ไปยังพระเจ้าว่าทรงเป็นผู้ประพันธ์ แต่ข้อความเขียนขึ้นด้วยมือมนุษย์ และถูกเขียนขึ้นในหลายรูปแบบตามที่ปรากฏในพระธรรมเล่มต่างๆ ซึ่งบอกถึงลักษณะของผู้เขียนแต่ละคน ที่เขียนความจริงออกมาตามที่ได้รับการดลใจจากพระเจ้า (2 ทิโมธี 3:16) กระนั้นพวกเขาก็เขียนออกมาเป็นถ้อยคำของมนุษย์” เอลเลน จี. ไว้ท์, สงครามแห่งประวัติศาสตร์, หน้า 7)

`ปัจจุบันมีนักศึกษาพระคัมภีร์บางคนปฏิเสธว่าพระเจ้าเป็นผู้ประพันธ์แต่ละบทในพระคัมภีร์ บางคนถึงขั้นปฏิเสธ การเนรมิตสร้างโลก การเดินทางในพระธรรมอพยพ หรือแม้แต่การฟื้นคืนพระชนม์ของพระเยซู เพราะเหตุใดจึจำเป็นที่เราไม่ควรเปิดประตูให้แก่ความสงสัยเช่นนี้`