---
title:  วันพฤหัสบดี การเข้าใจพระคัมภีร์ด้วยความเชื่อ
date:  09/04/2020
---

`อ่านพระธรรมฮีบรู 11:3, 6 เพราะเหตุใดความเชื่อจึงมีความจำเป็นมากในการเข้าใจพระเจ้าและพระวจนะของพระองค์ และเพราะเหตุใดจึงเป็นไปไม่ได้ ที่เราจะทำให้พระเจ้าทรงพอพระทัยถ้าขาดความเชื่อ`

การนำไปสู่ความจริงทั้งปวงเกิดขึ้นในบริบทของ “ความเชื่อ” สิ่งนี้บอกเป็นนัยเรื่องความเชื่อของเด็กเล็กที่มีต่อพ่อแม่ของเขา ซึ่งทำให้เด็กเรียนรู้สิ่งใหม่ตลอดเวลา นี่เป็นความสัมพันธ์ของการไว้วางใจที่นำไปสู่พื้นฐานการเรียนรู้ลักษณะของชีวิตและความรัก ความรู้และความเข้าใจ ดังนั้นการเรียนรู้เพิ่มพูนขึ้นเนื่องจากความรัก ความสัมพันธ์ และความไว้วางใจแบบเดียวกัน นักดนตรีฝีมือดีไม่เพียงเรียนรู้เทคนิคที่ทำให้เชี่ยวชาญในการเล่นเครื่องดนตรีเท่านั้น แต่เขารักดนตรี การแต่งเพลง และรักเครื่องดนตรีด้วย ในทำนองเดียวกัน เราจะไม่เข้าใจพระคัมภีร์อย่างถูกต้องเมื่อเราเข้าหาพระคัมภีร์ด้วยท่าทีเคลือบแคลงสงสัยข้อความหรือความเป็นมา แต่ด้วยวิญญาณแห่งความรัก และความเชื่อ อัครทูตเปาโลได้เขียนไว้ว่า “แต่ถ้าไม่มีความเชื่อแล้ว จะไม่เป็นที่พอพระทัยเลย เพราะว่าผู้ที่จะมาเฝ้าพระเจ้านั้น ต้องเชื่อว่าพระองค์ทรงดำรงพระชนม์อยู่ และพระองค์ทรงเป็นผู้ประทานบำเหน็จแก่คนเหล่านั้นที่แสวงหาพระองค์” (ฮีบรู 11:6) ดังนั้นจึงจำเป็นอย่างยิ่งที่เราจะเข้าถึงพระคัมภีร์โดยความเชื่อ ยอมรับว่าพระคัมภีร์มีจุดเริ่มต้นเหนือธรรมชาติ แทนที่จะมองเห็นว่าพระคัมภีร์เป็นเพียงหนังสือเล่มหนึ่งของมนุษย์เท่านั้น

เซเว่นธ์เดย์แอ๊ดเวนตีสได้แสดงออกอย่างชัดเจนว่า พระคัมภีร์มีจุดเริ่มต้นอย่างลึกซึ้ง เพราะมาจากจุดเริ่มต้นที่เหนือธรรมชาติ เป็นพื้นฐานความเชื่อของคริสตจักรเซเว่นธ์เดย์แอ๊ดเวนตีส ตามที่ว่า “พระคัมภีร์ศักดิ์สิทธิ์  ทั้งพระคัมภีร์เดิม และพระคัมภีร์ใหม่ เป็นพระวจนะที่ถูกเขียนขึ้นของพระเจ้าด้วยการดลใจผู้เผยพระวจนะให้พูด และเขียนตามที่พวกเขาได้รับการดลใจโดยพระวิญญาณบริสุทธิ์ ในพระวจนะนี้ พระเจ้าทรงมอบความรู้ที่จำเป็นสำหรับความรอดแก่มนุษย์ พระคัมภีร์อันศักดิ์สิทธิ์มีสิทธิอำนาจสูงสุด เป็นการเปิดเผยน้ำพระทัยของพระเจ้าอย่างไม่ผิดพลาด พระวจนะของพระเจ้าเป็นมาตรฐานแห่งอุปนิสัย เป็นบททดสอบประสบการณ์ เปิดเผยความเชื่อที่น่าไว้วางใจ เป็นบันทึกพระราชกิจที่น่าเชื่อถือของพระเจ้าในประวัติศาสตร์” (สดุดี 119:105; สุภาษิต30:5, 6; อิสยาห์ 8:20; ยอห์น 17:17;1 เธสะโลนิกา 2:13; 2 ทิโมธี 3:16, 17; ฮีบรู 4:12;2 เปโตร1:20, 21)

`อะไรทำให้ผู้คนเข้าใจพระคัมภีร์ผิดไปจากความจริง เพราะขาดความเชื่อใช่หรือไม่ ทำอย่างไรจึงจะรักษาความเชื่อนี้ให้คงอยู่ และเพราะเหตุใดความเชื่อจึงจำเป็นต่อการศึกษาพระคัมภีร์`