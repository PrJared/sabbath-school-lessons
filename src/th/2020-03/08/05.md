---
title:  'พันธกิจการรักษาโรคของพระเยซู :ตอนที่ 2'
date:  19/08/2020
---

`อ่านพระธรรม มัทธิว 4:23-25 และ มัทธิว 9:35 สามสิ่งที่เป็นพื้นฐานการเข้าถึงคนในพันธกิจของพระคริสต์มีอะไรบ้าง  พระองค์ทรงสนองความต้องการของคนอย่างไร และส่งผลต่อชีวิตของพวกเขาอย่างไร`

พระเยซูทรงรวมเอาพันธกิจสามอย่างเข้าด้วยกัน คือการสอน การเทศนา และการรักษาโรค พระองค์ทรงแบ่งปันหลักการชั่วนิรันดร์เพื่อเราทั้งปวงสามารถจะมีชีวิตอยู่อย่างมีความหมายและมีวัตถุประสงค์ พระองค์ตรัสว่า “เรามาเพื่อพวกเขาจะได้ชีวิต และจะได้อย่างครบบริบูรณ์” (ยอห์น 10:10) พันธกิจของพระองค์เผยให้เห็นพระคุณอันสมสมบูรณ์เหลือล้น (super abundance) พระเยซูเสด็จมาเพื่อให้เราสามารถดำเนินชีวิตได้อย่างครบบริบูรณ์เดี๋ยวนี้และตลอดไปชั่วนิรันดร์

`อ่าน พระธรรม มาระโก 1:32-39 พระเยซูใช้เวลาทั้งวันรักษาโรคและขับผีออกจากคนที่ถูกผีสิง หลังจากที่ทรงใช้เวลาในการอธิษฐานในเช้าวันถัดมา เมื่อฝูงชนพากันแสวงหาพระองค์เพื่อขอให้รักษาโรคให้ พระองค์เสด็จไปยังอีกเมืองหนึ่ง เหตุใดพระองค์ไม่อยู่รักษาพวกเขา สังเกตเหตุผลของพระองค์เองใน  มาระโก 1:38, 39`

เรื่องนี้เราจะต้องเข้าใจลึกซึ้ง หลังจากที่ทรงรักษาโรคให้กับฝูงชนในวันก่อน ในวันถัดมาพระเยซูเสด็จไปจากฝูงชน ผู้ซึ่งกำลังแสวงหาพระองค์ ผู้ยังเป็นที่ต้องการรักษาโรคให้ คำอธิบายของพระองค์ถึงวัตถุประสงค์ที่พระองค์เสด็จมายังโลกนี้เพื่อเทศนาสั่งสอนพระกิตติคุณ พระเยซูไม่เพียงแต่ทรงสำแดงการอัศจรรย์เพื่อให้เป็นที่ประทับใจแก่ผู้คน พระองค์ทรงเป็นพระบุตรของพระเจ้าผู้เสด็จมาเพื่อพันธกิจการไถ่บาป พระองค์จึงไม่ทรงพอพระทัยเพียงการรักษาผู้คนให้หายจากโรคฝ่ายร่างกาย พระองค์ทรงปรารถนาให้ประชาชนได้รับของประทานแห่งชีวิตชั่วนิรันดร์ที่พระองค์ทรงเสนอให้ พระองค์ทรงแถลงชัดเจนถึงวัตถุประสงค์ในการเสด็จมายังโลกของพระองค์ด้วยการตรัสว่า “เพราะว่าบุตรมนุษย์มาเพื่อจะแสวงหา และช่วยผู้ที่หลงหายไปนั้นให้รอด” (ลูกา 19:10) การรักษาโรคให้แต่ละคนเป็นโอกาสเปิดเผยถึงพระลักษณะนิสัยของพระเจ้า และช่วยบรรเทาผู้ได้รับความเจ็บปวด และเป็นการจัดหาโอกาสสำหรับชีวิตชั่วนิรันดร์ให้ในเวลาเดียวกัน

`เป็นไปได้หรือไม่ที่จะดำเนินชีวิตอย่างเต็มบริบูรณ์ ถ้าคุณเป็นคนยากจนข้นแค้นหรือเจ็บป่วย พระเยซูทรงเสนอสิ่งที่อยู่ลึกซึ้งกว่าการรักษาโรคฝ่ายร่างกายให้ ในทางปฏิบัติเราสามารถนำผู้คนสู่ความจริงฝ่ายจิตวิญญาณได้หรือไม่ เมื่อเราตอบสนองต่อความต้องการด้านร่างกายและด้านอารมณ์ของพวกเขา`