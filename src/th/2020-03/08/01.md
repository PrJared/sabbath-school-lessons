---
title:  การรับใช้เหมือนพระเยซู
date:  15/08/2020
---

### อ่านข้อพระคัมภีร์สำหรับบทเรียนสัปดาห์นี้
มัทธิว 5:13, 14; ฟีลิปปี 2:15; มาระโก 12:34; เอเฟซัส 4:15; มัทธิว 4:23-25;  มัทธิว 25:31-46

> <p>ข้อพระคัมภีร์</p>
> “และเมื่อพระองค์ทอดพระเนตรฝูงชน ก็ทรงสงสารเขาทั้งหลาย เพราะพวกเขาถูกรังควาน และไร้ที่พึ่ง เหมือนฝูงแกะไม่มีผู้เลี้ยง” (มัทธิว  9:36)

พระเยซูทรงใส่พระทัยประชาชนจากใจจริง พระองค์ทรงสนพระทัย ในความห่วงใย และความต้องการของพวกเขามากกว่าความต้องการของพระองค์เอง ชีวิตของพระองค์ให้คนอื่นเป็นศูนย์กลางอย่างหมดสิ้น งานของพระองค์เป็นพันธกิจแห่งความรักและความเมตตา พระองค์ทรงตอบสนองต่อความต้องการด้านร่างกาย จิตใจ และอารมณ์ของผู้คนรอบพระองค์ ดังนั้นดวงใจของพวกเขาถูกเปิดออกต้อนรับความจริงฝ่ายวิญญาณที่พระองค์ทรงสอน พระองค์ทรงรักษาคนโรคเรื้อน เปิดตาคนตาบอด และเปิดคนหูหนวกให้ได้ยิน ทรงขับไล่ผีออกจากคนที่ถูกผีสิง ทรงเลี้ยงคนอดอยาก และทรงใส่พระทัยคนขัดสน ดวงใจของพวกเขาได้รับการสัมผัส และชีวิตของพวกเขาเปลี่ยนแปลงไป

นั่นเป็นเพราะว่าผู้คนได้มองเห็นความห่วงใยแท้จริงของพระองค์ดวงใจของพวกเขาเปิดออกรับความจริงฝ่ายวิญญาณที่พระองค์สอน “วิธีการของพระคริสต์เท่านั้นที่จะนำไปสู่ความสำเร็จอย่างแท้จริงในการเข้าถึงผู้คน พระผู้ช่วยให้รอดทรงคลุกคลีกับคนด้วยความปรารถนาจะให้สิ่งที่ดีแก่พวกเขา พระองค์ทรงแสดงความเห็นอกเห็นใจพวกเขา ทรงสนองความต้องการและชนะใจของพวกเขา หลังจากนั้นพระองค์ทรงเชิญพวกเขาว่า ‘จงตามเรามา’” (เอลเลน จี.ไว้ท์, มหัศจรรย์แห่งการรักษา, หน้า 143) พระเยซูทรงตระหนักว่าโลกต้องการ การสาธิตเรื่องพระกิตติคุณมากพอๆกับที่ต้องการประกาศพระกิตติคุณออกไป การดำเนินชีวิตตามแบบอย่างของพระคริสต์ ซึ่งมอบถวายพระองค์ดำเนินพันธกิจรับใช้คนอื่น นับเป็นความพยานที่ทรงพลังยิ่ง เพราะสอดคล้องกับถ้อยคำที่เราพูดออกไป จึงทำให้เกิดความน่าเชื่อถือ (credibility) ในคำพยานของเรา