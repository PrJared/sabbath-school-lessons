---
title:  พระวิญญาณบริสุทธิ์และการเป็นพยาน
date:  28/07/2020
---

ตลอดในพระธรรมกิจการฯ อำนาจของพระวิญญาณบริสุทธิ์จะปรากฏอยู่ด้วยเสมอ พระวิญญาณบริสุทธิ์ทรงสำแดง และทำการผ่านเหล่าผู้เชื่อ ขณะที่พวกเขาเป็นพยานเพื่อพระผู้เป็นเจ้าในหลายวิธี พระวิญญาณทรงหนุนน้ำใจพวกเขาให้เผชิญกับการทดลอง และการท้าทายในการเป็นพยานในพื้นที่วัฒนธรรมที่ไม่เป็นมิตร พระวิญญาณทรงนำดวงใจของพวกเขาในการแสวงหาความจริง พระองค์ทรงเตรียมดวงใจของผู้คนในเมืองต่างๆ ทั้งเมืองไว้ แม้เหล่าผู้เชื่อไม่เคยเข้าไปในเมืองนั้นมาก่อน พระองค์ทรงเปิดประตูแห่งโอกาส ที่พวกเขาไม่เคยนึกฝันว่าจะเป็นไปได้ และพระวิญญาณทรงนำพวกเขากล่าวถ้อยคำ และในการประกอบกิจต่างๆ

`อ่าน พระธรรม กิจการฯ 7:55; กิจการฯ 8:29; กิจการฯ 11:15; กิจการฯ 15:28, 29  และ กิจการฯ 16:6-10  พระวิญญาณบริสุทธิ์ทำหน้าที่ให้การช่วยเหลือเหล่าสาวกในการเป็นพยานในแต่ละประสบการณ์ที่บันทึกในพระคัมภีร์อย่างไร`

พันธกิจหลากหลาย ของพระวิญญาณบริสุทธิ์ในศตวรรษที่หนึ่งเป็นสิ่งมหัศจรรย์ยิ่ง ประสบการณ์ข้างบนเป็นเพียงตัวอย่างง่ายๆ แห่งกิจกรรมของพระองค์ พระวิญญาณบริสุทธิ์ทรงเสริมพลังให้สเทเฟนเป็นพยานสำหรับพระผู้เป็นเจ้าของเขา ขณะที่เผชิญกับความทารุณโหดร้ายของฝูงชนที่บ้าคลั่งไม่อยู่ในการควบคุม พวกเขาเอาหินขว้างสเทเฟนจนถึงแก่ความตาย พระวิญญาณบริสุทธิ์ทรงทำการอัศจรรย์นำท่านฟีลิปไปพบชาวเอธิโอเปียผู้ทรงอิทธิที่กำลังแสวงหาความจริง ที่จะเปิดทวีปแอฟริกาเพื่อพระกิตติคุณ พระวิญญาณบริสุทธิ์ทรงประทานเครื่องหมายรับรองแก่อัครทูตเปโตร เมื่อผู้เชื่อชาวต่างชาติได้รับของประทานแห่งพระวิญญาณบริสุทธิ์ พระองค์ทรงนำคริสตจักรรวมกันเป็นหนึ่งในเวลาที่คริสตจักรอาจแตกแยกได้ง่ายจากประเด็นความเห็นต่างกันในพิธีสุหนัต และพระองค์ทรงเปิดประตูทั้งทวีปยุโรปให้กับการเทศนาพระกิตติคุณผ่านอัครทูตเปาโล

พระวิญญาณบริสุทธิ์ทรงทำการอย่างแข็งขันในคริสตจักรสมัยพระคัมภีร์ใหม่ และทรงทำการอย่างมีชีวิตชีวาในคริสตจักรปัจจุบัน พระองค์รอเวลาที่จะประทานพลังอำนาจให้เรา เสริมพลังให้เรา สอนเรา นำทางเรา และผูกพันเราเป็นหนึ่ง และส่งเราออกไปดำเนินพันธกิจสำคัญที่สุดในโลก คือการนำชาย และหญิงมาหาพระเยซู และความจริงของพระองค์ จุดที่เราจะจดจำไว้คือ พระวิญญาณบริสุทธิ์ยังทรงพลัง และกำลังทำการอยู่ในวันนี้ เหมือนกับในสมัยของอัครทูต และคริสตจักรยุคแรกเริ่ม

`เราสามารถทำอะไรในแต่ละวันให้ตัวเราเองเปิดใจมากขึ้น และยอมรับอำนาจของพระวิญญาณบริสุทธิ์เข้ามาในชีวิตของเรา อะไรคือทางเลือกที่ถูกต้องเพื่อให้พระวิญญาณบริสุทธิ์เข้ามาในตัวเราและทำงานผ่านตัวเราได้`