---
title:  พระเยซู และพระสัญญาเรื่องพระวิญญาณบริสุทธิ์
date:  26/07/2020
---

พร้อมกับพระสัญญาเรื่องพระวิญญาณบริสุทธิ์ พระเยซูทรงสนองต่อความห่วงใยของเหล่าอัครทูตเกี่ยวกับการที่พระองค์กำลังจะจากพวกเขาไปสวรรค์ “อย่างไรก็ตาม เราจะบอกความจริงกับพวกท่าน คือการที่เราจากไปนั้น ก็เพื่อประโยชน์ของท่าน เพราะถ้าเราไม่ไป องค์ผู้ช่วยก็จะไม่เสด็จมาหาพวกท่าน” (ยอห์น 16 :7) คำในภาษากรีกสำหรับ “ผู้ช่วย” คือ (parakletos) ซึ่งอ้างถึง “คนที่มาอยู่เคียงข้าง” เพื่อคอยช่วยเหลือ งานในหน้าที่สำคัญอย่างหนึ่งของพระวิญญาณบริสุทธิ์คือที่จะมาอยู่เคียงข้างผู้เชื่อ เพื่อจะประทานพลังอำนาจ และนำทางในกิจกรรมการเป็นพยานของพวกเขา เมื่อเราเป็นพยานเพื่อพระเยซู เราไม่ได้อยู่ตามลำพัง พระวิญญาณบริสุทธิ์ทรงอยู่เคียงข้างเรา และทรงนำทางเราไปยังเหล่าผู้แสวงหาที่มีใจสัตย์ซื่อ พระองค์จะทรงเตรียมดวงใจของพวกเขา แม้แต่ก่อนที่เราจะเคยได้พบพวกเขา พระองค์ทรงนำเราในการใช้ถ้อยคำ ทรงบันดาลให้ผู้แสวงหาความจริงเกิดความแน่ใจ (conviction) ในสิ่งที่พวกเขาได้ยิน และหนุนใจพวกเขาให้พร้อมที่จะตอบสนองต่อพระวิญญาณบริสุทธิ์

`อ่าน พระธรรม ยอห์น 15:26, 27 และ ยอห์น 16:8 ข้อพระคัมภีร์เหล่านี้บอกอะไรเราเกี่ยวกับบทบาทของวิญญาณบริสุทธิ์ในการเป็นพยาน`

พระวิญญาณบริสุทธิ์เป็นพยานให้พระเยซู เป้าหมายสุดท้ายของพระองค์ คือนำคนจำนวนมากที่สุดเท่าที่เป็นไปได้ พันธกิจของพระวิญญาณบริสุทธิ์คือถวายพระสิริแด่พระเยซู ในบทบาทดังกล่าว จะทรงบันดาลให้เหล่าผู้เชื่อทั้งมวลให้มีความผิดชอบในงานการเป็นพยานของพวกเขา ด้วยการเปิดดวงตาของเรา ให้มองเห็นความเป็นไปได้ในผู้คนทั้งปวงรอบตัวเรา และพระวิญญาณทรงทำงานเบื้องหลังฉาก ด้วยการสร้างการยอมรับข่าวพระกิตติคุณให้เกิดขึ้น

พระกิตติคุณยอห์นกล่าวอย่างชัดเจนว่า พระวิญญาณ “เมื่อพระองค์เสด็จมาแล้ว พระองค์จะทรงทำให้โลกรู้แจ้งในเรื่องความบาป ความชอบธรรม และการพิพากษา” (ยอห์น 16:8) หรืออีกนัยหนึ่ง พระองค์ทรงดลจิตใจความรู้สึกส่วนที่ลึกกว่า ซึ่งทำให้เราเหินห่าง (alienation) จากพระเจ้า และความต้องที่จะกลับใจใหม่ พระวิญญาณทรงทำให้โลกตระหนักถึง “ความต้องการในความชอบธรรม” พระวิญญาณบริสุทธิ์ไม่เพียงเผยให้เห็นความบาป แต่พระองค์ยังทรงสอนเราในความชอบธรรม ทรงเปิดเผยให้เห็นความสง่างามแห่งความชอบธรรมของพระเยซู เมื่อเปรียบเทียบกับความแปดเปื้อนของเราเอง บทบาทของพระวิญญาณบริสุทธิ์ไม่เพียงการชี้ให้เห็นว่าเราเป็นคนเลวเพียงใด แต่จะทรงเผยให้ความดี ความกรุณา ความเห็นอกเห็นใจ และความรักของพระเยซู และที่จะหล่อหลอมเราสู่พระฉายาของพระองค์

การเป็นพยานคือการร่วมมือกับพระวิญญาณบริสุทธิ์เพื่อจะถวายพระสิริแด่พระเยซูตามอำนาจของพระวิญญาณ และภายใต้การทรงนำของพระองค์ เราเป็นพยานถึงพระคริสต์ผู้ทรงมหัศจรรย์ ผู้ทรงได้เปลี่ยนแปลงชีวิตของเรา

`ในความปรารถนาของเราที่จะทำงานเพื่อดวงวิญญาณ เหตุใดเราจะต้องจดจำไว้เสมอว่า เราไม่สามารถนำคนให้กลับใจใหม่ได้ เพราะมีแต่พระวิญญาณบริสุทธิ์เท่านั้นที่ทำได้`