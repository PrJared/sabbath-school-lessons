---
title:  การจัดเตรียมโอกาสเพื่อความรอด
date:  28/06/2020
---

พระเจ้าทรงจัดหาโอกาสทุกวันสำหรับประชาชนทุกหนแห่งจะได้รู้จักพระองค์ พระองค์ทรงเคลื่อนไหวในดวงใจของพวกเขาโดยพระวิญญาณบริสุทธิ์ พระองค์ทรงเปิดเผยพระองค์เองในความงาม และในความละเอียดอ่อนแห่งธรรมชาติของโลก ในความกว้างใหญ่ไพศาล และการมีส่วนประกอบที่เป็นสัดส่วนสอดรับกัน (symmetry) ของจักรวาล ซึ่งกล่าวถึงพระเจ้าผู้ไม่มีขอบเขตจำกัด พระองค์ทรงสติปัญญาสุดประมาณ และทรงฤทธานุภาพไม่มีสิ้นสุด พระองค์ทรงจัดลำดับสถานการณ์ และหรือทรงจัดการล่วงหน้า (providence)ในชีวิตของเราทั้งหลายเพื่อโน้มนำเราไปหาพระองค์

แม้ว่าพระเจ้าทรงเปิดเผยพระองค์เองผ่านความประทับใจโดยพระวิญญาณของพระองค์ และผ่านความอัศจรรย์ของธรรมชาติ และการจัดหาสิ่งจำเป็นทั้งมวลให้กับเรา การเปิดเผยความรักอย่างชัดเจนจะพบได้ในการดำรงชีวิต และการดำเนินพันธกิจของพระเยซูคริสต์ เมื่อเราแบ่งปันพระเยซูกับคนอื่นๆ เท่ากับเราได้จัดให้พวกเขาได้มีโอกาสดีที่สุดที่จะรับเอาความรอด

`อ่าน ลูกา 19:10 และเปรียบเทียบกับ ยากอบ 5:19, 20 พระกิตติคุณลูกาสอนเกี่ยวกับพระประสงค์ของพระคริสต์เกี่ยวกับการเสด็จกลับมายังโลกเพื่ออะไร เราจะร่วมมือกับพระคริสต์ในพันธกิจการช่วยผู้หลงหายให้รอดได้อย่างไร`

ตามที่ยากอบกล่าวว่า “ให้คนนั้นรู้เถิดว่าผู้ที่นำคนบาปกลับจากทางผิดของเขา จะช่วยวิญญาณจิตของคนบาปนั้นให้รอดจากความตาย และจะทำให้บาปมากมายได้รับการอภัย” (ยากอบ 5:20) พระธรรมโรม บทที่ 1 และ 2 ได้ขยายความคิดนี้ ทั้งชาวต่างชาติผู้ซึ่งได้เห็นการเปิดเผยของพระเจ้าในธรรมชาติ และในชนชาติยิว ผู้ซึ่งได้รับการเปิดเผยผ่านคำพยากรณ์ในพระคัมภีร์จะสูญเสียชีวิตถ้าปราศจากพระคริสต์ ในพระธรรมโรม บทที่ 3-5 อัครทูตเปาโลพรรณนาว่า “ความรอดมาถึงมนุษย์โดยพระคุณผ่านทางความเชื่อเท่านั้น” ในพระธรรมโรม บทที่ 6-8 ท่านเปาโลพรรณนาเสริมว่า “พระคุณได้ทำให้ผู้เชื่อแต่ละคนได้รับการพิสูจน์ว่าถูกต้อง (justifies) เพราะพระคุณได้ชำระพวกเขา” ในพระธรรมโรม บทที่ 10 ท่านเปาโลกล่าวว่า “เพราะว่า ผู้ที่ร้องออกพระนามขององค์พระผู้เป็นเจ้าจะรอด”(โรม 10:13) และต่อมาอัครทูตเปาโลชี้ให้เห็นอีกว่า “ไม่มีใครสามารถได้รับการเรียก หากพวกเขายังไม่เชื่อ และพวกเขาไม่อาจจะเชื่อได้ หากพวกเขายังไม่ได้ยิน และพวกเขาไม่ได้ยิน เว้นแต่บางคนจะบอกเรื่องความรอดโดยพระเยซูกับพวกเขา” (โรม 10:14, 15) เราทั้งหลายเป็นสายเชื่อมโยงของพระเจ้าเชื่อมเข้ากับแผนการแห่งความรอด เพื่อเอื้อมถึงผู้คนที่หลงหายด้วยพระสิริของพระเจ้าจากพระกิตติคุณอันประเสริฐ

`เราไม่เป็นพยานเพียงเพื่อให้ผู้คนมีโอกาสรับเอาความรอดเท่านั้น เราเป็นพยานเพื่อให้พวกเขาได้รับโอกาสดีที่สุด อะไรคือบทบาทของเราในแผนการไถ่เผ่าพันธุ์ของมนุษย์ให้รอด คิดเกี่ยวกับเรื่องนี้เช่นกัน: มีผู้คนจำนวนมากเท่าไรที่ได้ยินข่าวพระกิตติคุณจากริมฝีปากของคุณ`