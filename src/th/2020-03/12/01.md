---
title:  ข่าวสารที่มีคุณค่าควรแก่การแบ่งปัน
date:  12/09/2020
---

### อ่านข้อพระคัมภีร์สำหรับบทเรียนสัปดาห์นี้
2 เปโตร 1:12, 16-21; วิวรณ์ 19:11-18; วิวรณ์ 14:14-20; ปัญญาจารย์ 12:13, 14; วิวรณ์ 14:6-12

> <p>ข้อพระคัมภีร์</p>
> “แล้วข้าพเจ้าได้เห็นทูตสวรรค์อีกองค์หนึ่งเหาะไปในท้องฟ้า เพื่อประกาศข่าวประเสริฐนิรันดร์แก่คนทั้งหลายที่อยู่บนแผ่นดินโลก แก่ทุกประชาชาติ ทุกเผ่า ทุกภาษา และทุกชนชาติ ท่านประกาศเสียงดังว่า ‘จงเกรงกลัวพระเจ้า และถวายพระเกียรติแด่พระองค์ เพราะถึงเวลาที่พระองค์จะทรงพิพากษาแล้ว จงนมัสการพระองค์ ผู้ทรงสร้างฟ้าสวรรค์ แผ่นดินโลก ทะเล และบ่อน้ำพุทั้งหลาย’” ( วิวรณ์ 14:6, 7)

พระคริสต์ทรงสิ้นพระชนม์เพื่อไถ่บาปเป็นสิ่งที่เป็นสากล นั่นคือ มีความหมายสำหรับผู้คนทั้งมวลที่เคยมีชีวิตอยู่ในโลกนี้ โดยไม่เกี่ยงว่าเกิดเมื่อไร และอาศัยอยู่ที่ไหน ดังนั้นพระกิตติคุณพูดกับผู้คนทุกกลุ่มภาษา วัฒนธรรม และพื้นฐาน นี่เป็นสะพานเชื่อมการแบ่งแยกเผ่าพันธุ์เข้าด้วยกัน เป็นข่าวดีเหลือเชื่อที่พระเยซู ในการดำรงพระชนม์ชีพการสิ้นพระชนม์ และการฟื้นพระชนม์ ได้มีชัยชนะเหนือพวกทูตผีที่ครอบครองพิภพ (principalities) และอำนาจของนรก พระกิตติคุณทั้งหมดเกี่ยวกับพระเยซู พระองค์ทรงสิ้นพระชนม์เพื่อเรา และบัดนี้ทรงดำรงพระชนม์อยู่เพื่อเรา พระองค์เสด็จมาครั้งหนึ่งเพื่อปลดปล่อยเราจากการต้องถูกลงโทษ และอำนาจของความบาป และพระองค์กำลังจะเสด็จกลับมาอีกเป็นครั้งที่สอง เพื่อปลดปล่อยเราจากการปรากฏอยู่ของความบาป พระองค์ทรงสิ้นพระชนม์เพราะความตายที่เราสมควรได้รับ เพื่อเราสามารถจะมีชีวิตที่พระองค์สมควรได้รับ ในพระคริสต์เราได้รับการชำระให้บริสุทธิ์ ได้รับการไถ่ให้พ้นบาป และในวันหนึ่งเราจะได้รับชีวิตแห่งศักดิ์ศรี (glorified)

พระคัมภีร์โฟกัสเรื่องการเสด็จมาสองครั้งของพระเยซู เสด็จมาครั้งแรกเพื่อทรงไถ่บาปของเรา และครั้งที่สองจะทรงเสด็จมาเพื่อรับเรากลับบ้าน ซึ่งพระองค์ได้ทรงจ่ายซื้อไว้ด้วยราคาที่ไม่อาจจะประเมินได้ (infinite cost) หนังสือเล่มสุดท้ายของพระคัมภีร์ คือพระธรรมวิวรณ์ถูกเขียนขึ้นเป็นการเฉพาะเพื่อเตรียมความพร้อมของโลกไว้เพื่อการเสด็จกลับมาของพระเยซู นี่เป็นข่าวเร่งด่วนสำหรับสังคมรุ่นอายุนี้ ในบทเรียนของสัปดาห์นี้ เราจะศึกษาพระธรรมวิวรณ์ซึ่งเข้าประเด็นกับความต้องการของสังคมร่วมสมัยของศตวรรษที่ 21 และเราจะค้นพบคำเชิญชวนครั้งใหม่ของพระเยซูสำหรับคริสตจักรสุดท้ายของพระองค์ที่จะแบ่งปันข่าวสารสำหรับช่วงวาระสุดท้ายแก่โลก