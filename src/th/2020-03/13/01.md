---
title:  ก้าวไปตามความเชื่อ
date:  19/09/2020
---

### อ่านข้อพระคัมภีร์สำหรับบทเรียนสัปดาห์นี้
ฟีลิปปี 2:5-11; มัทธิว 4:18-20; กิจการฯ 9:3-6, 10-20; ยอห์น 21:15-19; 1 ยอห์น 3:16-18

> <p>ข้อพระคัมภีร์</p>
> “จงมีจิตใจเช่นนี้ ในพวกท่านเหมือนอย่างทื่มีในพระเยซูคริสต์ ผู้ทรงสภาพเป็นพระเจ้า ไม่ทรงถือว่าความทัดเทียมกับพระเจ้าเป็นสิ่งที่จะต้องยึดไว้ แต่ทรงสละพระองค์เอง และทรงรับสภาพทาส ทรงถือกำเนิดเป็นมนุษย์ และทรงปรากฏอยู่ในสภาพมนุษย์” (ฟีลิปปี  2:5-7)

พระคริสต์เสด็จออกจากสวรรค์ ดินแดนแห่งสง่าราศีอันรุ่งเรืองที่เหล่าทูตสวรรค์นมัสการแซ่ซ้องสรรเสริญ และความสัมพันธ์ใกล้ชิดกับพระบิดา นับเป็นการเสียสละเหนือจินตนาการ กระนั้นพระเยซูเสด็จลงมายังโลกนี้ ทรงทนทุกข์ทรมาน และสิ้นพระชนม์เพื่อจะทรงเปิดเผยพระลักษณะนิสัยแห่งความรักของพระบิดา และเพื่อเอาชนะความรักของเผ่าพันธุ์มนุษย์ และเพื่อทรงไถ่มวลมนุษยชาติ “มนุษย์จะไม่สามารถตระหนักถึงราคาอันสูงส่งยิ่งของการไถ่ให้รอด จนกระทั่งวันที่ผู้ถูกไถ่ให้รอดได้ไปยืนอยู่กับพระผู้ไถ่บนสวรรค์ต่อหน้าพระบัลลังก์ของพระเจ้า เมื่อนั้นที่พระสิริแห่งบ้านชั่วนิรันดร์ที่ส่องประกายมายังเรา ผู้ได้รับความรอด ต่างมีความรู้สึกปิติยินดีเหลือล้น แล้วเราจะระลึกได้ว่าพระเยซูทรงสละสวรรค์อันแสนวิไล เพื่อเสด็จลงยังโลกเพื่อบังเกิดเป็นมนุษย์ ยอมรับความเสี่ยงต่อความล้มเหลว และอาจสูญเสียพระชนม์ชีพไปชั่วนิรันดร์ เมื่อนั้นเราทั้งหลายผู้ได้รับการช่วยให้รอด จะพร้อมใจกันถอดมงกุฎที่ได้รับพระราชทานมา วางไว้ที่แทบพระบาทของพระเยซู และร่วมกันร้องเพลงสดุดีเสียงดังว่า “พระเมษโปดกผู้ถูกปลงพระชนม์แล้วนั้น ทรงสมควรได้รับฤทธานุภาพ ทรัพย์สมบัติ พระปัญญา พระกำลัง พระเกียรติ พระสิริ และคำสดุดี” (วิวรณ์ 5:12) (เอลเลน จี.ไว้ท์, ผู้พึงปรารถนาแห่งปวงชน, หน้า 131)

การถวายบูชาไถ่บาป ที่พระเยซูทรงทรงทำเพื่อความรอดของเราเป็นสิ่งเกินที่เราจะคำนวณได้ (incalculable) เมื่อเราตอบสนองต่อการทรงนำของพระองค์ ยอมรับพระบัญชาของพระองค์ และร่วมเป็นหนึ่งกับพระองค์ในการออกไปสู่หลงหาย เพื่อนำพวกเขากลับมาสู่อาณาจักรของพระองค์ งานนี้เรียกให้เราเสียสละ แม้การเสียสละของเราไม่อาจเทียบได้กับการถวายบูชาไถ่บาปของพระองค์ พันธกิจการเอาชนะดวงวิญญาณเป็นของเราเช่นกัน เป็นการก้าวขึ้นสู่ระดับสูงแห่งความเชื่อ ซึ่งจะนำเราออกจากพื้นที่แห่งความสะดวกสบายไปสู่ผืนน้ำที่ไม่เคยพบ (uncharted) ในบางครั้งองค์พระผู้เป็นเจ้าอาจเรียกให้เราทำการเสียสละ แต่ความความชื่นชมยินดีที่พระองค์ทรงประทานให้จะมากยิ่งกว่าเสมอไป