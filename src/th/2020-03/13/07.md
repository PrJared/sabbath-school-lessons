---
title:  ความคิดเพิ่มเติม
date:  25/09/2020
---

“ผู้นำในคริสตจักรควรวางแนวทางเพื่อให้โอกาสสมาชิกทุกคนทำกิจกรรมบางอย่างของพระเจ้า บ่อยครั้งที่ไม่ได้ทำสิ่งนี้ อาจมีแผน แต่แผนไม่ชัดเจน หรือไม่ถูกนำไปปฏิบัติอย่างเต็มที่ ทำให้คนที่มีตะลันต์หรือความสามารถไม่ได้ใช้ตะลันต์ของพวกเขาในการรับใช้อย่างเต็มที่ มีคนเพียงเล็กน้อยเท่านั้นที่ตระหนักว่า ได้สูญเสียโอกาสไปเพราะเหตุนี้

ผู้นำในเส้นทางของพระเจ้า จะต้องฉลาดเหมือนนายพล คือต้องวางแผนไว้ล่วงหน้า เพื่อให้ทุกแผนกเคลื่อนไหวไปด้วยกัน ในการวางแผน พวกเขาควรทำการศึกษาเป็นพิเศษงานที่จะต้องทำให้แล้วเสร็จโดยสมาชิกอาสา โดยสอนวิธีการเป็นพยานกับเพื่อนๆ หรือเพื่อนบ้าน งานของพระเจ้าบนโลกนี้จะไม่สำเร็จจนกว่าชาย และหญิงซึ่งเป็นสมาชิกของโบสถ์รวมพลังกันในการรับใช้งานพระเจ้า กับศาสนาจารย์ และเจ้าหน้าที่โบสถ์ทุกระดับ

งานแห่งความรอดสำหรับคนบาป ต้องการความร้อนรนของบุคคลในการร่วมกันทำงาน เราจะต้องนำพระวจนะของพระเจ้าไปยังพวกเขา ไม่ใช่รอให้พวกเขามาหาเรา โอ ข้าพเจ้า (เอลเลน จี.ไวท์) อยากพูดถ้อยคำกับชาย และหญิงเพื่อกระตุ้นพวกเขาให้ทำการของพระเจ้าอย่างขยันขันแข็ง! เวลาที่พระเจ้าทรงอนุญาตให้เรามีไม่มากนัก เรากำลังยืนอยู่ที่ชายแดนของโลกชั่วนิรันดร์ เราไม่มีเวลาให้สูญเสีย ทุกเวลาเป็นโอกาสทอง เป็นสิ่งมีค่าล้ำที่เราจะร่วมใจกันอุทิศถวายไม่เพียงแต่การรับใช้ในโบสถ์ของตนเท่านั้น เราจะต้องแสวงหาพระเจ้าอย่างกระตือรือร้น เพื่อทูลขอพละกำลัง และพระคุณเพื่อจะเป็นผู้ร่วมงานที่สัตย์ซื่อในท้องทุ่งของมิชชันนารี

ในทุกโบสถ์ย่อมมีผู้เชื่อที่มีตะลันต์ ความสามารถ ถ้าตะลันต์เหล่านี้ถูกใช้ไปอย่างถูกประเภท และได้รับการพัฒนาขึ้น จะกลายเป็นเครื่องมือที่ช่วยได้มากในงานของพระเจ้า ซึ่งเวลานี้มีความต้องการเพื่อเสริมสร้างโบสถ์ต่างๆของเราขึ้น นี่เป็นวิธีการอันฉลาดของผู้นำ ที่จะให้ความห่วงใย และพัฒนาตะลันต์ของสมาชิกในโบสถ์ทั้งหลาย เพื่อหนุนใจให้นำมารับใช้องค์เจ้านาย” (เอลเลน จี.ไว้ท์, คำพยานสำหรับคริสตจักร, เล่ม 9, หน้า 116, 117)

**คำถามเพื่อการอภิปราย** :

`แนวคิดหลักจากข้อเขียนของ เอลเลน จี. ไว้ท์ (เนื้อหาวันศุกร์) คืออะไร จะมีผลดีอะไรจากการเป็นพยานส่วนตัวและโครงการประกาศข่าวให้บุคคลภายนอกที่โบสถ์ทุกแห่งทำขึ้น`

`ความรักแท้จะสำแดงออกมาเสมออย่างไร และอะไรคือความรักของปลอมที่ต่างจากรักแท้`

`จงอภิปรายถึง “การเสียสละ” ที่ผู้คนได้ทำเพื่อองค์พระผู้เป็นเจ้า รวมไปถึงการสละชีวิต และคุณได้เรียนรู้อะไรจากเรื่องเหล่านี้`

`คุณตอบคำถามตอนท้ายของหัวข้อศึกษาในวันอาทิตย์เกี่ยวกับการเสียสละเพื่อพระคริสต์อย่างไร และคุณจะบอกเรื่องนี้ให้คนอื่นที่ยังไม่เป็นคริสเตียนอย่างไร`