---
title:  การเป็นพยานด้วยความความมั่นใจ
date:  09/09/2020
---

`อ่าน พระธรรม 1 ยอห์น 5:11-13; ฮีบรู 10:19-22 และ 1 โครินธ์ 15:1, 2 มีความมั่นใจอะไรในชีวิตชั่วนิรันดร์ ที่พระคัมภีร์ให้เรา และอนุญาตให้เราเป็นพยานเรื่องความรอดในพระคริสต์ด้วยความมั่นใจ`

ถ้าเราไม่มีความมั่นใจเป็นการส่วนตัวเรื่องความรอดในพระเยซูก็เป็นไปไม่ได้ที่จะแบ่งปันกับคนอื่น เราไม่อาจแบ่งปันในสิ่งที่ตัวเราเองไม่มีด้วยตัวเอง มีคริสเตียนที่ควบคุมด้วยสติรู้ผิดรู้ชอบ (conscientious) ผู้ตกอยู่ในสภาวะความไม่แน่นอนต่อเนื่อง (perpetual) มีความสงสัยว่าตัวเองจะไปถึงจุดีเพียงพอที่จะได้รับความรอดหรือเปล่า เหมือนกับที่นักเทศน์ที่ฉลาดสูงวัยคนหนึ่ง ครั้งหนึ่งได้กล่าวว่า “เมื่อผมมองที่ตัวผมเอง ผมมองไม่เห็นความเป็นไปได้ที่จะได้รับความรอด แต่เมื่อผมมองไปที่พระเยซู ผมมองเห็นว่าเป็นไปไม่ได้ที่ผมจะสูญเสียความรอด” ถ้อยคำขององค์พระผู้เป็นเจ้าดังก้องด้วยความแน่นอนตลอดมาทุกยุคสมัย “จงหันมาหาเรา และรับความรอด เพราะเราเป็นพระเจ้า และไม่มีผู้อื่น” (อิสยาห์ 45:22)

องค์พระผู้เป็นเจ้าของเราต้องการให้เราแต่ละคนมีความชื่นชมยินดีในความรอดที่ทรงประทานให้โดยไม่คิดมูลค่า พระองค์ทรงเฝ้ารอที่จะให้เรามีประสบการณ์ “การชำระให้ชอบธรรม” โดยพระคุณของพระองค์ และการเป็นอิสระจากการปรับโทษที่ความรู้สึกผิดบาปนำมาให้ นั่นหมายความว่าอย่างไร อย่างที่อัครทูตเปาโลกล่าวถึงในโรมบทที่ 5 ว่า “เพราะฉะนั้น เมื่อเราถูกชำระให้ชอบธรรมโดยความเชื่อแล้ว เราจึงอยู่อย่างสงบสุขเฉพาะพระพักตร์พระเจ้าทางพระเยซูคริสต์องค์พระผู้เป็นเจ้าของเรา” (โรม 5:1) อัครทูตเปาโลกล่าวเพิ่มเติมว่า เราสามารถมีความมั่นใจในพระสัญญาที่ว่า“เพราะฉะนั้นไม่มีการลงโทษคนที่อยู่ในพระเยซูคริสต์” (โรม 8:1) อัครทูตยอห์นกล่าวยืนยันว่า“คนที่มีพระบุตรก็มีชีวิต คนที่ไม่มีพระบุตรก็ไม่มีชีวิต (1 ยอห์น 5:12)

ถ้าโดยความเชื่อเราได้รับเอาพระเยซู และพระองค์ทรงสถิตอยู่ในดวงใจของเราผ่านทางพระวิญญาณบริสุทธิ์ ของประทานแห่งชีวิตชั่วนิรันดร์เป็นของเราในวันนี้ นี่ไม่ได้หมายความว่า ครั้งหนึ่งเมื่อเรามีประสบการณ์ในพระคุณของพระเจ้า และในความรอดของพระคริสต์ แล้ว เราจะไม่หลงหายอีกเลย (2 เปโตร 2:18-22; ฮีบรู 3:6; วิวรณ์ 3:5) เรายังมีอิสระในการเลือกเสมอ ว่าจะเดินออกห่างพระองค์หรือไม่ แต่ครั้งหนึ่งเมื่อเรามีประสบการณ์ในความรักของพระองค์ และเข้าใจในความลึกล้ำของการสิ้นพระชนม์ไถ่บาปของพระองค์ เราไม่เลือกที่จะเดินไปจากพระองค์ ผู้ทรงรักเราอย่างมากมายเลย แต่ละวันเราจะมองหาโอกาสที่จะแบ่งปันพระคุณที่พระเยซูทรงประทานให้เรากับคนอื่น

`คุณมีความมั่นใจเรื่องความรอดในพระเยซูไหม  ถ้าใช่ คุณวางใจบนพื้นฐานอะไร เหตุใดคุณจึงมีความมั่นใจ คุณจะพบได้ที่ไหน หรือกล่าวอีกอย่าง ถ้าคุณไม่แน่ใจ เหตุใดคุณจึงไม่แน่ใจ แล้วคุณสามารถพบความแน่ใจนั้นอย่างไร`