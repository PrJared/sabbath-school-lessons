---
title:  การแบ่งปันพระวจนะ
date:  08/08/2020
---

### อ่านข้อพระคัมภีร์สำหรับบทเรียนสัปดาห์นี้
สดุดี 119:105; เยเรมีย์ 23:29; ฮีบรู 1:1-3; 2 ทิโมธี 3:14-17; 1 ยอห์น 1 :7-9; ปัญญาจารย์ 3:1; 2 ทิโมธี 4:2

> <p>ข้อควรจำ</p>
> “คำของเราที่ออกจากปากของเรา จะไม่กลับมาสู่เราเปล่าๆ แต่จะทำให้สิ่งที่เราพอใจนั้นสำเร็จ  และให้สิ่งที่เราใช้ไปทำนั้นเสร็จสิ้น”  (อิสยาห์ 55:11)

เมื่อเราเป็นพยาน เราพูดเรื่องของพระเยซู แต่เราจะรู้เกี่ยวกับพระเยซูอย่างไรถ้าปราศจากพระคัมภีร์ ที่จริงแล้ว เราจะรู้เรื่องเกี่ยวกับ “การต่อสู้ขับเคี่ยวยิ่งใหญ่” มากเท่าไร แล้วเรื่องความรักของพระเจ้า การเสด็จลงมาบังเกิด การดำเนินชีวิต การดำเนินพันธกิจ การสิ้นพระชนม์ และการฟื้นพระชนม์ และการเสด็จกลับมาครั้งที่สองขององค์พระผู้เป็นเจ้า ถ้าเราไม่มีพระคัมภีร์

แม้ว่าธรรมชาติจะเปิดเผยให้เห็นความพิศดารล้ำลึก และฤทธานุภาพของพระเจ้า แต่ก็ไม่เผยให้เห็นแผนการแห่งความรอด พระเยซูผ่านองค์พระวิญญาณบริสุทธิ์ ทรงเป็น“ความสว่างแท้ที่ทำให้มนุษย์ทุกคนเห็นความจริงได้นั้นกำลังเข้ามาในโลก” (ยอห์น 1:9) กระนั้นหากปราศจากพระวจนะของพระเจ้าซึ่งอธิบายความจริงของพระเจ้าอย่างเต็มความหมาย  สิ่งที่พระวิญญาณบริสุทธิ์สำแดงในดวงใจของเรานั้นมีข้อจำกัด แต่พระวจนะที่ถูกเขียนไว้ของพระเจ้าเป็นสิ่งกระจ่างที่สุด ทั้งเผยให้เห็นพระเยซู พระวจนะที่ดำรงพระชนม์อย่างเต็มทุกมิติ

แม้ว่าเหล่าผู้นำศาสนาจะศึกษาพระวจนะของพระเจ้า แต่จำนวนมากพลาดข่าวสารพื้นฐาน พระเยซูตรัสว่า “พวกท่านค้นดูในพระคัมภีร์ เพราะท่านคิดว่าในนั้นมีชีวิตนิรันดร์ และพระคัมภีร์นั้นเองเป็นพยานให้กับเรา” (ยอห์น 5:39) หากเราเข้าใจอย่างถูกต้อง คำสอนของพระคัมภีร์ทุกตอนสะท้อนถึงความงามแห่งพระอุปนิสัยของพระเยซู เมื่อเราแบ่งปันพระวจนะของพระเจ้า เป้าหมายเบื้องต้นของเราไม่ใช่เพื่อพิสูจน์ว่าเราถูกต้อง ขณะที่คนอื่นๆเป็นฝ่ายผิด แต่เป็นการเปิดเผยพระเยซูตามหน้าที่ที่เราได้รับ