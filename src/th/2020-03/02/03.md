---
title:  การประกาศเรื่องพระคริสต์ผู้ทรงเป็นขึ้น
date:  06/07/2020
---

เช้าตรู่วันอาทิตย์ มารีย์ชาวมักดาลากับมารีย์อีกคนรีบเดินทางไปยังอุโมงค์ ที่พวกสาวกได้วางพระศพของพระคริสต์ไว้ในเย็นวันศุกร์ ทั้งสองไม่มีความตั้งใจจะทูลขอสิ่งใดจากพระองค์ มีสิ่งใดที่ชายคนที่ตายแล้วสามารถจะให้ได้ ครั้งสุดท้ายที่พวกเธอได้เห็นร่างของพระองค์ พระวรกายเปื้อนด้วยโลหิต มีบาดแผล และรอยฟกช้ำ ภาพพระองค์ถูกตรึงที่กางเขนยังฝังแน่นในดวงใจของพวกเธอ ตอนนี้พวกเธอกำลังจะทำบางสิ่งตามหน้าที่ ด้วยดวงใจที่โศกเศร้า และแสนหดหู่ พวกเธอตรงไปยังอุโมงค์เพื่อชโลมพระศพของพระองค์ด้วยเครื่องหอม เงาแห่งความมืดครึ้ม และความท้อแท้กัดกร่อนเข้าไปในดวงใจของพวกเธอในท่ามกลางความมืด และความสิ้นหวังในอนาคต ไม่มีความแน่นอน ซึ่งเสนอความหวังให้เพียงเล็กน้อย

เมื่อพวกเธอไปถึงอุโมงค์พวกเธอสะดุ้งตกใจเมื่อได้พบว่าอุโมงค์ว่างเปล่า อัครทูตมัทธิวบันทึกเหตุการณ์ การฟื้นพระชนม์ในเช้าวันนั้นไว้ว่า “ทูตสวรรค์องค์นั้นกล่าวกับผู้หญิงเหล่านั้นว่า ‘อย่ากลัวเลยเรารู้แล้วว่าพวกท่านมาหาพระเยซูที่ถูกตรึงกางเขน พระองค์ไม่ได้อยู่ที่นี่ เพราะทรงเป็นขึ้นมาแล้วตามที่พระองค์ตรัสไว้นั้น จงมาดูที่ซี่งเขาวางพระองค์ไว้นั้น’”(มัทธิว 28:5, 6)

หญิงทั้งสองท่วมท้นไปด้วยความชื่นชมยินดี เมฆหมอกที่ดำมืดแห่งความเศร้าหมองของพวกเธอได้เจือจางไปกับแสงสีเงินสีทองของแสงแดดยามรุ่งอรุณแห่งวันฟื้นคืนพระชนม์ ความหมองเศร้าท้อถอยได้หายไปหมดสิ้น พระคุณแห่งความยินดีได้ฉายออกทางใบหน้าของพวกเธอ บทเพลงแห่งความชื่น ชมยินดีได้เข้ามาแทนที่น้ำตาแห่งความโศกเศร้า

`อ่าน พระธรรม มาระโก 16:1-11  อะไรคือการตอบสนองของมารีย์ เมื่อเธอได้ค้นพบว่า พระคริสต์ได้ฟื้นพระชนม์จากความตายแล้ว`

ภายหลังเมื่อมารีย์ได้พบกับพระคริสต์ผู้ทรงฟื้นพระชนม์ เธอวิ่งเข้าไปหาเหล่าสาวกและเล่าข่าวดีซึ่งมีไว้เพื่อการแบ่งปัน เธอไม่อาจเก็บเงียบได้ พระคริสต์ทรงพระชนม์อยู่ อุโมงค์ของพระองค์ว่างเปล่า โลกนี้จะต้องรับรู้ พวกเราก็เช่นกัน เมื่อพบกับพระคริสต์ผู้ทรงฟื้นพระชนม์ตามเส้นทางแห่งชีวิต เราก็ต้องวิ่งไปบอกให้คนอื่น เพราะข่าวดีมีไว้เพื่อการแบ่งปัน

เป็นที่น่าตรึงใจเพียงใด ทั้งๆ ที่พระเยซูได้ทรงบอกเรื่องนี้กับพวกเขาก่อนหน้านี้ว่าจะมีอะไรเกิดขึ้น ซึ่งพระองค์จะถูกประหาร และจากนั้นพระองค์จะฟื้นพระชนม์ เหล่าสาวกโดยเฉพาะเหล่าอัครทูตทั้งหลายที่พระทรงเลือกมาต่างปฏิเสธที่จะเชื่อคำพยานของมารีย์ “เมื่อพวกเขาได้ยินว่าพระองค์ทรงพระชนม์อยู่ และมารีย์ได้เห็นพระองค์แล้ว พวกเขายังไม่เชื่อ” (มาระโก 16:11) ดังนั้นแม้สาวกทั้งหลายของพระเยซูเองยังไม่เชื่อในทันทีทันใด เราจึงไม่ควรแปลกใจถ้าคนอื่นไม่ยอมรับถ้อยคำของเราในครั้งแรก

`ท่านได้รับการปฏิเสธในการเป็นพยานครั้งสุดท้ายเมื่อไร ท่านตอบสนองอย่างไร และท่านได้เรียนรู้อะไรจากประสบการณ์นั้น`