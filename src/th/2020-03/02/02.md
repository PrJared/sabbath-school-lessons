---
title:  การเป็นพยานที่แตกต่าง
date:  05/07/2020
---

`อ่าน พระธรรม มาระโก 5:15-20 คุณคิดว่า เหตุใด พระเยซูทรงส่งชายคนที่พระองค์ทรงขับผีออกให้กลับไปยัง “เดคาโปลิส” (แคว้นทศบุรี) บ้านเมืองของเขา เพื่อเป็นพยานให้กับครอบครัว และเพื่อนๆ ของเขา มากกว่าที่จะสอนเขาให้มีความพร้อมมากขึ้นในความเชื่อที่พบใหม่ของเขา ด้วยการอนุญาตให้เขาอยู่กับพระองค์`

คำว่า “เดคาโปลิส” มาจากคำสองคำ: “เดคา” หมายถึง “สิบ” และ “โปลิส” หมายถึง “เมือง” (ทศ=สิบ บุรี=เมือง ทศบุรี=เมืองสิบเมือง) แคว้นเดคาโปลิสประกอบด้วยเมืองสิบเมืองตั้งเรียงรายตามชายฝั่งของทะเลกาลิลี ในศตวรรษที่หนึ่ง เมืองเหล่านี้ผูกพันเข้าด้วยกันโดยภาษาและวัฒนธรรม ชายคนที่เหล่าผีเข้าสิงเป็นที่รู้จักกันทั่วไปโดยคนจำนวนมากในพื้นที่แถบนั้น เหล่าผีร้ายได้ทำให้ชายถูกผีสิงสำแดงฤทธิ์เดช และไล่ทำร้ายผู้คนที่ผ่านไปมา ทำให้ผู้คนต่างพากันเกรงกลัวในอารมณ์ดุร้าย และพฤติกรรมที่รุนแรง พระเยซูทรงมองเห็นลึกเข้าไปภายในจิตใจของชายที่ถูกผีสิง และได้มองเห็นว่าเขาเป็นคนหนึ่งที่เฝ้าคอยบางสิ่งที่ดีกว่า ดังนั้นพระองค์ทรงทำการอัศจรรย์เพื่อปลดปล่อยชายคนนั้นจากเหล่าผีร้ายที่เข้าสิงเขา ซึ่งทำให้เขารับความทรมานมาก

เมื่อชาวเมืองทั้งหลายได้ยินว่าพระเยซูทรงอนุญาตให้เหล่าผีร้ายเข้าสิงฝูงสุกร และสุกรทั้งฝูงวิ่งไปยังหน้าผา และกระโจนลงไปในทะเล พวกเขาออกมาดูว่ามีอะไรเกิดขึ้น พระธรรมมาระโกบันทึกว่า “พวกเขามาหาพระเยซู และเห็นคนที่เคยถูกผีทั้งกองเข้าสิง นุ่งห่มผ้ามีสติสัมปชัญญะนั่งอยู่ที่นั่น พวกเขาจึงเกรงกลัว” (มาระโก 5:15) ชายคนที่เมื่อก่อนถูกเหล่าผีร้ายเข้าสิง มีร่างกายหน้าตาผ่องใส จิตใจดี มีอารมณ์ปกติ และเป็นคนสติครบถ้วน แก่นแท้ (essence) ของพระกิตติคุณได้ไถ่ชายคนนั้นที่ความบาปทำให้แตกหักออกไป และเขากลับสู่ความเต็มสมบูรณ์ (wholeness) ที่พระคริสต์ได้ทรงสร้างคนทั้งหลายไว้

มีบุคคลใดจะเอื้อมถึงผู้คนในแคว้นเดคาโปลิส ได้ดีกว่าชายที่เคยถูกผีเข้าสิง ผู้ซึ่งสามารถแบ่งปันคำพยานของเขากับผู้คนทั้งแคว้น เอลเลน จี.ไว้ท์ แถลงไว้อย่างดีว่า “ขณะเราเป็นพยานเพื่อพระคริสต์ เราทั้งหลายต้องบอกสิ่งที่เรารู้ สิ่งที่เราได้มองเห็นและรู้สึก ถ้าเราได้ดำเนินตามพระเยซูทีละก้าว เราจะมีบางสิ่งถูกต้องถึงจุดที่จะบอกถึงบางอย่างในวิธีที่พระองค์ได้ทรงนำเรา เราสามารถบอกถึงการที่เราได้ทดสอบพระสัญญาของพระองค์ และได้พบว่าพระสัญญาเป็นความจริง เราสามารถเป็นพยานถึงสิ่งที่เกี่ยวกับพระคุณของพระคริสต์ นี่คือการเป็นพยานถึงสิ่งที่องค์พระผู้เป็นเจ้าทรงเรียกเรา ให้สนองความต้องการของโลกที่กำลังจะพินาศ” (เอลเลน จี.ไว้ท์, ผู้ปรารถนาแห่งปวงชน, หน้า 340) บ่อยครั้งพระเจ้าทรงเรียกพยานที่ไม่น่าจะเป็นพยานได้ คือบุคคลที่ถูกเปลี่ยนแปลงใหม่โดยพระคุณของพระองค์ เพื่อจะทำให้เกิดการเปลี่ยนแปลงขึ้นในโลกของเรา

`เรื่องการกลับใจของแต่ละคนเป็นอย่างไร มีอะไรที่เราจะบอกคนอื่นเกี่ยวกับการรับเอาความของเรา และเราสามารถนำเสนออะไรให้คนที่ยังไม่กลับใจให้ได้รับประโยชน์จากสิ่งที่เราแบ่งปันให้`