---
title:  วันจันทร์ คำเตือนจากผู้เผยพระวจนะ
date:   27/01/2020
---

`อ่าน ดาเนียล 4:27 นอกเหนือจากคำอธิบายว่าจะมีอะไรเกิดขึ้นแล้ว ดาเนียลแนะนำให้กษัตริย์ทำอะไร และ เพราะเหตุใด (ดู สุภาษิต 14:31 ด้วย)`

ดาเนียลไม่เพียงตีความหมายนิมิต ท่านยังชี้ให้กษัตริย์เนบูคัดเนสซาร์เห็นทางออกจากสถานการณ์ของพระองค์ว่า “ข้าแต่พระราชา เพราะฉะนั้นขอทรงรับคำแนะนำของข้าพระบาท ขอฝ่าพระบาททรงเลิกทำบาปเสียโดยการทำความชอบธรรม และเลิกทำความชั่ว โดยการสำแดงความกรุณาต่อผู้ถูกบีบบังคับ เผื่อว่าความเจริญของฝ่าพระบาทอาจจะยืนยาวไปอีกได้” (ดาเนียล 4:27)

กษัตริย์เนบูคัดเนสซาร์ทรงสร้างหลายสิ่งในกรุงบาบิโลน เช่นสวนลอยแห่งบาบิโลน และสวนอีกหลายแห่ง  ทรงสั่งให้ขุดคลองส่งน้ำ และสร้างวิหารมากว่าร้อยหลัง สิ่งก่อสร้างเหล่านี้เป็นสิ่งมหัศจรรย์ของโลกยุคโบราณ แต่ความใหญ่โตอลังการเหล่านี้ถูกสร้างขึ้นด้วยการบังคับใช้แรงงานทาส และทอดทิ้งคนยากจน ยิ่งกว่านั้น ทรัพย์สิน และความความรุ่งเรืองของอาณาจักรได้ทำให้กษัตริย์ และข้าราชบริพารเกิดความลำพองใจ และกษัตริย์เนบูคัดเนสซาร์เกิดความทะนงตัว ซึ่งไม่เพียงปิดบังพระองค์จากการรับรู้ถึงความยิ่งใหญ่ของพระเจ้าเท่านั้น แต่ยังทำให้พระองค์มองไม่เห็นความทุกข์ยากของคนที่ต้องการความช่วยเหลือด้วย กษัตริย์จึงไม่สนพระทัยตามที่พระเจ้าทรงสำแดงให้ ผ่านคำชี้แนะของดาเนียล

ข่าวสารสำหรับกษัตริย์เนบูคัดเนสซาร์ ไม่ใช่ของใหม่ ผู้เผยพระวจนะในพระคัมภีร์เดิมได้เตือนประชากรของพระเจ้าบ่อยๆ ถึงเรื่องการที่คนรวยหรือคนมีอำนาจกดขี่คนยากจน ที่จริงสิ่งดังกล่าวนี้เป็นความบาปเด่นชัดที่ทำให้กษัตริย์ถูกไล่ไปอยู่กับสัตว์ ที่จริงการมีความเมตตาต่อคนยากจนเป็นการแสดงความมีใจเอื้อเฟื้อสูงสุดของคริสเตียน ซึ่งตรงกันข้ามกับการบังคับใช้แรงงานอย่างไม่ถูกต้อง และการเพิกเฉยต่อคนยากจนเท่ากับเป็นการต่อต้านพระเจ้าโดยตรง เราเอาใจใส่ต่อผู้ขัดสน เพราะเราตระหนักว่าพระเจ้าทรงเป็นเจ้าของสรรพสิ่ง เราไม่ใช่เจ้าของ แต่เป็นเพียงผู้อารักขาทรัพย์สินของพระองค์เท่านั้น

การช่วยเหลือคนอื่นด้วยทรัพย์สมบัติที่เรามี เท่ากับเราได้ถวายพระสิริแด่พระเจ้า และตระหนักว่าพระองค์ทรงเป็นเจ้านายตัวจริงและทรงเป็นเจ้าของสรรพสิ่ง ซึ่งจะช่วยให้เราประเมินคุณค่าและหน้าที่ของทรัพย์สมบัติที่เป็นวัตถุสิ่งของได้ถูกต้อง กษัตริย์เนบูคัดเนสซาร์ล้มเหลวตรงนี้ และเราทั้งหลายก็สี่ยงที่จะล้มเหลวเช่นเดียวกัน เว้นแต่เราจะตระหนักว่า พระเจ้าทรงมีอำนาจปกครองสูงสุดเหนือความสำเร็จของเราเท่านั้น