---
title:  วันศุกร์ ความคิดเพิ่มเติม
date:   31/01/2020
---

“จากกษัตริย์ที่ทะนงตน กลายเป็นบุตรที่ถ่อมตัวของพระเจ้า จากการเป็นผู้นำเผด็จการที่ชอบกดขี่ กลายเป็นกษัตริย์ที่ทรงเมตตา จากผู้ที่ท้าทายและสบประมาทพระเจ้าแห่งสวรรค์ บัดนี้ได้ยอมรับในอำนาจขององค์ผู้สูงสุด และกระตือรือร้นในการหาทางประกาศให้ประชาชนยำเกรงพระเจ้า เพื่อพวกเขาจะได้รับความสุขอย่างแท้จริง ภายใต้องค์กษัตริย์แห่งกษัตริย์ทั้งหลาย ในที่สุดกษัตริย์เนบูคัดเนสซาร์ก็ได้เรียนรู้บทเรียนที่ผู้ปกครองทุกคนจำเป็นต้องรู้ คือความยิ่งใหญ่ที่ประกอบด้วยความดีแท้  พระองค์ผู้ยอมรับว่าพระยาห์เวย์เป็นพระเจ้าผู้ทรงพระชนม์อยู่ ทรงเขียนในจดหมายว่า “บัดนี้ตัวเราคือเนบูคัดเนสซาร์ขอสรรเสริญ ยกย่องและถวายพระเกียรติแด่พระมหาราชาแห่งสวรรค์ เพราะว่าพระราชกิจของพระองค์ถูกต้อง และพระมรรคาของพระองค์เที่ยงธรรม บรรดาผู้ดำเนินอยู่ในความเย่อหยิ่ง พระอง์ก็ทรงสามารถให้ต่ำลง” (ดาเนียล 4:37)

“พระประสงค์ของพระเจ้าคือ อาณาจักรที่ยิ่งใหญ่ในโลกควรสรรเสริญ เทิดทูนพระนามของพระองค์ ซึ่งบัดนี้ได้เกิดขึ้นจริงแล้ว จากการประกาศสู่สาธารณะ ที่กษัตริย์เนบูคัดเนสซาร์ได้ยอมรับพระเมตตาคุณ และฤทธานุภาพยิ่งใหญ่ของพระเจ้า การสดุดีพระนามพระเจ้าปรากฏในพระธรรมดาเนียล บทที่ 4 เป็นสิ่งสุดท้ายที่กษัตริย์ทรงทำ ซึ่งถูกบันทึกไว้ในหนังสือประวัติศาสตร์อันศักดิ์สิทธิ์” (เอลเลน จี.ไว้ท์, ผู้เผยพระวจนะและกษัตริย์, หน้า 521)

**คำถามเพื่อการอภิปราย**

`1.	 “ความทะนงตัวนำไปสู่ความชั่วร้ายอื่นทุกอย่าง เป็นสภาพของจิตใจที่ต่อต้านพระเจ้าอย่างสิ้นเชิง การกล่าวเช่นนี้เกินจริงหรือไม่ ถ้าคิดว่าไม่ ให้ทบทวนใหม่ ใครทะนงตัวมากเท่าใด เขาก็ยิ่งไม่ชอบความดีของผู้อื่นมากเท่านั้น ถ้าต้องการรู้ว่าตนมีความทะนงตัวมากแค่ไหน วิธีง่ายที่สุดคือถามตนว่า รู้สึกไม่ชอบที่คนอื่นแนะนำตัวเราไม่ละเอียด หรือไม่กล่าวทักทายเราในงานเลี้ยงหรือไม่ จุดสำคัญของความทะนงตัวคือ ความทะนงตัวของเราจะแข่งเพื่อเอาชนะความทะนงตัวของคนอื่น เพื่อสร้างจุดเด่นในงานเลี้ยง คนจะรู้สึกหงุดหงิด เมื่อคนอื่นทำตัวเด่นกว่า” (C. S. Lewis, Mere Christianity New Yok: Touchstone, 1996 หน้า 110) ข้อความนี้ช่วยให้เราเข้าใจความทะนงตัวอย่างไร`

`2.	ประเด็นสำคัญในบทนี้และในบทก่อนๆ คืออำนาจการปกครองสูงสุดของพระเจ้า เพราะเหตุใดสิ่งนี้จึงมีความสำคัญต่อเรา และพระบัญญัติเกี่ยวกับวันสะบาโตมีส่วนช่วยให้เราเข้าใจประเด็นนี้ดีขึ้นได้อย่างไร`