---
title:  วันพฤหัสบดี ความถ่อมตัวและการขอบพระคุณ
date:   30/01/2020
---

`กษัตริย์ที่กลับใจใหม่ทรงประกาศว่า “สำหรับพระองค์ ชาวพิภพทั้งสิ้นนับว่าไรค่า” (ดาเนียล 4:35) ข้อความนี้กษัตริย์ทรงเน้นอะไร`

เรารู้ได้อย่างไรว่า กษัตริย์เนบูคัดเนสซาร์ทรงยอมรับพระเจ้าที่เที่ยงแท้ หลักฐานสำคัญคือจดหมายที่กษัตริย์เนบูคัดเนสซาร์ทรงเขียน ซึ่งดาเนียลได้แทรกเข้าไปในดาเนียล บทที่ 4 เนื้อหาส่วนมากของบทนี้ดูเหมือนจะเป็นการคัดลอกข้อความที่กษัตริย์สั่งให้ส่งไปทั่วราชอาณาจักรอันกว้างใหญ่ของพระองค์ ในจดหมายนี้ กษัตริย์ทรงเล่าถึงความทะนงตัว การมีจิตไม่ปกติ และการถ่อมตัวลงยอมรับพระเจ้าให้เข้าแทรกแซงชีวิตของพระองค์ เพราะกษัตริย์สมัยโบราณแทบจะไม่เขียนสิ่งใดที่ทำให้เสื่อมพระเกียรติ์ ตามที่เห็นมีแต่เอกสารที่เขียนสรรเสริญกษัตริย์เท่านั้น ดังนั้นเอกสารที่ดาเนียลแทรกลงในบทที่ 4 ซึ่งเป็นข้อความที่กษัตริย์ยอมรับเองว่าพระองค์ทรงทะนงตัว และมีนิสัยเหมือนสัตว์ป่า ชี้ให้เห็นว่าเป็นการกลับใจจริง นอกจากนี้การเขียนจดหมายเล่าเรื่องของพระองค์เอง ถึงประสบการณ์การถ่อมตัว และการสารภาพผิดต่อพระเจ้าผู้สูงสุด เท่ากับกษัตริย์ทำหน้าที่เป็นผู้เผยแพร่พระกิตติคุณ เพราะกษัตริย์ไม่อาจปิดประสบการณ์ที่พระองค์ได้เรียนรู้จากพระเจ้าเที่ยงแท้ไว้อย่างเงียบๆ ดังที่เราเห็นกษัตริย์อธิษฐานและถวายเกียรติแด่พระเจ้า (ดาเนียล 4:34-37) สิ่งนี้เปิดเผยให้เห็นประสบการณ์ที่แท้จริงของกษัตริย์

ตอนนี้กษัตริย์ทรงเห็นคุณค่าต่างไปจากเดิม และสามารถยอมรับอำนาจที่มีขีดจำกัดในฐานะมนุษย์ได้ ในความลึกล้ำของคำอธิษฐานขอบพระคุณ กษัตริย์ทรงสรรเสริอำนาจของพระเจ้าของดาเนียล โดยยอมรับว่า “สำหรับพระองค์ ชาวพิภพทั้งสิ้นนับว่าไร้ค่า”(ดาเนียล 4:35) พูดได้ว่า มนุษย์ไม่มีค่าอะไรในตัวเองที่จะอวด นี่เป็นความเห็นของกษัตริย์เนบูคัดเนสซาร์ตอนท้ายในพระธรรมดาเนียล ซึ่งแสดงให้เห็นว่ากษัตริย์ทรงถ่อมตัวและขอบพระคุณพระเจ้า ซึ่งเตือนเราไม่ให้ทะนงตัว

พระเจ้ายังทรงเปลี่ยนชีวิตของคนทั้งหลายในปัจจุบัน ไม่ว่ามนุษย์จะมีบาปที่ร้าย หรือทะนงตัวมากเพียงใด ในพระเจ้าเราจะพบพระเมตตาและอำนาจที่จะเปลี่ยนคนบาปที่คิดทรยศให้เป็นบุตรของพระเจ้าแห่งสวรรค์ได้

`อ่าน ฟีลิปปี 2:1-11 มีอะไรที่จะช่วยถอนรากความทะนงตัวออกไปจากชีวิตของเราได้`