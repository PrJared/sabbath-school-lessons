---
title:  วันอาทิตย์ นี่เป็นบาบิโลนที่ยิ่งใหญ่มิใช่หรือ
date:   26/01/2020
---

`อ่าน ดาเนียล 4:1-33 มีอะไรเกิดขึ้นกับกษัตริย์ และเพราะเหตุใดจึงเกิดขึ้น`

พระเจ้าทรงประทานพระสุบินนิมิตครั้งที่สองแก่กษัตริย์เนบูคัดเนสซาร์ ครั้งนี้กษัตริย์ไม่ลืม แต่เพราะผู้เชี่ยวทั้งหลายทำนายฝันไม่ได้ กษัตริย์จึงเรียกดาเนียลให้เป็นผู้ทำนาย ในนิมิตกษัตริย์เห็นต้นไม้ใหญ่ยอดสูงเสียดฟ้า และมีคำบัญชาจากสวรรค์ให้ตัดต้นไม้นั้นให้เหลือแต่ตอและราก และให้พื้นดินชุ่มชื่นจากน้ำค้างแห่งสวรรค์ แต่สิ่งที่รบกวนกษัตริย์คือส่วนที่กล่าวว่า “ให้จิตใจเปลี่ยนจากจิตใจมนุษย์ เป็นจิตใจสัตว์ป่า และปล่อยให้เป็นอยู่อย่างนั้นจนครบเจ็ดวาระ”(ดาเนียล 4:16) กษัตริย์ตระหนักว่านิมิตมีความร้ายแรงมาก ดาเนียลได้ทำนายถึงจุดประสงค์ของนิมิตอย่างสุภาพ ให้เห็นภัยที่จะเกิดขึ้นว่า นิมิตนั้นเล็งถึงกษัตริย์เอง

ในพระคัมภีร์ ต้นไม้ถูกใช้เป็นสัญลักษณ์ของกษัตริย์ ประชาชาติ และอาณาจักร (เอเสเคียล บทที่ 17, 31; โฮเชยา บทที่ 14; เศคาริยาห์ 11:1, 2; ลูกา 23:31) ดังนั้นต้นไม้ใหญ่จึงเป็นตัวแทนของกษัตริย์ผู้ทะนงตัว พระเจ้าทรงประทานให้กษัตริย์เนบูคัดเนสซาร์ได้อาณาจักรและมีอำนาจ แต่กษัตริย์ก็ยังล้มเหลวที่จะตระหนักว่าทั้งหมดนี้มาจากพระเจ้า

`จาก ดาเนียล 4:30 กษัตริย์ตรัสอะไร ที่แสดงว่าพระองค์ยังไม่เข้าใจคำเตือนที่องค์พระผู้เป็นเจ้าทรงประทานให้`
 	
สิ่งที่เป็นอันตรายมากเกี่ยวกับความทะนงตัวคือทำเราให้หลงลืมไปว่า เราต้องพึ่งพิงพระเจ้าทุกอย่าง และถ้าเราลืมสิ่งนี้ก็เท่ากับเรายืนอยู่บนจุดที่อันตรายต่อจิตวิญญาณ

`มีความสำเร็จใดในชีวิตที่คุณมีความภาคภูมิใจโดยไม่มีความทะนงตัวหรือไม่ อย่างไร`