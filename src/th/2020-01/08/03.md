---
title:  วันจันทร์ เขาเล็ก
date:   17/02/2020
---

`อ่าน ดาเนียล 7:7, 8, 19-25  อำนาจของเขาเล็กเกิดจากใคร และเชื่อมโยงกับสัตว์ตัวที่สี่อย่างไร`  

เมื่อวานเราได้เรียนรู้ว่าสัตว์ที่มีสิบเขาที่ปกครองโลกด้วยความโหดร้ายหมายถึงอาณาจักรโรม ตอนนี้เราจะมาพิจารณาเขาเล็กและอำนาจที่เขาอันเล็กเป็นตัวแทน ตามที่เห็นในนิมิต สัตว์ตัวที่สี่มีสิบเขา ซึ่งต่อมาเขาสามเขาถูกถอนออกเพื่อให้เขาเล็กเกิดมา เขาเล็กนี้มีตาเหมือนตามนุษย์ และ “มีปากพูดคุยโว” (ดาเนียล 7:8) เป็นที่ชัดเจนว่าเขาเล็กเกิดจากสัตว์ตัวที่สี่ที่มีลักษณะน่ากลัวซึ่งเป็นตัวแทนของอาณาจักรโรม เขาที่เกิดขึ้นจึงขยายหรือสืบทอดลักษณะของอาณาจักรโรม มันจึงเป็นช่วงที่สองของอำนาจเดียวกัน

ดาเนียลเห็นเขาเล็กทำสงครามต่อสู้ผู้บริสุทธิ์ ทูตสวรรค์อธิบายว่า เขาเล็กคือกษัตริย์องค์หนึ่งที่จะทำสามสิ่งที่ผิดพระบัญญัติคือ (1) กล่าวร้ายองค์ผู้สูงสุด (2) ข่มเหงบรรดาผู้บริสุทธิ์ขององค์ผู้สูงสุด และ (3) คิดเปลี่ยนแปลงวาระและธรรมบัญญัติ และผู้บริสุทธิ์จะถูกมอบไว้ในมือของเขาเป็นเวลา “หนึ่งวาระ สองวาระ และครึ่งวาระ” วาระหมายถึง “ปี” หนึ่งวาระ สองวาระ และครึ่งวาระ เป็นเวลาสามปีครึ่งของคำพยากรณ์ ตามหลักการตีความหมายเวลาของคำพยากรณ์โดยใช้วันแทนปี ก็จะเป็นเวลา 1260 ปี นี่คือระยะเวลาที่เขาเล็กจะกล่าวร้ายองค์ผู้สูงสุด ข่มเหงผู้บริสุทธิ์ และเปลี่ยนพระบัญญัติของพระเจ้า

`อ่าน 2 เธสะโลนิกา 2 :1-12 มีอะไรที่เหมือนกันระหว่างคนนอกกฎหมายและเขาเล็ก เราเชื่อว่านี่คืออำนาจของใคร ทำไมจึงเชื่อแบบนั้น อะไรคืออำนาจเดียวที่เกิดจากอาณาจักรโรม เป็นส่วนหนึ่งของโรม และมีอำนาจตั้งแต่สมัยอาณาจักรโรมไปจนถึงวาระสุดท้ายของโลก ซึ่งหมายความว่ายังมีอยู่ในปัจจุบันนี้ด้วย`