---
title:  วันพฤหัสบดี บรรดาผู้บริสุทธิ์ขององค์ผู้สูงสุด
date:   20/02/2020
---

`จากข้อพระคัมภีร์ต่อไปนี้ มีอะไรเกิดขึ้นกับประชากรของพระเจ้า ดาเนียล 7:18, 21, 22, 25, 27`

คำว่า “บรรดาผู้บริสุทธิ์ขององค์ผู้สูงสุด” เป็นสมญานามของประชากรของพระเจ้า พวกเขาถูกข่มเหงจากอำนาจที่เป็นตัวแทนของเขาเล็ก แท้จริงคริสเตียนถูกข่มเหงตั้งช่วงที่อาณาจักรโรมมีอำนาจ (สมัยของสัตว์ร้ายตัวที่สี่) แต่การข่มเหงที่กล่าวถึงในดาเนียล 7:25 เป็นการข่มเหงโดยเขาเล็กซึ่งเกิดขึ้นหลังจากที่อาณาจักรโรมหมดอำนาจแล้ว

ประชากรของพระเจ้าจะไม่ถูกอำนาจฝ่ายโลกข่มเหงตลอดไป อาณาจักรของพระเจ้าจะเข้ามาแทนที่อาณาจักรของโลก ตามที่มีนิมิตกล่าวถึงบุตรมนุษย์ว่า “ราชอำนาจ ศักดิ์ศรี กับราชอาณาจักร ทรงมอบไว้กับท่าน”(ดาเนียล 7:14) หลังจากนั้นทูตสวรรค์กล่าวว่า “บรรดาผู้บริสุทธิ์” จะได้รับราชอาณาจักร (ดาเนียล 7:18) ไม่มีอะไรขัดแย้งกัน เพราะบุตรมนุษย์ทรงเป็นพระเจ้าและมนุษย์ ชัยชนะของพระองค์เป็นชัยชนะของคนที่พระองค์ทรงเป็นตัวแทน

เมื่อมหาปุโรหิตถามว่าพระเยซูเป็นพระเมสสิยาห์ พระบุตรของพระเจ้าหรือ พระเยซูทรงชี้ไปที่สดุดี 110:1 และ ดาเนียล 7:13, 14 ว่า “เราเป็น และท่านทั้งหลายจะเห็นบุตรมนุษย์ประทับข้างขวาของผู้ทรงฤทธิ์เดช และเสด็จมาในเมฆแห่งฟ้าสวรรค์”(มาระโก 14:62) ดังนั้น พระเยซูทรงเป็นตัวแทนเราในการพิพากษาบนสวรรค์ พระองค์ทรงมีชัยเหนืออำนาจแห่งความมืด และทรงมอบความยินดีให้ผู้ที่เข้ามาใกล้พระองค์ จึงไม่มีเหตุผลที่เราต้องกลัว ดังที่อัครทูตเปาโลกล่าวว่า “แต่ว่าในเหตุการณ์ทั้งหมดนี้ เรามีชัยเหลือล้นโดยพระองค์ ผู้ทรงรักเราทั้งหลาย เพราะข้าพเจ้าแน่ใจว่า แม้ความตาย หรือชีวิต หรือบรรดาทูตสวรรค์ หรือเทพเจ้า หรือสิ่งซึ่งมีอยู่ในปัจจุบัน หรือสิ่งซึ่งจะมีในภายหน้า หรือฤทธิ์เดชทั้งหลาย หรือซึ่งสูง หรือซึ่งลึก หรือสิ่งใดๆ อื่นที่ได้ทรงสร้างแล้วนั้น จะไม่สามารถทำให้เราขาดจากความรักของพระเจ้า ซึ่งมีอยู่ในพระเยซูคริสต์องค์พระผู้เป็นเจ้าของเราได้” (โรม 8:37-39)

`ดูนิมิตของดาเนียลที่บรรยายล่วงหน้าถึงประวัติศาสตร์หลายพันปี สิ่งนี้ควรสอนให้เราไว้วางใจพระสัญญาของพระเจ้าเกี่ยวกับอนาคตอย่างไร`