---
title:  วันอังคาร ผู้พิพากษาขึ้นนั่งบัลลังก์
date:   18/02/2020
---

หลังจากนิมิตเรื่องสัตว์สี่ตัวและการกระทำของเขาเล็ก ผู้เผยพระวจนะเห็นฉากการพิพากษาในสวรรค์ (ดาเนียล 7:9, 10, 13, 14) เมื่อมีการชุมนุมกัน มีบัลลังก์มาตั้งไว้ และผู้เจริญด้วยวัยวุฒิมาประทับ ตามภาพที่เห็น มีชาวสวรรค์เป็นแสนเป็นล้านพากันเข้าเฝ้าต่อพระพักตร์ของผู้เจริญด้วยวัยวุฒิ ผู้พิพากษาก็ขึ้นนั่งบัลลังก์และบรรดาหนังสือก็เปิดออก

สิ่งสำคัญที่ต้องสังเกตคือ การพิพากษาเกิดขึ้นหลัง 1,260 ปี ที่เขาเล็กมีอำนาจ (ปี ค.ศ. 538-1,798 ดูเนื้อหาวันศุกร์ประกอบด้วย) และก่อนที่อาณาจักรสุดท้ายของพระเจ้าจะได้รับการสถาปนาขึ้น ตามลำดับต่อไปนี้

<center>เขาเล็กมีอำนาจ (ค.ศ. 538-1798)</center>

<center>การพิพากษาบนสวรรค์</center></

<center>อาณาจักรนิรันดร์ของพระเจ้า</center>

`อ่าน ดาเนียล 7:13, 14, 21, 22, 26, 27 การพิพากษาเป็นประโยชน์ต่อประชากรของพระเจ้าอย่างไร`

พระคัมภีร์เดิมกล่าวถึงการพิพากษาหลายครั้ง แต่การพิพากษาครั้งนี้แตกต่างจากครั้งอื่น เพราะเป็นการพิพากษาระดับจักรวาลที่ส่งผลถึงเขาเล็กและผู้บริสุทธิ์ขององค์ผู้สูงสุดที่จะได้รับอาณาจักรด้วย

ดาเนียล บทที่ 7 ไม่ได้ให้รายละเอียดเกี่ยวกับการเริ่มต้นและจุดจบของการพิพากษา บอกเพียงว่าเป็นการพิพากษาที่ผูกมัดเขาเล็กที่ต่อต้านพระเจ้าและประชากรของพระองค์เท่านั้น รายละเอียดในที่นี้จะมีอธิบายในดาเนียล บทที่ 8 และ 9 ต่อไป เราจะได้เรียนรู้เวลาของการเริ่มต้นพิพากษา และข้อเท็จจริงที่ว่า การพิพากษานี้เกี่ยวข้องกับการชำระบาปในวิหารบนสวรรค์ในวันลบมลทินของสวรรค์อย่างไร บทเรียนนี้จะช่วยเราให้เข้าใจถ่องแท้ว่าจะมีการพิพากษาก่อนการเสด็จกลับมาของพระเยซู เพื่อประชากรของพระองค์ (ดาเนียล 7:22)

`การเข้าใจสิ่งที่พระเยซูทรงทำบนกางเขนมีส่วนช่วยเราในวันพิพากษาอย่างไร และเราจะมีความหวังโดยปราศจากไม้กางเขนได้หรือไม่ (โรม 8:1)`