---
title:  วันพฤหัสบดี ก้อนหิน
date:   16/01/2020
---

`อ่าน ดาเนียล 2:34, 35, 44, 45 ข้อพระคัมภีร์เหล่านี้กล่าวถึงวาระสุดท้ายของโลกอย่างไร`

จุดเน้นของนิมิตคือ “สิ่งซึ่งจะเกิดขึ้นในยุคสุดท้าย” (ดาเนียล 2:28) เหล็กแข็งแกร่ง ทรงพลัง ยืนหยัดอยู่ได้ ขณะที่ดินเหนียวนั้นอ่อน เปลี่ยนรูปร่างและแตกหักง่าย อาณาจักรที่มีลักษณะเช่นนี้จะไม่มีอะไรโดดเด่น เป็นแค่การเบิกโรงก่อนอาณาจักรที่เป็นศิลา (หิน) จะได้รับการสถาปนาขึ้นเท่านั้น เหล็กและดินเหนียวเป็นสิ่งที่นำไปแปรรูปเป็นของใช้ได้มากมาย ส่วนศิลาในสุบินนิมิตของกษัตริย์นั้นมือมนุษย์ไม่ได้สัมผัส จึงเป็นอาณาจักรนิรันดร์ของพระเจ้าที่จะเกิดเมื่ออาณาจักรของมนุษย์สิ้นสุดลงแล้ว ศิลาหมายถึงสิ่งที่จะคงอยู่ตลอดไป เป็นสัญลักษณ์แทนพระเจ้า (ยกตัวอย่างเช่น เฉลยธรรมบัญญัติ 32:4; 1ซามูเอล 2:2; สดุดี 18:31) และศิลาก็เป็นเครื่องหมายแทนพระเมสสิยาห์ด้วย (สดุดี 118:22; 1 เปโตร 2:4, 7) จึงไม่มีสิ่งใดเหมาะจะนำมาเป็นเครื่องหมายแทนอาณาจักรของพระเจ้าดีเท่ากับศิลา (หิน) ที่จะมาตั้งอยู่บนโลกนี้และคงอยู่เป็นนิรันดร์

บางคนตีความว่าอาณาจักรศิลาได้ถูกสถาปนาขึ้นตอนที่พระเยซูเริ่มพันธกิจบนโลกนี้ และการเผยแพร่พระกิตติคุณบ่งบอกว่าอาณาจักรของพระเจ้าถูกสถาปนาขึ้นบนโลก แต่อาณาจักรศิลาตามคำพยากรณ์นั้นจะเกิดขึ้นหลังจากอาณาจักรทั้งสี่ได้ล่มสลายไปและมีการแบ่งแยกเป็นประเทศต่างๆ ที่เป็นเท้าแล้วนิ้วเท้า ซึ่งเท้าและนิ้วเท้าไม่ได้เกิดขึ้นในศตวรรษแรกที่พระเยซูทรงทำพันธกิจในโลกนี้ แต่เกิดขึ้นในศตวรรษที่สี่หลังจากที่พระองค์เสด็จขึ้นสวรรค์ไปนานแล้ว

ก้อนหินกลายเป็นภูเขา “แต่ก้อนหินกระทบปฏิมากรนั้น และกลายเป็นภูเขาใหญ่จนเต็มพิภพ” (ดาเนีนล 2:35) ภูเขานี้ชี้ให้เห็นภูเขาศิโยนที่พระวิหารตั้งอยู่ เป็นเครื่องหมายของอาณาจักรของพระเจ้าบนแผ่นดินโลกในสมัยพระคัมภีร์เดิม ที่น่าสนใจคือ ก้อนหินที่ถูกสกัดออกจากภูเขาได้กลายเป็นภูเขาด้วยตัวมันเอง ภูเขาแห่งนี้จึงชี้ไปถึงภูเขาศิโยนแห่งสวรรค์ นั่นคือพระวิหารบนสวรรค์ ที่พระคริสต์จะทรงสถาปนาอาณาจักรนิรันดร์ของพระองค์ และกรุงเยรูซาเล็มใหม่จะลอยลงมาจากจากสวรรค์ (วิวรณ์ 21:1-22:5) อาณาจักรนี้จะเกิดขึ้นจริงในที่สุด

`ดาเนียล บทที่ 2 ได้พยากรณ์ถึงอาณาจักรทั้งหมดอย่างถูกต้อง ตั้งแต่อดีตจนถึงปัจจุบัน เพราะเหตุใดจึงสมควรที่เราจะตั้งใจรอคอยอาณาจักรนิรันดร์ที่จะเกิดขึ้นตอนสุดท้ายของคำพยากรณ์นี้`