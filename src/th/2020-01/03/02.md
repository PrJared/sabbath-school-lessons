---
title:  วันอาทิตย์ การดำรงอยู่ของพระเจ้า
date:   12/01/2020
---

`อ่าน ดาเนียล 2:1-16 ชายหนุ่มชาวฮีบรูเจอวิกฤติการณ์อะไร จากนิมิตที่องค์พระผู้เป็นเจ้าทรงประทานให้กับกษัตริย์`

คนสมัยโบราณถือความฝันเป็นเรื่องจริงจังมาก โดยเฉพาะความฝันที่เป็นลางสังหรณ์ที่บ่งบอกถึงความหายนะที่จะเกิดขึ้น ดังนั้นจึงเข้าใจได้ว่าเหตุใดกษัตริย์เนบูคัดเนสซาร์จึงทรงวิตกกังวลมากเกี่ยวกับพระสุบินนั้น สิ่งที่ทำให้สถานการณ์เลวร้ายคือ พระองค์ไม่สามารถจำความฝันนั้นได้ นักปราชญ์ โหร นักวิทยาคมและผู้เชี่ยวชาญทั้งหลายเชื่อว่า เทพเจ้าของเขาสามารถเปิดเผยพระสุบินนั้นได้ แต่ในกรณีของความฝันครั้งนี้ในพระธรรมดาเนียล พวกนักปราชญ์ไม่สามารถทำอะไรได้ เพราะกษัตริย์ลืมความฝันนั้นแล้ว ถ้าพวกเขาได้ฟังถึงเนื้อหาของพระสุบิน พวกเขาก็น่าจะตีความหมายให้พอพระทัยกษัตริย์ได้ แต่สถานการณ์เช่นนี้ไม่เคยเกิดขึ้นมาก่อน เมื่อพวกนักปราชญ์ และโหราจารย์ไม่สามารถทูลกษัตริย์ว่าพระองค์ทรงฝันอะไร พวกเขาถูกบังคับให้ยอมรับว่า“สิ่งซึ่งพระราชาตรัสถามนั้นยากเกินไปไม่มีใครจะเปิดเผยแต่พระราชาได้นอก นอกจากบรรดาพระผู้ไม่ได้อยู่กับมนุษย์”(ดาเนียล 2:11)

กษัตริย์รู้สึกคับข้องใจและพิโรธ จึงสั่งประหารนักปราชญ์ โหร นักวิทยาคม และทุกคนในจำพวกเดียวกันนี้ ความโหดร้ายเช่นนั้นไม่ใช่ไม่เคยเป็นที่รู้จักในโลกยุคโบราณ บันทึกในประวัติศาสตร์ของโลกเป็นแหล่งยืนยัน เช่นในกรณีการรวมหัวกันวางแผนร้าย กษัตริย์ดาริอัสที่หนึ่งได้ด้สั่งประหารนักปราชญ์ทั้งหมด และกษัตริย์เซอร์ซีสได้สั่งประหารวิศวกรผู้สร้างสะพาน เพราะสะพานนั้นยุบตัวลง เมื่อกษัตริย์เนบูคัดเนสซาร์ออกกฤษฎีกา ดาเนียลและเพื่อนพึ่งเรียนจบและได้ถูกนับเป็นผู้เชี่ยวชาญของกษัตริย์ ดังนั้นการลงโทษจึงตกถึงพวกเขา การประหารเริ่มต้นในทันที แต่ดาเนียลผู้ประกอบ “ด้วยถ้อยคำแยบคาย และรอบคอบ” (ดาเนียล 2:14) ได้รีบเข้าหาอาคีโอดหัวหน้าราชองครักษ์ เจ้าหน้าที่ผู้รับผิดชอบในการประหารชีวิตในครั้งนี้ทันที ในที่สุดดาเนียลขอให้เลื่อนวันประหารชีวิตออกไป เพื่อท่านจะหาทางแก้ปัญหาเรื่องความลึกลับของพระสุบิน สิ่งที่น่าสนใจคือ แม้กษัตริย์จะทรงกล่าวโทษนักวิทยากล และพรรคพวกว่าพวกเขาต้องการซื้อเวลา แต่พระองค์อนุญาตตามคำร้องขอ เหตุการณ์นี้บ่งบอกว่าไม่มีมนุษย์คนใดแก้ปัญหาได้ นอกจากพระเจ้าเท่านั้น

`นักศาสนศาสตร์พูดถึงการดำรงอยู่ของพระเจ้า  เห็นได้ชัดเจนจากการทรงเนรมิตสร้างโลก พระเจ้าอยู่ชิดใกล้กับเรา ข้อมูลความจริงที่พระเจ้าทรงประทานในพระสุบินแก่กษัตริย์เนบูคัดเนสซาร์ สอนเราว่า พระเจ้าสามารถสถิตอยู่ในจิตใจของเราอย่างไร`