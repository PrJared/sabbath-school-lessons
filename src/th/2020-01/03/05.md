---
title:  วันพุธ ปฏิมากร, ตอนที่ 2
date:   15/01/2020
---

`จาก ดาเนียล 2:31-49 สอนเราว่าพระเจ้าทรงรู้ล่วงหน้าถึงเหตุการณ์ที่จะเกิดขึ้นในประวัติศาสตร์โลกอย่างไร`

คำพยากรณ์ที่พระเจ้าทรงประทานให้กษัตริย์เนบูคัดเนสซาร์ ให้โครงร่างที่ช่วยให้เข้าใจคำพยากรณ์ในดาเนียลบทที่ 7, 8 และ 11 คำพยากรณ์ในดาเนียล บทที่ 2 ไม่ใช่คำพยากรณ์ที่มีเงื่อนไขกำหนดว่าจะเกิดหรือไม่ แต่เป็นคำพยากรณ์เกี่ยวกับวาระสุดท้ายของโลก (apocalyptic prophecy) ที่ถูกกำหนดไว้แล้วว่าจะเกิดขึ้นตามนั้น (definitive prophecy)

1. ศีรษะทองคำ หมายถึงอาณาจักรบาบิโลน (ก.ค.ศ. 626-539) ไม่มีโลหะอื่นที่จะใช้เป็นตัวแทนอาณาจักรบาบิโลนที่มีอำนาจและร่ำรวยมหาศาลได้ นอกจากทองคำ พระคัมภีร์กล่าวถึงบาบิโลนว่า “บาบิโลนเคยเป็นถ้วยทองคำในพระหัตถ์ของพระยาห์เวห์” (เยเรมีย์ 51:7; เปรียบเทียบกัน วิวรณ์ 18:16) เฮโรโดตัส (Herodotus) นักประวัติศาสตร์โบราณ กล่าวว่า บาบิโลนมีทองคำมากพอจะนำมาประดับกรุงบาบิโลนได้
2. อกและแขนเป็นเงิน หมายถึงอาณาจักรมีเดีย-เปอร์เซีย (ก.ค.ศ. 539-331) เงินเป็นโลหะที่มีค่าน้อยกว่าทองคำ อาณาจักรมีเดีย-เปอร์เซีย ไม่รุ่งเรืองมากเท่ากับบาบิโลน เงินเป็นตัวแทนชาวเปอร์เซีย เพราะพวกเขาใช้เงินจ่ายภาษีให้รัฐบาล
3. ท้องและโคนขาเป็นทองสัมฤทธิ์ หมายถึงอาณาจักรกรีก (ก.ค.ศ. 331-168) เอเสเคียล 27:13 กล่าวถึงชาวกรีกที่แลกเปลี่ยนสินค้าด้วยภาชนะที่ทำด้วยทองสัมฤทธิ์ ทหารกรีกใช้ทองสัมฤทธิ์เป็นอาวุธ ไม่ว่าจะเป็นหมวก โล่ หรือขวาน เฮโรโดตัส กล่าวว่า พแซมเมติชัส ที่ 1 แห่งอียิปต์ได้มองเห็นโจรสลัดชาวกรีก ทำให้พระองค์นึกถึงเทพยากรณ์ ซึ่งกล่าวว่า “เหล่าชายฉกรรจ์แห่งทองสัมฤทธิ์จากทะเลกำลังเดินทางมา”
4. ขาเป็นเหล็ก หมายถึงอาณาจักรโรม (ก.ค.ศ. 168- ค.ศ. 476) เหล็กเป็นตัวแทนของความแข็งแกร่งของอาณาจักรโรม ซึ่งมีอายุยาวนานกว่าอาณาจักรอื่นที่เกิดก่อน เหล็กจึงเป็นโลหะที่เหมาะสมที่จะเป็นสัญลักษณ์ของอาณาจักรโรม
5. เท้าและนิ้วเท้าเป็นเหล็กปนดิน หมายถึงการแบ่งแยกเป็นประเทศต่างๆ ในยุโรป (จากปี ค.ศ. 476-การเสด็จมาครั้งที่สองของพระคริสต์) การผสมกันของเหล็กและดินเหนียว ให้ภาพเหมาะสมกับสิ่งที่เกิดขึ้น ภายหลังการล่มสลายของอาณาจักรโรม มีผู้มีอำนาจหลายคนพยายามจะรวมยุโรปให้เป็นเอกภาพ นับจากการสมรสกันระหว่างราชวงศ์ของยุโรป จนถึงการรวมเป็นสหภาพยุโรป แต่ก็ไม่สามารถจะรวมกันให้เข้าสนิทเป็นอันหนึ่งอันเดียวกันได้ ซึ่งตามคำพยากรณ์แล้วจะเป็นเช่นนี้ไปจนถึงวาระสุดท้ายที่พระเจ้าทรงสถาปนาอาณาจักรนิรันดร์ของพระองค์