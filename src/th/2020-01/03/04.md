---
title:  วันอังคาร ปฏิมากร, ตอนที่ 1
date:   14/01/2020
---

อ่าน ดาเนียล 2:24-30 มีอะไรสำคัญตรงนี้เราควรจำไว้ (ดู ยอห์น 15:5 ด้วย )

เมื่อพระเจ้าทรงเปิดเผยพระสุบินและความหมาย ดาเนียลไม่ลังเลที่จะขอเข้าเฝ้ากษัตริย์ และรายงานความลี้ลับที่มาจากพระเจ้าแห่งฟ้าสวรรค์ให้กษัตริย์รับทราบ และกล่าวถึงความห่วงใยที่ทำให้พระองค์บรรทมไม่หลับ สิ่งนี้บ่งบอกถึงความน่าเชื่อถือของข่าวสาร เพราะข้อมูลเช่นนั้นจะทราบได้เฉพาะกษัตริย์ และพระเจ้าทรงสื่อสารผ่านดาเนียล แต่ในการรายงานเนื้อหาของพระสุบินก็มีความเสี่ยง เพราะว่าพระสุบินนั้นไม่เป็นข่าวดีสำหรับกษัตริย์เนบูคัดเนสซาร์

`อ่าน ดาเนียล 2:31-49 พระสุบินกล่าวถึงชะตาของอาณาจักรของกษัตริย์เนบูคัดเนสซาร์อย่างไร`

พระสุบินที่กษัตริย์เนบูคัดเนสซาร์ทรงเห็นคือ “มีปฏิมากรขนาดใหญ่ ปฏิมากรนี้มหึมาจริงๆ และสุกใสยิ่งนัก ตั้งอยู่เฉพาะพระพักตร์ฝ่าพระบาท และรูปร่างน่ากลัว หัวของปฏิมากรนี้เป็นทองนพคุณ อกและแขนเป็นเงิน ท้องและโคนขาเป็นทองสัมฤทธิ์ ขาเป็นเหล็ก เท้าเป็นเหล็กปนดิน ขณะพระองค์ทอดพระเนตร มีหินก้อนหนึ่งถูกตัดออกมาไม่ใช่ด้วยมือมนุษย์ หินนั้นกระทบปฏิมากรที่เท้าอันเป็นเหล็กปนดิน ทำให้มันแตกเป็นชิ้นๆ แล้วส่วนเหล็ก ดินเหนียว ทองสัมฤทธิ์ เงิน และทองคำ ก็แตกเป็นชิ้นๆ พร้อมกัน กลายเป็นเหมือนแกลบจากลานนวดข้าวในฤดูร้อน ลมก็พัดพาเอาไปทั่ว จึงหาร่องรอยไม่พบอีกเลย แต่ก้อนหินที่กระทบปฏิมากรนั้นกลายเป็นภูเขาใหญ่จนเต็มพิภพ” (ดาเนียล 2:31-35) ดาเนียลอธิบายว่าโลหะต่างๆ หมายถึงอาณาจักรที่จะเกิดขึ้นและล่มสลายลงไปในประวัติศาสตร์ ชัดเจนสำหรับกษัตริย์เนบูคัดเนสซาร์ ว่าอาณาจักรบาบิโลนที่ยิ่งใหญ่และมีอำนาจมากนั้นสักวันหนึ่งจะต้องล่มสลายลงและจะมีอาณาจักรอื่นเกิดขึ้นมาแทนที่ จนในที่สุดจะมีอาณาจักรที่แตกต่างจากอาณาจักรอื่นคือก้อนหินที่เป็นอาณาจักรของพระเจ้าจะเข้ามาแทนที่และจะมั่นคงอยู่เป็นนิรันดร์        

`ดูสิ่งทั้งปวงของมนุษย์แล้วจะเห็นความไม่มั่นคงถาวร ทุกอย่างเสื่อมสลายไปอย่างรวดเร็ว สิ่งนี้สอนเราถึงความหวังอันยิ่งใหญ่ในพระเจ้าอย่างไร (ดู ยอห์น 6:54; 2 โครินธ์ 4:18)`