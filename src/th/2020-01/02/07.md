---
title:  วันศุกร์ ความคิดเพิ่มเติม
date:   10/01/2020
---

“ดาเนียลและเพื่อนเริ่มชีวิตในบาบิโลนเมื่อยังเป็นวัยรุ่น พวกเขามีโอกาสดีกว่าโยเซฟที่มีชีวิตช่วงวัยรุ่นในอียิปต์ แต่ทั้งโยเซฟและกลุ่มของดาเนียลต่างตกอยู่ภายใต้การทดสอบด้านอุปนิสัยอย่างร้ายแรงเหมือนกัน ดาเนียลและเพื่อนแม้จะเกิดในครอบครัวที่เป็นเชื้อพระวงศ์ พวกเขาเคยใช้ชีวิตในบ้านตามแบบของชาวยูดาห์ บัดนี้พวกเขาถูกนำตัวมาอยู่ในกรุงบาบิโลนที่ใหญ่โต โอ่อ่าและรุ่งเรืองที่สุดท่ามกลางเมืองทั้งปวงในเวลานั้น พวกเขาถูกเลือกให้เข้าศึกษาเพื่อออกมาทำงานในราชสำนักของกษัตริย์ที่ยิ่งใหญ่ พวกเขาต้องพบกันการทดลองอย่างหนักจากสิ่งแวดล้อมรอบตัว ซึ่งเต็มไปด้วยความชั่วร้าย และความหรูหราฟุ่มเฟือย จากความจริงที่พวกเขาเป็นผู้นมัสการพระยาห์เวห์ ขณะเดียวกันก็เป็นเชลยของบาบิโลน กษัตริย์บาบิโลนผู้พิชิตได้นำเครื่องใช้ของพระวิหารในกรุงเยรูซาเล็มมาเก็บไว้ในวิหารของพระที่กษัตริย์และชาวบาบิโลนกราบไหว้ แม้แต่กษัตริย์ชาวอิสราเอลยังตกอยู่ในเงื้อมมือของผู้ชนะ และถูกคุมตัวมาเป็นเชลยในกรุงบาบิโลนเช่นกัน ดังนั้นผู้ชนะจึงอวดได้ว่า ศาสนาและวัฒนธรรมของพวกเขาดีเหนือศาสนาและวัฒนธรรมของชาวฮีบรู ในสถานการณ์เช่นนี้ ชาวยิวต่างรู้สึกถึงความอัปยศอดสู พวกเขาทราบว่า ตนได้ละทิ้งพระเจ้าและพระบัญญัติของพระองค์ บัดนี้พวกเขาได้เชื้อเชิญพระเจ้าได้ทรงพิสูจน์หลักฐาน ให้ชาวบาบิโลนเห็นว่าแท้จริงพระองค์ทรงเป็นพระเจ้ายิ่งใหญ่ และมีฤทธิ์อำนาจสูงสุด แต่พระเจ้าทรงเรียกให้ชาวอิสราเอลรักษาความบริสุทธิ์ไว้ ซึ่งจะเกิดผลจากการเชื่อฟัง และนี่คือหลักฐานประการเดียวที่พระเจ้าทรงประทานให้ผู้ที่ยึดมั่นในความจงรักภักดีของพวกเขาไว้” (เอลเลน จี.ไว้ท์, การศึกษา, หน้า  54)

**คำถามเพื่อการอภิปราย**

`1.	จงอภิปรายถึงวัฒนธรรมและความท้าทายจากสังคม ที่เราเผชิญในฐานะเป็นคริสเตียน ว่ามีอะไรบ้าง และคริสตจักรจะตอบสนองต่อสิ่งเหล่านั้นอย่างไร`

`2.	เป็นการง่ายเพียงใดสำหรับดาเนียลและเพื่อนที่จะยอมประนีประนอมกับความเชื่อของบาบิโลน เพราะบาบิโลนเป็นผู้ชนะและชนชาติยิวเป็นผู้แพ้ มีอะไรเป็นข้อพิสูจน์ว่าพระที่ชาวบาบิโลนนับถือยิ่งใหญ่กว่าพระเจ้าของอิสราเอล ดาเนียลและเพื่อนจำเป็นต้องยอมรับข้อเท็จจริงนี้ใช่ไหม มีความจริงอะไรในพระคัมภีร์ที่พวกเขาอาจนำมาใช้เพื่อเสริมแรงใจพวกเขาในเวลานี้ (ดู เยเรมีย์ 5:19; 7:22-34) สิ่งนี้สอนให้เรารู้ว่าการรู้พระคัมภีร์และเข้าใจความจริงปัจจุบันมีความสำคัญมากเพียงใด`

`3.	เพราะเหตุใดความสัตย์ซื่อจึงสำคัญมาก ไม่ใช่สำหรับตัวเราเองเท่านั้น แต่สำหรับพระเจ้าที่ผู้เป็นพยานที่สัตย์ซื่อต่างแสวงหาและรับใช้ด้วย`