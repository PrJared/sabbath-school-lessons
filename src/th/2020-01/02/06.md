---
title:  วันพฤหัสบดี การทดสอบครั้งสุดท้าย
date:   09/01/2020
---

`อ่าน ดาเนียล 1:17-21 อะไรคือกุญแจสู่ความสำเร็จของชายทั้งสี่ (ดูโยบ 38:36; สุภาษิต2:6; ยากอบ 1:5 ด้วย)`

หลังจากใช้เวลาสามปีในการฝึกอบรมในมหาวิทยาลัยบาบิโลน ชายหนุ่มชาวฮีบรูทั้งสี่คนถูกนำตัวมาเฝ้ากษัตริย์เพื่อทดสอบครั้งสุดท้าย พวกเขาไม่เพียงแต่มีสุขภาพร่างกายแข็งแรงกว่านักศึกษาคนอื่นเท่านั้น แต่ยังมีความรู้และสติปัญญาเหนือกว่านักศึกษาทั้งปวงด้วย ทั้งสี่คนจึงได้ทำงานรับใช้กษัตริย์ เราต้องไม่ลืมว่า ความรู้และสติปัญญานี้ ประกอบด้วยคำสอนของศาสนาที่ไม่เชื่อพระเจ้า ซึ่งเป็นส่วนหนึ่งของหลักสูตรที่พวกเขาต้องเรียน และเป็นที่ชัดเจนว่าพวกเขาเรียนได้คะแนนดีเช่นกัน แม้ว่าพวกเขาจะไม่เชื่อก็ตาม

กษัตริย์เนบูคัดเนสซาร์อาจคิดว่าความสำเร็จของชายหนุ่มทั้งสี่ มาจากอาหารบนโต๊ะเสวยรวมทั้งหลักสูตรที่พวกเขาเรียน แต่ดาเนียลและเพื่อนทราบว่า ที่พวกเขาเรียนรู้ได้เหนือกว่านั้น เพราะพระเจ้าทรงประทานให้ นี่ช่างเป็นตัวอย่างอันทรงพลังในสิ่งที่พระเจ้าสามารถทำให้ผู้ที่ไว้วางใจพระองค์ เราไม่ควรกลัวอำนาจของสื่อมวลชน รัฐบาล และสถาบันที่อาจทำลายเอกลักษณ์ของความเป็นบุตรของพระเจ้าในตัวเรา เราควรไว้วางใจพระเจ้าและแน่ใจว่า พระองค์สามารถช่วยเราให้พ้นจากเวลาแห่งความยากลำบาก และปกป้องเราจากสิ่งทั้งปวง กุญแจสำคัญสำหรับเราคือทำการเลือกอย่างถูกต้องเมื่อเผชิญกับความท้าทาย

มองไปที่พระธรรม ดาเนียล บทที่ 1 เราเรียนรู้บทเรียนที่สำคัญบางประการเกี่ยวกับพระเจ้าคือ (1) พระเจ้าทรงควบคุมประวัติศาสตร์ (2) พระเจ้าทรงประทานสติปัญญาเพื่อนำเราผ่านสิ่งแวดล้อมที่ไม่เป็นมิตรของวัฒนธรรมและสังคม (3) พระเจ้าทรงให้เกียรติคนที่ไว้วางใจพระองค์จากส่วนลึกและดำเนินชีวิตตาม

ข้อสรุปของดาเนียล บทที่ 1 คือ “ดาเนียลก็ได้รับราชการเรื่อยมาจนต้นรัชกาลกษัตริย์ไซรัส” (ดาเนียล 1:21) การกล่าวถึงกษัตริย์ไซรัสตรงนี้มีความสำคัญต่อความหวังของชาวยิวผู้พลัดถิ่น เพราะท่านเป็นผู้ที่พระเจ้าทรงเลือกให้เป็นผู้ปกปล่อยชาวยิวให้กลับไปที่เยรูซาเล็ม แม้ว่าพระธรรมดาเนียล บทที่ 1 จะเริ่มต้นด้วยความพ่ายแพ้ และถูกกวาดต้อนไปเป็นเชลย แต่ก็บทลงด้วยแสงแห่งความหวังที่จะได้กลับบ้าน นี่คือพระเจ้าของเรา แม้จะอยู่ท่ามกลางความยากลำบาก พระองค์ก็ทรงเปิดหน้าต่างแห่งความหวัง เพื่อให้เราได้มองเห็นความรุ่งโรจน์ และความชื่นชมยินดีรออยู่เหนือความทุกข์ยากลำบาก และความเจ็บปวด