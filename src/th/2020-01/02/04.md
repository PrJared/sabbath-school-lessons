---
title:  วันอังคาร การแก้ปัญหาอย่างเด็ดเดี่ยว
date:   07/01/2020
---

`อ่าน ดาเนียล 1:7-20 มีองค์ประกอบสองประการตรงนี้คือ: อิสรภาพในการตัดสินใจของดาเนียล และการแทรกแซงของพระเจ้า มีหลักการอะไรสำคัญอยู่ตรงนี้`

เชลยหนุ่มชาวฮีบรูทั้งสี่ไม่คัดค้านชื่อที่เป็นภาษาบาบิโลน อาจเป็นเพราะพวกเขาทำอะไรไม่ได้เกี่ยวกับเรื่องนี้ อีกอย่างพวกเขายังสามารถใช้ชื่อภาษาฮีบรูท่ามกลางพวกเขาได้อยู่ดี แต่ส่วนที่เกี่ยวกับอาหาร และเหล้าองุ่นจากโต๊ะเสวยของกษัตริย์ เป็นที่แน่นอนว่าอยู่ในอำนาจของพวกเขาว่าจะบริโภคหรือไม่ สิทธิในการเลือกอย่างอิสระของชายหนุ่มชาวฮีบรูทั้งสี่มีความสำคัญมากตรงนี้

ถ้าเจ้าหน้าที่ผู้รับผิดชอบสามารถเปลี่ยนชื่อพวกเขาได้ ก็น่าจะเปลี่ยนอาหารให้พวกเขาได้ มีเหตุผลสองประการที่เป็นไปได้ที่ชายหนุ่มชาวฮีบรูไม่ต้องการรับประทานอาหารจากโต๊ะของกษัตริย์

ประการแรก อาหารและเครื่องดื่มจากโต๊ะเสวยของกษัตริย์บางเมนูอาจประกอบขึ้นด้วยเนื้อที่ไม่สะอาด ตามพระคัมภีร์ (เลวีนิต บทที่ 11) ประการที่สอง หลังจากปรุงอาหารเสร็จ เจ้าหน้าที่จะนำอาหารไปขอพรจากรูปเคารพของพวกเขาก่อน ที่จะนำอาหารเหล่านั้นขึ้นโต๊ะเสวย ดาเนียลจึงต้องการจะให้ชัดเจนโดยไม่มีข้อสงสัยใดๆ พวกเขาได้ขออนุญาตเปลี่ยนรายการอาหารด้วยเหตุผลด้านศาสนา ทั้งนี้เพราะอาหารที่จัดเตรียมในห้องครัวราชสำนักจะทำให้พวกเขาเป็นมลทิน (ดาเนียล 1:8) นับว่าดาเนียลกล้าหาญมาก

เมื่อดูการสนทนาของดาเนียลและหัวหน้าขันทีที่เตรียมอาหาร มีจุดสำสำคัญบางประการคือ ประการแรก ดูเหมือนดาเนียลรู้ดีว่า หัวหน้าขันทีผู้รับผิดชอบอาหารของกษัตริย์จะมีความลำบากใจ ดาเนียลจึงเสนอการทดสอบ โดยขอเปลี่ยนไปรับประทานผักผลไม้และน้ำเปล่าเป็นเวลาสิบวัน ซึ่งเป็นระยะเวลาที่เพียงพอที่จะสาธิตให้เห็นถึงประเภทอาหาร ข้อเสนอนี้ทำให้หัวหน้าขันทีคลายความกังวลลง ประการที่สอง ดาเนียลแน่ใจว่าผลลัพธ์จะไปในทางบวก เพราะท่านวางใจพระเจ้าอย่างสุดใจ ประการที่สาม การเลือกรับประทานอาหารจำพวกพืช เป็นการชี้กลับไปยังอาหารที่พระเจ้าทรงประทานให้มนุษย์ตั้งแต่เริ่มสร้างโลก (ดู ปฐมกาล 1:29) บางทีข้อเท็จจริงที่มีอิทธิพลต่อการเลือกของดาเนียลอีกเหตุผลหนึ่งคือ มีอาหารประเภทใดที่ดีกว่าสิ่งที่พระเจ้าทรงประทานให้มนุษย์ตั้งแต่เริ่มแรก

`เสรีภาพในการเลือกของดาเนียลเปิดทางให้พระเจ้าทรงทำการอย่างไร (ดู ดาเนียล 1:9) การเลือกของดาเนียลตรงนี้ให้บทเรียนอะไรแก่เรา และการวางใจในพระเจ้ามีผลต่อการเลือกของเราอย่างไร`