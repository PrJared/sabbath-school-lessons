---
title:  วันพฤหัสบดี การล่มจมของบาบิโลน
date:   06/02/2020
---

`อ่าน ดาเนียล 5:29-31 วิวรณ์ 14:8; 16:19; 18:2 เราได้เรียนรู้อะไรเกี่ยวกับการล้มลงของกษัตริย์เบลชัสซาร์พร้อมกับบาบิโลน ที่ชี้ให้เห็นการล่มจมของบาบิโลนในวาระสุดท้าย`

ไม่ว่าจะมีความผิดอย่างไร กษัตริย์เบลชัสซาร์ก็เป็นคนรักษาวาจา แม้ว่าข่าวสารที่ได้จะเป็นข่าวร้าย พระองค์พอพระทัยการตีความหมายของดาเนียล เห็นได้จากการทรงประทานรางวัลให้ผู้เผยพระวจนะตามที่ได้สัญญาไว้ กษัตริย์ยอมรับข่าวสารจากพระเจ้าของดาเนียล และที่น่าสนใจคือดาเนียลรับเอาของรางวัลที่ท่านได้ปฏิเสธในตอนแรก บางทีอาจเป็นเพราะว่ารางวัลนั้นไม่มีผลต่อการตีความหมายของตัวอักษร นอกจากนี้แล้ว ณ เวลานั้นรางวัลก็ไม่มีความหมายอะไร เมื่ออาณาจักรกำลังจะล่มสลายลง อาจเป็นได้ว่าเป็นการรักษามารยาท เพราะผู้เผยพระวจนะทราบดีท่านจะเป็นผู้ปกครองคนที่สามเพียงไม่กี่ชั่วโมงเท่านั้น

บาบิโลนได้ล่มจมตามที่ผู้เผยพระวจนะทำนายอย่างแม่นยำ และเกิดขึ้นอย่างฉับพลัน ขณะที่กษัตริย์ เจ้านายและขุนนางกำลังกินและดื่ม บาบิโลนล่มจมโดยปราศจากการสู้รบแบประจัญบาน ตามที่เฮโรโดตัส  (Herodotus) นักประวัติศาสตร์เขียนไว้ว่า ทหารเปอร์เซียได้ขุดคลองขนาดใหญ่ระบายน้ำจากแม่น้ำยูเฟรติสที่ไหลผ่านกรุงบาบิโลนให้ไหลไปทางอื่น เมื่อน้ำในแม่น้ำลดลงมากแล้ว กลางดึกคืนนั้นทหารของมีเดีย-เปอร์เซียจำนวนหนึ่งได้เข้ามาตามช่องที่น้ำไหล และไม่กี่ชั่วโมงต่อมากษัตริย์เบลชัสซาร์ก็ถูกปลงพระชนม์ ส่วนกษัตริย์นาโบนิดัส พระราชบิดาของเบลชัสซาร์ ได้หนีออกจากเมืองก่อนหน้านี้ แต่ต่อมายอมมอบพระองค์เองต่อผู้ปกครองคนใหม่ อาณาจักรที่ยิ่งใหญ่ของมนุษยชาติจึงมาถึงจุดจบ บาบิโลนที่มีสัญลักษณ์เป็นศีรษะทองคำของรูปฏิมากรก็ไม่เหลือให้เห็นอีก

“ที่จริงกษัตริย์เบลชัสซาร์ได้รับโอกาสหลายครั้งให้รู้จัก และดำเนินตามน้ำพระทัยของพระเจ้า พระองค์ได้รับรู้เรื่องของเสด็จปู่คือกษัตริย์เนบูคัดเนสซาร์ ถูกเนรเทศจากสังคมของมนุษย์ พระองค์ได้เห็นสติปัญญาของกษัตริย์ผู้หยิ่งในศักดิ์ศรีความยิ่งใหญ่ ถูกริบเอาเกียรติยศ และความรุ่งโรจน์ออกไป โดยผู้ทรงประทานสิ่งเหล่านั้นให้พระองค์ พระองค์ได้เห็นเสด็จปู่ถูกขับออกจากบัลลังก์ ไปใช้ชีวิตกับสัตว์ป่าในท้องทุ่ง แต่กษัตริย์เบลชัสซาร์ผู้รักความรื่นเริงบันเทิงใจ และชื่นชอบผู้แวดล้อมให้การการยกย่องสรรเสริญเลิศลอย ความลุ่มหลงเช่นนี้ได้ปิดบังบทเรียนต่างๆ ซึ่งพระองค์ไม่ควรจะหลงลืม พระองค์ได้ทำบาปที่คล้ายกับสิ่งที่นำการพิพากษามาให้เนบูคัดเนสซาร์ กษัตริย์เบลชัสซาร์ได้สูญเสียโอกาส ที่พระเจ้าทรงเสนอให้ พระองค์ได้เพิกเฉยต่อโอกาสที่จะเข้าถึงความจริง” (เอลเลน จี.ไว้ท์, Bible Echo, 25 เมษายน 1898)

`อะไรคือโอกาสที่เราจะรู้จักความจริง และเรารู้ได้อย่างไรว่าเรารู้จักความจริงที่เราจำเป็นต้องรู้แล้ว`