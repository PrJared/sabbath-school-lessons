---
title:  วันอังคาร ผ่านพระราชินี
date:   04/02/2020
---

`อ่าน ดาเนียล 5:9-12 พระราชินีพูดอะไรเกี่ยวกับดาเนียลที่กษัตริย์ควรรู้แล้ว สิ่งนี้บอกอะไรเกี่ยวกับกษัตริย์เบลชัสซาร์ ที่ดูเหมือนไม่สนพระทัยแม้แต่เรื่องประสบการณ์ของดาเนียล`

ขณะงานเลี้ยงในห้องโถงตกอยู่ในความสับสนเพราะข่าวสารลึกลับบนผนัง พระราชินีเสด็จเข้ามา และให้คำแนะนำกษัตริย์ที่กำลังงงงวย พระนางเตือนความทรงจำเกี่ยวกับดาเนียล ผู้ที่มีความสามารถในการตีความฝัน และแก้ปัญหาลี้ลับให้ประจักษ์สมัยของกษัตริย์เนบูคัดเนสซาร์ ถ้ากษัตริย์เบลชัสซาร์ฉลาดเหมือนผู้ครองราชย์คนก่อน พระองค์จะทราบว่าควรไปหาใครมาตีความหมายอักษรลึกลับบนผนัง การเข้ามาแทรกแซงของพระราชินีพิสูจน์ถึงความจำเป็นสำหรับกษัตริย์ที่มืดแปดด้าน ถ้อยคำของพระราชินีดูเหมือนเป็นการต่อว่าพระองค์ ที่มองข้ามบุคคลเดียวในอาณาจักร ผู้สามารถตีความลึกลับของตัวอักษรได้ ในเวลาเดียวกันพระราชินีได้พูดถึงคุณสมบัติของดาเนียลว่า “ในอาณาจักรของฝ่าพระบาท มีชายคนหนึ่งมีวิญญาณของบรรดาพระผู้บริสุทธิ์ในตัวเขา ในสมัยรัชกาลของพระบิดา มีความสว่าง ความเข้าใจ และปัญญาเหมือนปัญญาของบรรดาพระทั้งหลายได้มีประจำอยู่ที่ชายคนนี้  และพระราชาเนบูคัดเนสซาร์ พระราชบิดาของฝ่าพระบาทได้ทรงแต่งตั้งให้เขาเป็นหัวหน้าของพวกโหร หมอดู คนเคลเดีย และหมอดูฤกษ์ยาม” (ดาเนียล 5:11, 12)

มาถึงตรงนี้ เรารู้สึกสนเท่ห์ ว่าเหตุใดกษัตริย์เบลชัสซาร์จึงไม่รู้จักดาเนียล พระคัมภีร์ไม่บอกเรื่องนี้โดยตรง แต่เราสันนิษฐานว่าในเวลาดังกล่าว หลังจากได้รับใช้กษัตริย์อย่างน้อยถึงปีที่สามแห่งการครองราชย์ของพระองค์ (ดาเนียล 8 :1, 27) ดาเนียลอาจไม่ถูกใช้งานต่อ เพราะดาเนียลเข้าสู่วัยชรา อายุ 80 ปี และกษัตริย์อาจแต่งตั้งคนที่หนุ่มกว่าเข้าทำหน้าที่แทน หรือกษัตริย์อาจตั้งพระทัยที่จะละเลยดาเนียล เพราะพระองค์ไม่ประสงค์จะยอมรับพระเจ้าของดาเนียล แต่ไม่ว่าจะด้วยเหตุผลกี่ข้อ เรื่องนี้ยังคงมีผลต่อจิตใจของคนที่มีประสบการณ์เหมือนกับดาเนียล ที่ถูกแกล้งลืมในเวลาอันสั้น

`อ่าน โรม 1:16-32 มีอะไรจากพระคัมภีร์ตรงนี้ที่ตรงกับเรื่องในดาเนียล และโลกปัจจุบันนี้ด้วย`