---
title:  วันจันทร์ แขกที่ไม่ได้รับเชิญ
date:   03/02/2020
---

`อ่าน ดาเนียล 5:5-8 มีอะไรเกิดขึ้น เหตุใดกษัตริย์จึงมีท่าทีตกพระทัยเช่นนั้น เรื่องที่เกิดขึ้นคล้ายคลึงกับเหตุการณ์ในดาเนียล บทที่ 2 อย่างไร (ดู สดุดี 96:5 ; โคโลสี 1:15-17)`

เหมือนกษัตริย์เนบูคัดเนสซาร์เรียกหาผู้เชี่ยวชาญในครั้งก่อน (ดาเนียล 2:2, ดาเนียล 4:7) กษัตริย์เบลชัสซาร์ก็เรียกพวกโหร หมอดูคนเคลเดีย และหมอดูฤกษ์ยามเข้ามาเฝ้าเพื่อตีความหมายข้อความบนผนังพระราชวัง และเพื่อให้มั่นใจว่าพวกเขาจะตีความหมายอย่างดีที่สุด กษัตริย์จึงสัญญาว่าจะประทาน (1) เสื้อสีม่วง ที่สวมใส่โดยพระบรมวงศานุวงศ์ในสมัยโบราณ (เอสเธอร์ 8:15) (2) สร้อยคอทองคำ ซึ่งเป็นเครื่องหมายของผู้มีฐานะในสังคม (ปฐมกาล 41:42) และ (3) ตำแหน่งอุปราชตรี (กษัตริย์องค์ที่สาม) ในราชอาณาจักร รางวัลอย่างที่สามสะท้อนเหตุการณ์ทางประวัติศาสตร์ของบาบิโลนในเวลานั้น เพราะว่ากษัตริย์เบลชัสซาร์เป็นผู้ปกครองอันดับสอง รองจากกษัตริย์นาโบนิดัส (Nabonidus) ผู้ทรงเป็นพระราชบิดา ตอนนี้มีการเสนอให้ผู้ที่สามารถบอกความหมายของตัวอักษรบนผนังเป็นผู้ปกครองอันดับสาม แต่แม้รางวัลจะน่าสนใจมาก แต่ก็เหมือนคราวพระสุบินของกษัตริย์เนบูคัดเนสซาร์ ที่ในตอนแรกไม่มีใครบอกได้เลย

บาปที่อยู่เหนือความบาปทั้งหมด คือกษัตริย์พยายามหาแหล่งของสติปัญญาผิดที่ ผู้เชี่ยวชาญทั้งปวงของบาบิโลนไม่สามารถเปิดเผยความหมายของข่าวสาร ซึ่งถูกเขียนเป็นภาษาอาราเมค (Aramaic) ของเขาเอง แต่พวกเขาไม่อาจหาเหตุผลของอักษรบนฝาผนังได้ สิ่งนี้อาจเตือนใจเราถึงสิ่งที่พระผู้เป็นเจ้าตรัสผ่านอิสยาห์ว่า “เพราะฉะนั้น ดูซิเราจะทำสิ่งมหัศจรรย์กับชนชาตินี้อีก คือทั้งประหลาด และมหัศจรรย์ ปัญญาของคนมีปัญญาของเขาจะพินาศไป และความเข้าใจของคนที่เข้าใจจะถูกปิดบังไว้” (อิสยาห์ 29:14) หลังจากที่เปาโลยกข้อพระคัมภีร์ข้อนี้ขึ้นมาอ้าง ท่านกล่าวต่อว่า “คนมีปัญญาของยุคนี้อยู่ที่ไหน บัณฑิตของยุคนี้อยู่ที่ไหน นักโต้ปัญหาของยุคนี้อยู่ที่ไหน พระเจ้าทรงทำให้ปัญญาฝ่ายโลกเป็นความโง่แล้วไม่ใช่หรือ เพราะตามที่ทรงกำหนดไว้ตามพระสติปัญญาของพระเจ้า โลกไม่อาจรู้จักพระเจ้าได้โดยปัญญาของตน พระเจ้าจึงพอพระทัยจะช่วยพวกที่เชื่อให้รอดโดยคำเทศนาโง่ๆ” (1 โครินธ์ 1:20-21)

ความจริงบางอย่างมีความสำคัญมากเกินกว่าที่จะปล่อยให้มนุษย์คิดเอง นี่คือเหตุผลที่พระเจ้าทรงเปิดเผยความจริงเหล่านี้แก่เรา
        
`นึกถึงรางวัลที่กษัตริย์เบลชัสซาร์จะประทานให้คนที่ตีความหมายข้อความได้ รางวัลนี้ช่างไร้คุณค่ามากเพียงใด เพราะบาบิโลนจะล่มจมในคืนนั้นแล้ว สิ่งนี้ควรเตือนสติการกระทำของเรา ให้ใส่ใจสิ่งที่จะคงอยู่นิรันดร์อย่างไร`