---
title:  'วันอาทิตย์ พระคริสต์: ศูนย์กลางของพระธรรมดาเนียล'
date:   29/12/2019
---

`อ่าน พระธรรม ลูกา 24:25-27; ยอห์น 5:39 และ 2 โครินธ์ 1:19, 20 ที่พระคริสต์ทรงเป็นศูนย์กลางของพระคัมภีร์อย่างไร`
 
ไม่มีข้อสงสัยว่าพระเยซูทรงเป็นศูนย์กลางของพระคัมภีร์หรือไม่ ซึ่งรวมไปถึงทรงเป็นศูนย์กลางของพระธรรมดาเนียลเช่นกัน ยกตัวอย่างเช่นในบทที่ 1 แสดงให้เห็นว่า แม้ว่าจะมีลักษณะในข้อจำกัด และไม่สมบูรณ์แบบนัก ที่ประสบการณ์ของดาเนียลมีลักษณะคล้ายคลึงกับพระคริสต์ ผู้เสด็จลงมาจากสวรรค์เพื่อดำรงชีวิตบนโลกแห่งความบาป และเผชิญหน้ากับอำนาจแห่งความมืด ในลักษณะที่คล้ายกัน ท่านดาเนียลและเพื่อนๆได้รับพระราชทานสติปัญญาจากเบื้องบน และพวกเขาต้องเผชิญกับการท้าทายจากวัฒนธรรมของชาวบาบิโลน บทที่ 2 ท่านดาเนียลได้พรรณนาถึงรูปหล่อโลหะถูกสร้างจากโลหะหลายประเภท ซึ่งบอกให้ทราบถึงวาระสุดท้ายของโลก และศิลาที่กลิ้งมากระทบรูปหล่อโลหะ และรูปหล่อโลหะนั้นแตกหักออก ส่วนก้อนศิลานั้นได้ขยายออกเต็มพิภพ ซึ่งหมายถึงอาณาจักรของพระคริสต์ ซึ่งสุดท้ายจะเข้ามาแทนที่อาณาจักรทั้งหมดในโลก และอาณาจักรของพระองค์จะตั้งมั่นคงอยู่ชั่วนิรันดร์

ในบทที่ 3 เปิดเผยให้เห็นพระคริสต์ทรงดำเนินกับผู้รับใช้ที่สัตย์ซื่อทั้งสามในเตาไฟที่กำลังลุกไหม้ร้อนแรง บทที่ 4 แสดงให้เห็น พระเจ้าทรงแยกกษัตริย์เนบูคัดเนสซ่าร์ออกจากอาณาจักรของพระองค์ เพื่อให้

กษัตริย์สามารถยอมรับว่า “การปกครองนั้นเป็นของสวรรค์” (ดาเนียล 4:26) การแสดงออกถึง “การปกครองของสวรรค์” เตือนเราว่าพระคริสต์ทรงเป็น “เหมือนบุตรมนุษย์” (ดาเนียล 7:13) ผู้ได้รับอำนาจการปกครอง และอาณาจักรตามที่ได้พรรณนาใน ดาเนียล บทที่ 7  ส่วนบทที่ 5 แสดงให้เห็นมรณกรรมของกษัตริย์เบลชัสซาร์ และอาณาจักรบาบิโลนพ่ายแพ้แก่อาณาจักรเปอร์เซีย ในช่วงกลางคืนที่พระองค์ปล่อยตัวปล่อยใจไปกับความสนุกสนานในสุรายาเมา และโลกีวิสัย นี่เป็นเงามืดที่บดบังไม่ให้มองเห็นแผนของซาตาน และพระองค์ทรงถูกขจัดออก ซึ่งเป็นวาระสุดท้ายของบาบิโลนโดยพระคริสต์ และทูตสวรรค์ของพระองค์ บทที่ 6 แสดงให้เห็นเหล่าผู้อิจฉาวางแผนร้ายต่อต้านท่านดาเนียลในลักษณะคล้ายคลึงกับพยานเท็จที่กล่าวปรักปรำพระเยซูต่อหน้ามหาปุโรหิต ยิ่งกว่านั้นกษัตริย์ดาริอัสไม่ประสบความสำเร็จในความพยายามที่จะรักษาชีวิตของท่านดาเนียลไว้ เช่นเดียวกับการที่ปีลาตไม่ประสบความสำเร็จในการช่วยพระเยซูไว้ไม่ให้ถูกตรึง (มัทธิว 27:17-24) บทที่ 7 พรรณนาให้เห็นพระคริสต์ในฐานะบุตรของมนุษย์ได้รับอาณาจักรและการปกครองเหนือประชากรของพระองค์ ในบทที่ 8 แสดงให้เห็นพระบุตรในบทบาทของพระมหาปุโรหิตแห่งพระวิหารบนสวรรค์ บทที่ 9 วาดภาพให้เห็นพระคริสต์ในฐานะเป็นเครื่องบูชาถวาย ซึ่งความตายของพระองค์เป็นการยืนยันอีกครั้งหนึ่ง ในพันธสัญญาระหว่างพระเจ้าและประชากรของพระองค์ และบทที่ 10-12 นำเสนอพระคริสต์ในฐานะเป็นมีคาเอล จอมทัพของพระยาห์เวห์ ผู้ทรงต่อสู้กับอำนาจแห่งความชั่วร้าย และประสบชัยชนะ ช่วยประชากรของพระเจ้าพ้นจากอำนาจแห่งความตาย

ดังนั้นให้เราเข้าใจว่าพระคริสต์ทรงเป็นศูนย์กลางในพระธรรมดาเนียล และในทุกบทของพระธรรมเล่มนี้ มีประสบการณ์ หรือแนวคิดบางสิ่ง ที่ชี้ไปยังพระคริสต์

`ท่ามกลางการต่อสู้ดิ้นรน และการทดลองต่างๆ หรือแม้แต่ช่วงเวลาของความสุข และความรุ่งเรืองยิ่งใหญ่เราสามารถเรียนรู้ที่จะรักษาพระคริสต์ให้เป็นศูนย์กลางในชีวิตของเราได้อย่างไร เหตุใดจึงสำคัญที่เราจะทำเช่นนั้น`