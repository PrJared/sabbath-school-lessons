---
title:  วันพฤหัสบดี ความทันสมัยของพระธรรมดาเนียล
date:   02/01/2020
---

แม้พระธรรมดาเนียลจะถูกเขียนขึ้นนานกว่า 2,500 ปี แต่เนื้อหายังเข้ากันได้อย่างลึกซึ้งกับพลไพร่ของพระเจ้าในศตวรรษที่ยี่สิบเอ็ด เราจะสังเกตสามจุดที่พระธรรมดาเนียลมีประโยชน์ต่อเรา

พระเจ้ายังทรงมีอำนาจสูงสุดเหนือชีวิตของเรา (God stands sovereign over our lives) แม้ว่าปัจจุบันจะมีความเลวร้ายมากกว่าเดิม แต่พระเจ้ายังทรงมีอำนาจสูงสุด และทรงทำการผ่านความคิด และการกระทำของมนุษย์ เพื่อจัดหาสิ่งดีที่สุดสำหรับพลไพร่ของพระองค์ ประสบการณ์ของดาเนียลในบาบิโลน มีลักษณะคล้ายกับโยเซฟในอียิปต์ และเอสเธอร์ในเปอร์เซีย ทั้งสามท่านต่างเป็นเชลยในต่างแดน ดูผิวเผินเหมือนพวกเขาอ่อนกำลังและถูกพระเจ้าทอดทิ้ง แต่องค์พระผู้เป็นเจ้าทรงเสริมกำลังพวกเขาและใช้พวกเขาอย่างทรงพลัง เมื่อพวกเขาเผชิญกับการทดสอบ มีความทุกข์ยากลำบาก และได้รับการต่อต้าน เราสามารถย้อนไปดูในสิ่งที่พระเจ้าได้ทรงทำเพื่อดาเนียล โยเซฟ และเอสเธอร์ และสามารถไว้วางใจได้ว่าองค์พระผู้เป็นเจ้าของเราจะไม่ทรงทอดทิ้งเรา แม้เราจะอยู่ท่ามกลางความยากลำบากและการทดลอง

พระเจ้าทรงควบคุมสถานการณ์ในประวัติศาสตร์ (God steers the course of history) หลายครั้งเรารู้สึกลำบาก สับสน และไร้เป้าหมายในโลกที่เต็มไปด้วยความบาปและความรุนแรง แต่ข่าวสารในพระธรรมดาเนียลบอกว่า พระเจ้ายังทรงควบคุมสถานการณ์ ในแต่ละบทของพระธรรมดาเนียล ข่าวสารได้ย้ำว่า พระเจ้าทรงถือหางเสือของประวัติศาสตร์ ดังที่ นางเอลเลน จี.ไวท์ กล่าวไว้ว่า “ในบันทึกเหตุการณ์ประจำปีของประวัติศาสตร์มนุษย์เกี่ยวกับการเติบใหญ่ขึ้นของนานาชาติ ทั้งการรุ่งเรืองขึ้น และการล่มสลายลงของอาณาจักร ดูเหมือนขึ้นอยู่กับความมุ่งมั่น ตั้งใจ และความสามารถของมนุษย์ ที่ทำให้เหตุการณ์ส่วนใหญ่เกิดขึ้น แต่จากพระวจนะของพระเจ้า เมื่อฉากได้ถูกดึงออกไปด้านข้าง เราจะเห็นผู้อยู่หลังฉาก เบื้องบน และตลอดการแสดง บทบาทของมนุษย์ที่แสดงออกมา ทั้งส่วนที่เป็นความสนใจของมนุษย์ รวมถึงอำนาจ และความเร่าร้อนนานัปการ พวกเขาเป็นตัวแทนของพระเจ้าผู้ทรงพระเมตตา ที่ทำการอย่างเงียบเชียบด้วยความอดทน ให้คำปรึกษาเพื่อให้เป็นไปตามพระทัยของพระองค์ (เอลเลน จี.ไวท์, การศึกษา, หน้า 173)

พระเจ้าทรงจัดหาต้นแบบเพื่อพลไพร่ของพระองค์ในวาระสุดท้าย (God provides a role model for His end-time people) ดาเนียลและเพื่อนเป็นต้นแบบสำหรับชีวิตในสังคมที่ยกความคิดเห็นของโลกขึ้นเป็นใหญ่ ซึ่งแตกต่างจากคำสอนในพระคัมภีร์ เมื่อพวกเขาถูกกดดันให้ประนีประนอมกับความเชื่อของพวกเขา เพื่อให้พวกเขาอ่อนข้อให้ธรรมเนียมของบาบิโลน ซึ่งเท่ากับพวกเขาได้ปฏิเสธการอุทิศถวายตัวให้องค์พระผู้เป็นเจ้า แต่พวกเขายืนหยัดตามพระวจนะของพระเจ้า ประสบการณ์ความสัตย์ซื่อ และการยึดมั่นเอาพระเจ้าเป็นที่ตั้งได้กลายเป็นตัวอย่างหนุนใจให้แก่เรา เมื่อเราได้รับการต่อต้านและถูกข่มเหงเพราะยืนหยัดกับพระกิตติคุณ ดาเนียลได้แสดงให้เห็นว่า เป็นไปได้ที่จะทำประโยชน์ให้แก่รัฐหรือสังคมและในเวลาเดียวกันยังถวายเกียรติแด่พระผู้เป็นเจ้า

`อ่าน ดาเนียล 9:23; 10:11, 12 และ มัทธิว 10:29-31 ข้อพระคัมภีร์เหล่านี้กล่าวว่าพระเจ้าทรงสนพระทัยการต่อสู้ดิ้นรนของแต่ละบุคคลอย่างไร`