---
title:  วันพุธ ตารางเวลาของพระเจ้า
date:   01/01/2020
---

แนวคิดสำคัญหนึ่งอย่างที่ต้องจำไว้เมื่อมีการศึกษาพระธรรมดาเนียล คือใช้ข้อมูลทางประวัติศาสตร์ตีความหมายคำพยากรณ์ที่เป็นสัญลักษณ์ นี่เป็นการใช้ประวัติศาสตร์เป็นหลักฐานยืนยันเหตุการณ์ที่เกิดขึ้น ซึ่งสามารถทำให้เราเข้าใจได้ดีขึ้นเมื่อเปรียบเทียบกับกลุ่มที่คิดว่าเกิดขึ้นแล้วในอดีต (preterism) กลุ่มที่คิดว่าจะเกิดขึ้นในอนาคต (futurism) และกลุ่มที่คิดว่าเป็นแค่ความคิด ไม่ใช่ความจริง (idealism)

กลุ่มที่เชื่อว่าเกิดขึ้นแล้วในอดีต (Preterism) จะเชื่อว่าคำพยากรณ์ในพระธรรมดาเนียลเป็นสิ่งที่เกิดขึ้นแล้วในอดีต ส่วนกลุ่มที่เชื่อว่าจะเกิดขึ้นในอนาคต (Futurism) เชื่อว่าคำพยากรณ์เหล่านี้เป็นสิ่งที่จะเกิดขึ้นในอนาคต ในขณะที่กลุ่มที่เชื่อว่าเป็นแค่ความคิด ไม่ใช่ความจริง (Idealism) จะเชื่อว่าคำพยากรณ์เกี่ยวกับวาระสุดท้ายเหล่านี้จะเป็นแค่สัญลักษณ์ด้านจิตวิญญาณเท่านั้น ไม่ใช่เหตุการณ์ที่จะเกิดขึ้นจริงในประวัติศาสตร์

กลุ่มที่อิงกับประวัติศาสตร์ (Historicism) เชื่อว่าคำพยากรณ์เกี่ยวกับวาระสุดท้ายในพระธรรมดาเนียลจะเป็นเหตุการณ์ที่เกิดขึ้นต่อเนื่องตลอดไปในประวัติศาสตร์ เริ่มจากจุดเริ่มต้นของคำพยากรณ์ไปจนถึงวาระสุดท้าย เมื่อเราศึกษาพระธรรมดาเนียล เราจะเห็นว่านิมิตสำคัญแต่ละเรื่องในพระธรรมดาเนียล (บทที่ 2, 7, 8, 11) กล่าวถึงโครงร่างของเหตุการณ์ในประวัติศาสตร์ซ้ำกันด้วยมุมมองที่แตกต่างกัน และจากรายละเอียดที่ค้นพบใหม่ ผู้นำแอ๊ดเวนตีสรุ่นบุกเบิก รวมถึง เอลเลน จี.ไวท์ ล้วนเข้าใจคำพยากรณ์ของพระธรรมดาเนียล และ พระธรรมวิวรณ์จากมุมมองที่อิงกับประวัติศาสตร์

`อ่าน พระธรรมกันดารวิถี 14:34  และ เอเสเคียล 4:5, 6 ในภาษาของคำพยากรณ์ คำว่า “วัน” โดยทั่วไปเป็นเครื่องหมายแทน “อะไร”` 

เมื่อกำลังศึกษาพระธรรมดาเนียล ให้จำไว้ว่า เวลาของคำพยากรณ์ใช้หลักการ “วัน”ในคำพยากรณ์เท่ากับ “ปี” ในโลกมนุษย์ นั่นคือวันในคำพยากรณ์ตามปกติเท่ากับหนึ่งปีในเวลาจริงของประวัติศาสตร์ ดังนั้น ยกตัวอย่างเช่น คำพยากรณ์ 2,300 เวลาเย็น และเวลาเช้าควรจะเข้าใจว่าอ้างถึงช่วงเวลา 2,300 ปี (ดาเนียล 8:14) เช่นเดียวกัน คำพยากรณ์ 70 สัปดาห์ ควรจะเข้าใจหมายถึง 490 ปี (ดาเนียล 9:24-27)

การนับเวลาเช่นนี้ ถูกต้องด้วยเหตุผลดังนี้ (1)เมื่อคำพยากรณ์เป็นสัญลักษณ์ เวลาของคำพยากรณ์ก็เป็นสัญลักษณ์ (2) เมื่อนิมิตนั้นกล่าวถึงช่วงระยะเวลาที่ยาวนาน หรือวาระสุดท้าย (การสิ้นโลก) คำพยากรณ์ก็ควรจะถูกตีความหมายเกี่ยวกับวาระสุดท้ายด้วย (3) หลักการ “วัน” เท่ากับ “ปี” ได้รับการรับรองโดยพระธรรมดาเนียล ตัวอย่างเช่น 70 สัปดาห์แห่งคำพยากรณ์ ซึ่งเริ่มนับจากสมัยการครองราชย์ของกษัตริย์อารทาเซอร์ซีสจนถึงสมัยที่พระเยซูลงมาบังเกิดเป็นมนุษย์ในฐานะพระเมสสิยาห์ จะเห็นว่าการตีความหมายในเรื่องนี้ชัดเจนและถูกต้อง เพราะเป็นการตีความหมายเวลาโดยใช้ “วัน” ในคำพยากรณ์ แทน “ปี” ที่เป็นเวลาจริง ตามที่พระเจ้าทรงประทานให้ให้พระธรรมดาเนียลเท่านั้น

`เวลาของคำพยากรณ์เหล่านี้บางเรื่องใช้เวลาหลายร้อยปี ไปจนถึงหลายพันปี สิ่งนี้ควรสอนเราให้มีความอดทนอย่างไร`