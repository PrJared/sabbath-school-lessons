---
title:  วันอังคาร การอธิษฐานของดาเนียล
date:   11/02/2020
---

> <p></p>
> “ส่วนท่านเมื่ออธิษฐานจงเข้าในห้องชั้นใน และเมื่อปิดประตูแล้ว จงอธิษฐานต่อพระบิดาของท่านผู้สถิตในที่ลี้ลับ และพระบิดาของท่านผู้ทอดพระเนตรเห็นในที่ลี้ลับจะประทานบำเหน็จแก่ท่าน” (มัทธิว 6:6)

`อ่าน ดาเนียล 6:10 เพราะเหตุใดดาเนียลจึงไม่อธิษฐานอย่างเงียบๆ ในที่ลับ ไม่ให้คนอื่นเห็น`

ดาเนียลเป็นรัฐบุรุษที่มีประสบการณ์ แต่ที่สำคัญท่านเป็นผู้รับใช้พระเจ้า ท่านเป็นเป็นสมาชิกเพียงคนเดียวในรัฐบาลที่รู้เบื้องหลังของการออกกฎหมายฉบับนี้ สำหรับกษัตริย์ดาริอัส กฎหมายนี้จะทำให้อาณาจักรเป็นปึกแผ่น แต่สำหรับผู้คิดแผนการร้าย นี่เป็นวิธีกำจัดดาเนียลออกไป

สาเหตุและเจตนาเบื้องหลังของแผนการร้ายเป็นสงครามจักรวาลเกี่ยวกับความขัดแย้งระหว่างพระเจ้าและอำนาจแห่งความชั่ว ในเวลานั้น (ปี ก.ค.ศ. 539) ดาเนียลได้รับนิมิตเรื่องนี้แล้ว ตามบันทึกในดาเนียล บทที่ 7 (ปี ก.ค.ศ. 553) และบทที่ 8 (ปี ก.ค.ศ. 551) ดังนั้นดาเนียลเข้าใจถึงพระราชกฤษฎีกาของกษัตริย์ว่า ไม่ใช่เป็นเพียงเรื่องการเมืองของมนุษย์ แต่เป็นสงครามจักรวาล นิมิตที่บุตรของมนุษย์ส่งมอบอาณาจักรให้บรรดาผู้บริสุทธิ์ขององค์ผู้สูงสุด และการปลอบโยนของทูตสวรรค์ผู้ตีความหมายนิมิตให้ดาเนียล (ดาเนียล บทที่ 7) ช่วยให้ดาเนียลกล้าหาญในการเผชิญวิกฤติ และดาเนียลได้สะท้อนประสบการณ์ของเพื่อนทั้งสามที่มีความกล้าหาญในการท้าทายพระราชกฤษฎีกาของกษัตริย์เนบูคัดเนสซาร์ (ดาเนียล บทที่ 3)

ดาเนียลไม่เปลี่ยนนิสัยการเฝ้าเดี่ยวอธิษฐาน แต่ทำตามที่เคยทำมา ด้วยการเปิดหน้าต่างห้องที่หันหน้าไปทางกรุงเยรูซาเล็มและอธิษฐานวันละสามครั้ง แม้จะมีกฎหมายห้ามไม่ให้ใครทูลขอสิ่งใดจากมนุษย์หรือพระอื่นนอกจากกษัตริย์องค์เดียว ดาเนียลไม่หลบซ่อนหรือปลอมตัวในช่วงที่มีวิกฤติ 30 วัน ท่านเป็นเสียงข้างน้อยเพียงหนึ่งเดียวท่ามกลางคนจำนวนมากที่เป็นอภิรัฐมนตรีและเจ้าหน้าที่ระดับสูงคนอื่นๆ บนเส้นทางแห่งความขัดแย้งกับกฎหมายผ่านชีวิตแห่งการอธิษฐานอย่างเปิดเผย ดาเนียลได้แสดงให้เห็นว่าความจงรักภักดีต่อพระเจ้ามาก่อนความจงรักภักดีต่อกษัตริย์และกฎหมายที่เปลี่ยนไม่ได้

`อ่าน กิจการฯ 5:27-32 แม้จะมีการเตือนชัดเจน แต่เพราะเหตุใดเราจึงต้องทำสิ่งที่ผิดกฎหมายของมนุษย์ และเราจะมั่นใจได้อย่างไรว่าสิ่งที่เราทำตรงตามพระทัยของพระเจ้าจริง`