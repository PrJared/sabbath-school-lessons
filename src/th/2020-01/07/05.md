---
title:  วันพุธ ในถ้ำสิงโต
date:   12/02/2020
---

`อ่าน ดาเนียล 6:11-23 กษัตริย์ตรัสอะไร ที่แสดงให้เห็นว่าการเป็นพยานที่สัตย์ซื่อต่อพระเจ้าของดาเนียลนั้นมีพลัง`

เมื่อผู้คิดแผนร้ายเห็นดาเนียลกำลังทำสิ่งที่กฎหมายห้ามไว้ พวกเขาจึงไปรายงานต่อกษัตริย์ว่า “ดาเนียลผู้เป็นคนหนึ่งในพวกที่ถูกกวาดต้อนเป็นเชลยจากยูดาห์” (ดาเนียล 6:13) ในสายตาของพวกเขา หัวหน้าผู้บริหารสูงสุดของอาณาจักรที่กษัตริย์ทรงโปรดปราน ไม่มีอะไรพิเศษมากกว่าทาสคนหนึ่งเท่านั้น พวกเขาปรักปรำดาเนียลเพิ่มเติมว่า “ไม่ได้เชื่อฟังฝ่าพระบาท ข้าแต่พระราชา และไม่เชื่อฟังคำประกาศในหนังสือสำคัญซึ่งฝ่าพระบาททรงลงพระนามไว้”(ดาเนียล 6:13) ถึงตอนนี้กษัตริย์ตระหนักว่าได้ตกสู่หลุมพราง ด้วยการลงนามในกฎหมายแล้ว ข้อพระคัมภีร์กล่าวว่า “เมื่อกษัตริย์ได้สดับถ้อยคำเหล่านี้แล้ว ก็ทรงโทมนัสยิ่งนัก และตั้งพระทัยหาทางช่วยกู้ดาเนียล ทรงพยายามหาทางช่วยจนถึงเวลาดวงอาทิตย์ตก” (ดาเนียล 6:14) แต่ไม่มีวิธีใดที่จะช่วยผู้เผยพระวจนะได้ เพราะมีกำหนดไว้ว่า กฎหมายของคนมีเดียแลเปอร์เซียเปลี่ยนไม่ได้ แม้จะลังเลใจที่จะออกคำสั่งให้โยนดาเนียลลงในถ้ำสิงโต แต่ในการออกคำสั่งนั้นกษัตริย์ดาริอัสได้แสดงความหวังที่คล้ายกับคำอธิษฐานว่า “ขอพระเจ้าของท่าน ผู้ที่ท่านปรนนิบัติอยู่ตลอดมานั้น ทรงช่วยกู้ท่านเถิด” (ดาเนียล 6:16)

พระคัมภีร์ไม่ได้กล่าวว่าดาเนียลทำอะไรท่ามกลางสิงโต แต่คาดคะเนได้ว่าท่านอธิษฐานต่อเนื่อง พระเจ้าทรงให้เกียรติความเชื่อของท่านด้วยการส่งทูตสวรรค์มาปกป้องท่านไว้ ถึงตอนเช้าท่านยังปลอดภัยดี และพร้อมจะออกไปทำหน้าที่ในรัฐบาล ด้วยการให้คำแนะนำปรึกษาเรื่องต่างๆ เอลเลน จี.ไว้ท์ กล่าวว่า “พระเจ้าไม่ทรงปกป้องดาเนียลจากศัตรูของเขาไม่ให้ถูกโยนลงในถ้ำสิงโต พระองค์ทรงอนุญาตให้เหล่าทูตสวรรค์ชั่วและคนชั่วบรรลุจุดประสงค์ของพวกเขา เพื่อจะได้เห็นการช่วยกู้ของพระองค์ได้เด่นชัด และเห็นความพ่ายแพ้ของศัตรูแห่งความจริงและความชอบธรรมอย่างสมบูรณ์” (เอลเลน จี. ไว้ท์,  ผู้เผยพระพระวจนะและกษัตริย์, หน้า 543, 544)

`แม้เรื่องนี้จะจบด้วยความสุข (อย่างน้อยสำหรับดาเนียล) แต่เราจะเข้าใจเรื่องอื่น (มาระโก 6:14-29) ที่ไม่ได้จบแบบนี้ได้อย่างไร`