---
title:  วันจันทร์ อุบายต่อต้านดาเนียล
date:   10/02/2020
---

`อ่าน ดาเนียล 6:6-9 อะไรคือความคิดเบื้องหลังในการออกกฎหมายครั้งนี้ และความคิดนั้นแสดงถึงความทะนงตัวของกษัตริย์อย่างไร` 

กษัตริย์ดาริอัสขาดเหตุผลในการตรากฎหมาย เพราะหลังจากนั้นไม่นานพระองค์ประสงค์จะยกเลิกกฎหมาย แต่ตามกฎหมายของคนมีเดียและคนเปอร์เซียเปลี่ยนแปลงไม่ได้ พระองค์ตกสู่กับดักที่เจ้าหน้าที่ระดับสูงวางไว้ พระองค์มีความฉลาดในการสถาปนาอาณาจักรก่อนหน้านี้ โดยตั้งรัฐบาลให้มีอภิรัฐมนตรี และอุปราชจำนวน 120 คน เพื่อบริหารงานให้ดี แต่การตัดสินพระทัยเช่นนี้ก็เสี่ยงต่อการทุจริตในระยะยาว เพราะรัฐมนตรี หรืออุปราชอาจมีอิทธิพลรวมหัวกันกบฏและทำให้อาณาจักรแตกแยกได้ กฎหมายที่พวกเขาตรามีเลศนัย การประทับตราของกษัตริย์ว่า ในสามสิบวันนี้ถ้ามีใครทูลขอต่อพระหรือมนุษย์นอกเหนือจากพระราชา ให้โยนคนนั้นลงในถ้ำสิงโต (ดาเนียล 6:7) กษัตริย์อาจคิดว่าเป็นกลยุทธ์ที่ดี เพื่อให้ประชาชนจงรักภักดี ไม่ให้มีการปลุกระดมมวลชนต่อต้าน แต่การที่พวกเขาอ้างว่า กฎหมายดังกล่าวได้รับการสนับสนุนจาก อภิรัฐมนตรี ทั้งองคมนตรี อุปราช และผู้ว่าราชการ “ทุกท่าน” นั้นไม่จริง เพราะดาเนียลไม่ถูกนับเข้าไปด้วย นอกจากนี้ กษัตริย์จะกลายเป็นพระหรืเทพให้ประชาชนทูลขอหรือบนบาน

ตามบันทึกในประวัติศาสตร์ของเปอร์เซีย ไม่ปรากฏหลักฐานว่า มีกษัตริย์องค์ใดอ้างว่าเป็นเทพที่จุติมาเกิด แม้ว่ากฎหมายฉบับนี้จะพยายามทำให้กษัตริย์เป็นตัวแทนของเทพ เป็นเวลา 30 วัน ให้คนอธิษฐานหรือบนบาน สิ่งที่น่าเสียดายคือกษัตริย์ไม่ได้ตรวจสอบเจตนาเบื้องหลังในการตรากฎหมายดังกล่าว จะว่าไปกษัตริย์ทรงล้มเหลวที่จะสังเกต ว่ากฎหมายนี้ เป็นการสุมหัวคิดอุบายเพื่อทำร้ายดาเนียลเท่านั้น

สิ่งที่น่าสนใจสองอย่างคือ ประการแรก การลงโทษคนโดยโยนลงถ้ำสิงโต เป็นการลงโทษที่ไม่เคยมีบันทึกที่ใดมากก่อน อาจเป็นข้อเสนอเฉพาะศัตรูของดาเนียลเท่านั้น กษัตริย์หลายองค์ในตะวันออกใกล้ อาจสั่งให้จับสิงโตมาใส่กรงเลี้ยงไว้  เพื่อนำไปปล่อยเมื่อต้องการล่าเท่านั้น ไม่มีการเลี้ยงสิงโตเพื่อลงโทษคนที่ทำผิดกฎหมายเพราะขาดแคลนสิงโต ประการที่สอง กฎหมายเปลี่ยนแปลงไม่ได้ นี่เป็นกฎของคนมีเดียและเปอร์เซีย เรื่องนี้มีบันทึกในเอสเธอร์ 1:19 และ เอสเธอร์ 8:8 ด้วย ไดโอโดรัส ซิคุลัส นักประวัติศาสตร์กรีกโบราณก็เขียนไว้ว่า กษัตริยดาริอัสที่ 3 ได้เปลี่ยนพระทัยของพระองค์ แต่ก็ไม่อาจเปลี่ยนกฎหมายที่ตราออกมาแล้ว เพื่อช่วยคนที่บริสุทธิ์เลย (กษัตริย์คนละองค์กับดาริอัสในเหตุการณ์ของดาเนียล)