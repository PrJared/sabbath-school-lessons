---
title:  วันพฤหัสบดี การแก้แค้น
date:   13/02/2020
---

`อ่าน ดาเนียล 6:24-28 กษัตริย์ทรงเป็นพยานถึงพระเจ้าอย่างไร`
 
จุดที่สำคัญที่สุดคือกษัตริย์ดาริอัสทรงสรรเสริญพระเจ้าและตระหนักว่าพระเจ้าทรงมีอำนาจปกครองสูงสุด นี่คือจุดสุดยอดของเรื่องเหมือนบทอื่นๆ ที่ผ่านมา (ดาเนียล 2:20-23; ดาเนียล 3:28-29;ดาเนียล 4 :1-3, 34-37) เหมือนกษัตริย์เนบูคัดเนสซ่าร์ กษัตริย์ดาริอัสทรงตอบสนองต่อการได้รับความรอดของดาเนียลด้วยการสรรเสริญพระเจ้า แต่พระองค์ทรงทำมากกว่า คือกลับถ้อยคำของกฎหมายฉบับก่อน “ให้คนทั้งหลายในพระราชอาณาจักรทั้งหมดของเรากลัว และยำเกรงพระเจ้าของท่านดาเนียล”(ดาเนียล 6:26)

ดาเนียลได้รับการช่วยให้รอดด้วยการอัศจรรย์ ความสัตย์ซื่อของท่านได้รับรางวัล ความชั่วร้ายได้รับการลงโทษ พระเจ้าได้รับเกียรติ และฤทธิ์อำนาจได้รับการพิสูจน์ แต่สิ่งที่เราเห็นนี้เป็นตัวอย่างเล็กน้อยของสิ่งจะเกิดขึ้นในจักรวาล คือประชากรของพระเจ้าจะได้รับความรอด  ความชั่วร้ายจะได้รับการลงโทษ และพระเจ้าจะได้รับการพิสูจน์ว่าชอบธรรม

`อ่าน ดาเนียล 6:24 ปัญหาที่รบกวนใจในพระคัมภีร์ข้อนี้คืออะไร เพราะเหตุใด`
      
ปัญหาที่รบกวนจิตใจคือ เพราะเหตุใดภรรยาและบุตรจึงถูกลงโทษด้วย เท่าที่เราทราบกันกฎหมายในปัจจุบันบิดาทำผิด ภรรยาและบุตรที่ไม่เกี่ยวข้องถือว่าบริสุทธิ์ เราจะอธิบายเรื่องนี้อย่างไร

ประการแรก เราต้องรู้ว่า การกระทำนั้นถูกตัดสินตามกฎหมายของเปอร์เซีย ซึ่งรวมบุคคลในครอบครัวเข้าไปด้วย เมื่อหัวหน้าครอบครัวทำผิดคดีอาญา ตามหลักการสมัยโบราณ ทั้งครอบครัวต้องรับความผิดด้วยกัน แม้จะไม่ถูกต้องแต่เป็นกฎหมายของเปอร์เซีย

ประการที่สอง เราต้องรู้ว่า พระคัมภีร์บรรยายถึงเหตุการณ์ ไม่ได้รับรองว่าการกระทำของกษัตริย์ถูกต้อง “อย่าให้บิดารับโทษถึงตายแทนบุตรของตน หรือให้บุตรรับโทษถึงตายแทนบิดาของตน ให้ทุกคนรับโทษถึงตายด้วยบาปของตนเอง” (เฉลยธรรมบัญญัติ 24:16)  

`จากความไม่ยุติธรรมในเรื่องนี้และที่อื่นๆ คุณได้รับการปลอบใจจากพระคัมภีร์ 1 โครินธ์ 4:5 อย่างไร และเพราะเหตุใดสิ่งนี้จึงสำคัญ`