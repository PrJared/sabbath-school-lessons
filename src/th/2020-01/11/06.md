---
title:  วันพฤหัสบดี องค์ผู้มีชัย
date:   12/03/2020
---

สิ่งที่เด่นชัดในพระธรรมดาเนียลคือ “บุตรมนุษย์” (ดาเนียล 7:13) หรือ “เจ้านายแห่งบริวาร” (ดาเนียล 8:11) ในที่สุดเราก็รู้ว่าเป็นมีคาเอล (ดาเนียล 10:12) ซึ่งหมายความถึง “ผู้เป็นเหมือนพระเจ้า” (who is like God) พระองค์เสด็จมาช่วยกาเบรียลในการต่อสู้กับกษัตริย์เปอร์เซีย (ดาเนียล 10:13) ทูตสวรรค์กล่าวว่าท่านคือ “มีคาเอลเจ้าผู้ครอบครองของท่าน” (ดาเนียล 10:21) เป็นเจ้านายแห่งประชากรของพระเจ้า มีคาเอลคือผู้ที่ลุกขึ้นเพื่อคุ้มกันคนของพระเจ้า (ดาเนียล 12:1) จากยูดา ข้อ 9 เรารู้ว่า มีคาเอลเป็นหัวหน้าทูตสวรรค์ที่สู้กับซาตานและปลุกโมเสสให้ฟื้นจากความตาย วิวรณ์ 12:7 มีคาเอลเป็นผู้นำกองทัพแห่งสวรรค์ ที่ได้ชัยชนะเหนือซาตานและบริวาร ดังนั้นมีคาเอลจึงเป็นใครไปไม่ได้นอกจากพระเยซูคริสต์ ดังที่อาณาจักรเปอร์เซียมีผู้บัญชาการทหารสูงสุด ในสงครามฝ่ายวิญญาณก็มีผู้อยู่เบื้องหลังมนุษย์ ดังนั้นประชากรของพระเจ้าจึงมีมีคาเอลเป็นผู้บัญชาการสูงสุดที่ต่อสู้และได้ชัยชนะในสงครามจักรวาล

`อ่าน โคโลสี 2:15 พระเยซูทรงมีชัยเหนือความขัดแย้งในจักรวาลอย่างไร`

เมื่อเราเผชิญกับความชั่วร้าย เราสามารถวางใจพระเยซูผู้ทรงมีชัยของเรา พระองค์ได้ชัยชนะเหนือซาตาน ตอนเริ่มพันธกิจของพระองค์ในโลก พระองค์ทรงมีชัยเหนือซาตานในถิ่นทุรกันดาร พระองค์ทรงต่อสู้กับเหล่าผีร้ายและทรงปลดปล่อยคนจากอำนาจแห่งความมืด พระเยซูทรงมีชัยเหนือผีร้ายที่อยู่เบื้องหลังอัครทูตเปโตรที่พยายามขัดขวางไม่ให้พระองค์สู่คาล์วารี ข้อความสุดท้ายที่ตรัสกับเหล่าสาวกเป็นเรื่องการเผชิญกับความตายเพื่อชัยชนะสูงสุดเหนือซาตาน “เดี๋ยวนี้การพิพากษามาถึงโลกนี้แล้ว เดี๋ยวนี้ผู้ครองโลกจะถูกกำจัดออกไป เมื่อเราถูกยกขึ้นจากแผ่นดินโลกแล้ว เราจะชักนำทุกคนให้มาหาเรา” (ยอห์น 12:31, 32)

บางครั้งเรามองไปรอบตัวก็เห็นแต่สิ่งเลวร้าย  มีความรุนแรง การผิดศีลธรรม การทุจริต และโรคร้ายต่างๆ มากขึ้นทุกที่ ศัตรูของเราไม่ใช่บุคคลที่มีเนื้อและเลือด และโจมตีเราอย่างโหดร้ายจากรอบด้าน แต่ไม่ว่าการต่อสู้ของเราจะหนักเพียงใด พระเยซูทรงสู้แทนเรา ทรงเป็นองค์เจ้านายและมหาปุโรหิตของเราในพระมหาวิหารบนสวรรค์

`อ่าน โรม 8:37-39 เราจะทำให้พระสัญญาของการเป็นผู้ชนะเกิดขึ้นจริงในชีวิตของเราได้อย่างไร`