---
title:  วันอาทิตย์ การอดอาหารและอธิษฐานอีกครั้ง
date:   08/03/2020
---

`อ่าน ดาเนียล 10:1-3 เราเห็นดาเนียลกำลังทำอะไรซ้ำอีกครั้งในที่นี้` 

ดาเนียลไม่ได้บอกสาเหตุของการไว้ทุกข์ แต่การอธิษฐานทูลขอเพื่อผู้อื่นอย่างร้อนรนเช่นนั้น น่าจะเกิดจากสถานการณ์บางอย่างของชาวยิวที่เดินทางกลับจากบาบิโลนไปที่ปาเลสไตน์

`อ่าน เอสรา 4:1-5  ชาวยิวเผชิญอะไรในการเดินทางกลับ`

เราทราบจากเอสรา 4:1-5 ที่บันทึกว่าชาวยิวเผชิญกับการต่อต้านอย่างร้ายแรงเมื่อพวกเขาพยายามสร้างพระวิหารขึ้นใหม่ ชาวสะมาเรียรายงานเท็จให้ทางเปอร์เซีย โดยยุยงให้กษัตริย์สั่งหยุดงานก่อสร้าง เมื่อเผชิญกับสถานการณ์เช่นนี้ ดาเนียลจึงทูลขอพระเจ้าเป็นเวลาสามสัปดาห์ ให้ทรงดลใจกษัตริย์ไซรัสเพื่ออนุญาตให้ชาวยิวดำเนินการก่อสร้างต่อ

เวลานี้ดาเนียลน่าจะมีอายุเกือบเก้าสิบปีแล้ว ท่านไม่ได้ห่วงใยตัวเอง แต่สนใจพี่น้องร่วมชาติและปัญหาที่พวกเขากำลังเผชิญ ท่านอธิษฐานอย่างร้อนรนเป็นเวลาสามสัปดาห์ก่อนที่จะได้รับคำตอบจากพระเจ้า ช่วงเวลาดังกล่าว ผู้เผยพระวจนะจะรับประทานเพียงเพื่อประทังชีวิต งดเว้นการเลือกอาหาร ไม่ใช้แม้แต่น้ำมันทาตัว ท่านไม่สนตัวเองหรือความสะดวกสบายใดๆ ใจของท่านเป็นห่วงสวัสดิภาพของชาวยิวในกรุงเยรูซาเล็มที่อยู่ไกลออกไปหลายพันไมล์

เมื่อดูการอธิษฐานในชีวิตของดาเนียล เราได้เรียนรู้บทเรียนสำคัญบางประการคือ ประการแรก เราควรอธิษฐานต่อเนื่อง แม้จะไม่ได้รับคำตอบทันทีก็ตาม ประการที่สอง เราควรอุทิศเวลาในการอธิษฐานเผื่อผู้อื่น การอธิษฐานเผื่อผู้อื่นมีความสำคัญ อย่าลืมว่า “พระยาห์เวห์ทรงให้โยบกลับสู่สภาพดี เมื่อท่านอธิษฐานเผื่อสหายของท่าน”(โยบ 42:10) ประการที่สาม การอธิษฐานจะทำให้พระเจ้าทรงทำบางอย่างที่จริงและสัมผัสได้ ดังนั้นขอให้เราอธิษฐานอยู่เสมอ ไม่ว่าจะเป็นการอธิษฐานแบบใด ในการเผชิญกับปัญหาทุกอย่างที่ยากจะทนได้นั้น ขอให้เรามอบภาระที่หนักไว้กับพระเจ้าด้วยการอธิษฐาน (เอเฟซัส 6:18)

อ่าน ดาเนียล 10:12 สิ่งนี้สอนให้เรารู้ว่าการอธิษฐานเป็นประสบการณ์ที่ทำให้พระเจ้าทรงทำบางอย่างให้เกิดขึ้นจริง ไม่ใช่เพียงแค่ประสบการณ์ที่ทำให้รู้สึกดีเกี่ยวกับพระเจ้าเท่านั้น