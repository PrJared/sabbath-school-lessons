---
title:  วันอังคาร คุณค่าของการทูลขอเพื่อผู้อื่น
date:   03/03/2020
---

`อ่าน ดาเนียล 9:5-13 มีความสำคัญอะไรจากข้อเท็จจริงที่ดาเนียลกล่าวว่า “ข้าพระองค์ทั้งหลาย” ได้ทำผิด ซึ่งรวมถึงดาเนียลเองด้วยที่ได้ทำบาปที่นำความหายนะมาสู่ประเทศของเขา`

คำอธิษฐานของดาเนียลเป็นหนึ่งในคำอธิษฐานเพื่อคนอื่นที่อยู่ในพระคัมภีร์ คำอธิษฐานเช่นนี้เข้าถึงพระทัยของพระเจ้า ช่วยให้ผ่านพ้นการพิพากษาและรอดพ้นจากภัยของศัตรู เมื่อพระเจ้าจะทรงทำลายชนชาติอิสราเอล คำอธิษฐานของโมเสสช่วยให้พระเจ้าทรงยับยั้งพระหัตถ์ของพระองค์ไว้ (อพยพ 32:7-14; กันดารวิถี 14:10-25) แม้แต่ตอนที่เกิดความแห้งแล้งติดต่อกันในแผ่นดิน พระเจ้าทรงตอบคำอธิษฐานของเอลียาห์ โดยประทานฝนลงมาให้แผ่นดินชุ่มชื้น (1 พงศ์กษัตริย์ บทที่ 18)

เมื่อเราอธิษฐานเพื่อสมาชิกในครอบครัว เพื่อนฝูง คนอื่น หรือสถานการณ์อื่น พระเจ้าจะทรงฟังคำอธิษฐานของเราและเข้าช่วยเหลือ บางครั้งอาจต้องใช้เวลานานก่อนที่จะได้รับคำตอบ แต่เราสามารถวางใจได้ว่าพระเจ้าจะไม่ทรงลืมความต้องการของบุตรชายหญิงของพระองค์ (ยากอบ 5:16)

ในกรณีนี้ ดาเนียลแสดงบทบาทเป็นผู้อธิษฐานเพื่อคนอื่น หรือเป็นคนกลางระหว่างพระเจ้าและประชาชน จากการศึกษาพระคัมภีร์ของท่าน ดาเนียลตระหนักว่าประชาชนได้ทำบาปด้วยการละเมิดพระบัญญัติของพระองค์ และปฏิเสธที่จะฟังคำเตือนของพระองค์ เมื่อดาเนียลเห็นอันตรายด้านจิตวิญญาณของพวกเขา ท่านอธิษฐานเพื่อขอการเยียวยาและการอภัย แต่ผู้เผยพระวจนะก็เป็นพวกเดียวกับประชาชน ในบางลักษณะ ดาเนียลแสดงบทบาทเหมือนพระคริสต์ที่เป็นคนกลางระหว่างเรากับพระเจ้า (จอห์น บทที่ 17) อย่างไรก็ตาม มีความแตกต่างอย่างชัดเจน  เพราะพระคริสต์ “ปราศจากบาป” (ฮีบรู 4:15) จึงไม่จำเป็นต้องสารภาพบาปส่วนตัว หรือนำเครื่องถวายบูชามาไถ่บาปของตน (ฮีบรู 7:26, 27) แต่พระคริสต์ทรงแสดงพระองค์ในลักษณะพิเศษร่วมกับคนบาปดังที่พระคัมภีร์กล่าวว่า “พระเจ้าทรงทำพระองค์ผู้ทรงไม่มีบาปให้บาป เพราะเห็นแก่เรา เพื่อเราจะได้เป็นคนชอบธรรมของพระเจ้าทางพระองค์” (2 โครินธ์ 5:21)

`“ถ้าคุณรวมทุกสิ่งที่ดี บริสุทธิ์ สูงส่ง และน่ารักในตัวมนุษย์ เสนอต่อทูตสวรรค์ของพระเจ้า ให้เป็นส่วนหนึ่งของความรอดหรือความดีของมนุษย์ การนำเสนอนี้จะถูกปฏิเสธเสมือนหนึ่งเป็นการทรยศ” เอลเลน จี.ไว้ท์, Faith and Works, หน้า 24 ข้อความนี้สอนเราว่า จำเป็นต้องมีคนกลางระหว่างเรากับพระเจ้าอย่างไร`