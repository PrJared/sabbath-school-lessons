---
title:  วันพฤหัสบดี ปฏิทินคำพยากรณ์
date:   05/03/2020
---

เมื่อครบ 2,300 เวลาเย็นและเวลาเช้า เป็นคำพยากรณ์ที่ดาเนียลไม่เข้าใจ (ดาเนียล 8:27) สิบปีต่อมาทูตสวรรค์กาเบรียลได้มาอธิบายให้ดาเนียลเข้าใจนิมิตนี้ (ดาเนียล 9:23) ข้อมูลที่ได้รับภายหลังนี้ได้เพิ่มเติมสิ่งที่หายไป และได้ชี้ให้เห็นว่างานของพระเมสสิยาห์จะสำเร็จเมื่อครบ 70 สัปดาห์ ตามหลักการตีความวันแทนปี 70 สัปดาห์จะเท่ากับ 490 ปี และสิ่งนี้จะเริ่มต้นเมื่อการมีคำสั่งให้กลับไปสร้างกรุงเยรูซาเล็มใหม่ (ดาเนียล 9:25) คำสั่งเกิดขึ้นสมัยกษัตริย์อารทาเซอร์ซีส ปี ก.ค.ศ. 457 ให้ชาวยิวพลัดถิ่นภายใต้การนำของเอสรากลับไปสร้างกรุงเยรูซาเล็มขึ้นใหม่ (เอสรา บทที่ 7) ตามข้อพระคัมภีร์เวลา 70 สัปดาห์ได้ถูก “ตัด” หรือ “แยกออก” สิ่งนี้บ่งชี้ว่าเวลา 490 ปี ถูกตัดออกจากช่วงเวลาที่ยาวกว่า คือ 2,300 ปี ตามนิมิตในดาเนียล บทที่ 8 ตามความจริงนี้ 2,300 ปี และ 490 ปี จะต้องเริ่มเวลาเดียวกันคือปี ก.ค.ศ. 457

คำพยากรณ์ 70 สัปดาห์ แบ่งเป็นสามช่วงคือ 7 สัปดาห์ 62 สัปดาห์ และสัปดาห์ที่ 70

7 สัปดาห์ (49 ปี) เป็นเวลาที่กรุงเยรูซาเล็มจะถูกสร้างขึ้นใหม่ หลังจากนั้นจะมีเวลาอีก 62 สัปดาห์(434 ปี) ที่นำไปถึง “พระเมสสิยาห์” (ดาเนียล 9:25) ดังนั้น 483 ปีหลังจากคำสั่งของของกษัตริย์อารทาเซอร์ซีส จึงตรงกับปี ค.ศ. 27 ที่พระเยซูทรงรับบัพติสมาและได้รับการเจิมโดยพระวิญญาณบริสุทธิ์เพื่อทำพันธกิจของพระองค์

เหตุการณ์สำคัญในสัปดาห์ที่ 70 คือ (1) “พระเมสสิยาห์จะถูกตัดออก”(ดาเนียล 9:26) นี่คือการสิ้นพระชนม์ของพระคริสต์ (2) พระเมสสิยาห์ “จะพันธสัญญาอย่างมั่นคงกับคนเป็นอันมากอยู่หนึ่งสัปดาห์” (ดาเนียล 9:27) นี่เป็นพันธกิจพิเศษของพระเยซูและเหล่าอัครทูตที่ทำกับชนชาติยิว เป็นเวลาครึ่งสัปดาห์ของสัปดาห์สุดท้าย จาก ค.ศ. 27 ถึง ค.ศ. 34 และ (3) ตรงกึ่งกลางของสัปดาห์พระองค์จะทรงทำให้การถวายบูชาสิ้นสุดลง (ดาเนียล 9:27) สามปีครึ่งหลังการรับบัพติศมา (เป็นช่วงกึ่งกลางของสัปดาห์) พระเยซูจะทรงนำระบบการฆ่าสัตว์ถวายบูชามาถึงจุดจบ ด้วยการสละพระชนม์ชีพของพระองค์ไถ่บาปของมวลมนุษย์ เพราะพระเยซูทรงเป็นลูกแกะของพระเจ้า เป็นการถวายบูชาที่สมบูรณ์แบบและมีผลการไถ่บาปตลอดไป จึงไม่จำเป็นที่จะฆ่าสัตว์ถวายบูชาอีก สัปดาห์สุดท้ายของเจ็ดสิบสัปดาห์สิ้นสุดปี ค.ศ. 34 เมื่อสเทเฟนถูกฆ่าตายและพระกิตติคุณได้รับการเผยแพร่ไปสู่ต่างชาติ

`อ่าน ดาเนียล 9:24-27 แม้ท่ามกลางความหวังและพระสัญญาอันยิ่งใหญ่เกี่ยวกับพระเมสสิยาห์ เราก็ยังเห็นความรุนแรง สงคราม  และความทุกข์ยาก สิ่งนี้สามารถช่วยให้เรามั่นใจว่า ท่ามกลางชีวิตที่มีแต่ปัญหา ยังมีความหวังอยู่ อย่างไร`