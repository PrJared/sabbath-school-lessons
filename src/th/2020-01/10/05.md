---
title:  วันพุธ งานของพระเมสสิยาห์
date:   04/03/2020
---

การอธิษฐานเพื่อคนอื่นมีปัญหาของดาเนียลมีสาระสำคัญสองประการคือ ความบาปของประชาชนและความว่างเปล่าของเยรูซาเล็ม พระเจ้าจึงทรงตอบสนองคำทูลขอทั้งสองประการ ผ่านการทำงานของพระเมสสิยาห์ ประชาชนจะได้รับการไถ่ และพระวิหารจะได้รับการเจิม อย่างไรก็ดีคำตอบทั้งสองนี้อยู่ในประวัติศาสตร์ที่ยาวนานกว่าชีวิตของดาเนียล โดยงานของพระเมสสิยาห์จะเป็นประโยชน์ต่อมนุษย์ทั้งมวล

`อ่าน ดาเนียล 9:21-27 อะไรที่ต้องสำเสร็จภายใน 70 สัปดาห์ เพราะเหตุใดจึงมีเพียงพระเยซูเท่านั้นที่จะทำให้สิ่งนี้สำเร็จได้`  
    
1.	“เพื่อยุติการละเมิด” คำว่า “การละเมิด” ในภาษาฮีบรูหมายถึงผู้น้อยขัดแย้งกับผู้ใหญ่ (ตัวอย่าง สุภาษิต 28:24) คำนี้พระคัมภีร์ใช้อธิบายถึงมนุษย์กบฏต่อพระเจ้า (เอเสเคียล 2:3) แต่ผ่านพระโลหิตของพระเยซู การกบฏต่อพระเจ้าจะถูกยกเลิก และมนุษย์จะได้รับพระคุณที่มาจากคาล์วารี
2.	“ให้บาปจบสิ้น” คำนี้หมายถึง “ประทับตรา” ในที่นี้หมายถึงบาปจะได้รับการอภัย ตั้งแต่มนุษย์ล้มลง เผ่าพันธุ์ของมนุษย์ไม่สามารถดำรงชีวิตที่สูงขึ้นถึงมาตรฐานของพระเจ้า แต่พระเมสสิยาห์จะทรงแก้ความล้มเหลวนี้
3.	“ให้ลบมลทิน” ตามที่อัครทูตเปาโลกล่าวว่า “เพราะว่าพระเจ้าทรงพอพระทัยที่จะให้ความบริบูรณ์ทั้งหมดดำรงอยู่ในพระองค์  และโดยพระองค์ พระเจ้าทรงให้ทุกสิ่งคืนดีกับพระองค์เอง ไม่ว่าสิ่งนั้นจะอยู่บนแผ่นดินโลก หรืออยู่บนสวรรค์โดยทรงทำให้เกิดสันติภาพโดยพระโลหิตแห่งกางเขนของพระองค์” (โคโลสี 1:19, 20) สิ่งนี้ก็มีแต่พระเยซูเท่านั้นที่ทรงทำให้เป็นจริงได้
4.	“เพื่อนำความชอบธรรมชั่วนิรันดร์เข้ามา” พระเยซูทรงรับความบาปแทนราบนไม้กางเขน และทรงประทานพระพรคือ “ความชอบธรรม” ที่จะอยู่กับพระเจ้า โดยความเชื่อเท่านั้นที่เราจะได้รับความชอบธรรมนี้จากพระเจ้า
5.	“เพื่อประทับตราทั้งนิมิตและคำของผู้เผยพระวจนะไว้” เมื่อพระคริสต์ทรงเสนอพระองค์เองเป็นเครื่องบูชา คำพยากรณ์ในพระคัมภีร์เดิมที่ชี้ถึงการไถ่บาปของพระองค์ได้รับการประทับตราว่าสำเร็จแล้ว
6.	“เพื่อเจิมอภิสุทธิสถาน” อภิสุทธิสถานในที่นี้ไม่ใช่บุคคลแต่เป็นสถานที่ สิ่งนี้กล่าวถึงการเจิมพระวิหารบนสวรรค์ เมื่อพระคริสต์เสด็จเข้าไปที่นั่นในฐานะมหาปุโรหิตของเรา (ฮีบรู 8:1)