---
title:  วันอาทิตย์ พระวจนะเป็นศูนย์กลาง
date:   01/03/2020
---

`อ่าน ดาเนียล 9:1, 2 ดาเนียลกล่าวว่า “ข้าพเจ้าดาเนียล ได้ดูในหนังสือพบจำนวนปี” นี่คือการศึกษาคำพยากรณ์อย่างละเอียด คำว่าหนังสือในที่นี้หมายถึงพระคัมภีร์เล่มใด` 

เมื่อดูคำอธิษฐานจะเห็นได้ชัดเจนว่า เกิดจากการศึกษาพระวจนะที่เปิดเผยให้โมเสสและผู้เผยพระวจนะทั้งหลาย จากการศึกษาคำพยากรณ์ของเยเรมีย์จะเห็นเวลาของการเป็นเชลยที่ผ่านไปในแต่ละปี (เยเรมีย์ 25:11, 12; 29:10) ดาเนียลเข้าใจความสำคัญของช่วงเวลาในประวัติศาสตร์ที่ท่านมีชีวิตอยู่

ให้จำไว้ว่า คำอธิษฐานของดาเนียลครั้งนี้เกิดขึ้นปี ก.ค.ศ. 539 ซึ่งเป็นปีที่อาณาจักรเปอร์เซียเข้ามาแทนที่บาบิโลน ซึ่งเกือบครบ 70 ปีที่กษัตริย์เนบูคัดเนสซาร์มีชัยเหนือเยรูซาเล็มและได้ทำลายพระวิหาร ซึ่งตามคำพยากรณ์ของเยเรมีย์แล้วประชากรของพระเจ้าจะได้กลับไปสู่บ้านเกิดของพวกเขา การวางใจในพระวจนะของพระเจ้าทำให้ดาเนียลทราบว่าจะมีบางอย่างที่สำคัญเกิดกับประชากรของพระองค์ ตามที่พระเจ้าทรงสัญญาไว้ในพระวจนะของพระองค์ คือการพลัดถิ่นในบาบิโลนจะสิ้นสุดในไม่ช้า และชาวยิวจะได้กลับไปสู่บ้านเกิดของพวกเขา

จากการศึกษาพระคัมภีร์ที่หาได้ ดาเนียลตระหนักว่า ชาวอิสราเอลได้กระทำบาปที่ร้ายด้วยการละเมิดพันธสัญญาที่ทำไว้กับพระเจ้า จึงหลีกเลี่ยงไม่ได้ที่จะถูกจับไปเป็นเชลย (เลวีนิติ 26:14-45) การศึกษาพระวจนะของพระเจ้าทำให้ดาเนียลเข้าใจเรื่องเวลา และสิ่งนี้ทำให้ท่านรู้สึกว่าต้องรีบอธิษฐานทูลขอพระเจ้าแทนพวกเขา

เมื่อเรากำลังเข้าสู่วาระสุดท้ายของประวัติศาสตร์โลก เราต้องการศึกษาพระวจนะของพระเจ้ามากกว่าอดีตที่ผ่านมา มีแต่พระวจนะเท่านั้นที่สามารถคำอธิบายโลกที่เราอยู่ได้ถูกต้อง  ยิ่งกว่านั้นพระวจนะได้บอกเรื่องสงครามความขัดแย้งอันยิ่งใหญ่ระหว่างความดีและความชั่ว ที่เปิดเผยให้ทราบว่าประวัติศาสตร์ของมนุษยชาติจะปิดฉากลงด้วยการขจัดความชั่วให้หมดไป และอาณาจักรนิรันดร์ของพระเจ้าจะถูกสถาปนาขึ้น ยิ่งศึกษาพระคัมภีร์มากเท่าไร ก็ยิ่งเข้าใจสถานการณ์ในโลกปัจจุบันได้ดีขึ้น พร้อมกับเข้าใจว่าความหวังในโลกนี้ไม่มีจริง

`พระคัมภีร์ช่วยให้เราเห็นถึงความไร้ค่าของสิ่งทั้งหลายในโลกนี้ เมื่อเทียบกับชีวิตนิรันดร์ อย่างไร`