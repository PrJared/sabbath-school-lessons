---
title:  วันจันทร์ การงอกขึ้นของเขาเล็ก
date:   24/02/2020
---

`อ่าน ดาเนียล 8:8-12 ให้ละเอียด เขาเล็กขยายไปทิศใด เพราะเหตุใดการเข้าใจสิ่งนี้จึงสำคัญต่อเรา`

หลังจากเรื่องเขาทั้งสี่แล้ว พระคัมภีร์กล่าวว่ามีเขาเล็กๆ งอกขึ้นมาจากหนึ่งในเขาเหล่านี้ ตามที่เราเห็นในวันที่ผ่านมา เขาหรืออำนาจนี้มาจากแม่ทัพคนหนึ่งในสี่คนของอเล็กซานเดอร์ หรือหนึ่งในสี่ของลม ตามไวยากรณ์ของภาษาดั้งเดิม เขานี้มาจากหนึ่งในสี่ของลมแห่งฟ้าสวรรค์ อำนาจนี้เกิดขึ้นหลังอาณาจักรกรีก และเป็นกิ่งก้านที่เกิดจากเขาหนึ่งในสี่นั้นอีกต่อหนึ่ง ตามที่เข้าใจกันจึงหมายถึงโรม ทั้งอาณาจักรโรม (pagan Rome) และศาสนจักรโรม (papal Rome) “เขาเล็กเป็นตัวแทนของอาณาจักรโรมและศาสนจักรโรม ดาเนียลเห็นช่วงแรกที่เป็นอาณาจักรโรมฝ่ายการเมืองที่ทำสงครามกับคนยิวและคริสเตียนยุคแรก และช่วงต่อมาที่เป็นโรมฝ่ายศาสนาที่มีอำนาจจนถึงยุคของเราและต่อไปในอนาคต” ( The Seventh-day Adventist Bible Commentary, เล่ม 4, หน้า 841)

ตามข้อพระคัมภีร์ ตอนแรกเข้าใจว่าเขาเล็กขยายอำนาจไปตามพื้นราบที่เล็งถึงมนุษย์เท่านั้นคือ “งอกขึ้นใหญ่โตเหลือเกินขยายไปทางใต้ ทางตะวันออก และไปยังแผ่นดินอันรุ่งโรจน์นั้น” (ดาเนียล 8:9) ทิศทางทั้งสามนี้ตรงกับพื้นที่ทั้งสามที่ตกอยู่ภายใต้อำนาจของอาณาจักรโรม

เมื่อเขาเล็กมีบทบาทมากขึ้น มันได้ขยายอำนาจในแนวตั้งที่เล็งถึงพระเจ้าเบื้องบนด้วย ตรงนี้จึงเหมือนกับเขาเล็กในดาเนียล บทที่ 7 ตามรายละเอียดดังนี้คือ (1) ทั้งสองเป็นเขาเล็กๆ ตอนเริ่มต้น (ดาเนียล 7:8 ดาเนียล 8:9) (2)  ทั้งสองใหญ่โตขึ้นทีหลัง (ดาเนียล 7:20 ดาเนียล 8:9) (3) ทั้งสองเป็นอำนาจการข่มเหง (ดาเนียล 7:21, 25 ดาเนียล 8:10, 24) (4) ทั้งสองยกตัวขึ้นและหมิ่นประมาทพระเจ้า (ดาเนียล 7:8, 20, 25 ดาเนียล 8:10, 11, 25) (5) ทั้งสองพุ่งเป้าไปที่ประชากรของพระเจ้า (ดาเนียล 7:25 ดาเนียล 8:24) (6) ทั้งสองมีภารกิจตามเวลาของคำพยากรณ์ (ดาเนียล 7:25 ดาเนียล 8:13, 14) (7) ทั้งสองอยู่ถึงวาระสุดท้าย (ดาเนียล 7:25, 26 ดาเนียล 8:17, 19) และ (8) ทั้งสองถูกทำลายโดยอำนาจเหนือธรรมชาติของพระเจ้า (ดาเนียล 7:11, 26 ดาเนียล 8:25) ดังนั้นเมื่อเขาเล็กในดาเนียล บทที่ 7 เป็นตัวแทนของระบอบสันตะปาปา เขาเล็กที่ขยายอำนาจสูงขึ้นถึงฟ้าสวรรค์จึงเป็นอำนาจเดียวกัน ทั้งหมดคล้ายกับดาเนียล 2 และ 7 ที่อำนาจหลักตอนสุดท้ายคืออาณาจักรโรมและศาสนจักรโรม