---
title:  วันพฤหัสบดี เวลาของคำพยากรณ์
date:   27/02/2020
---

`อ่าน ดาเนียล 8:13 คำถามตรงนี้คืออะไร และคำถามนี้ช่วยให้เราเข้าใจคำตอบในข้อถัดไปอย่างไร` 

2,300 เวลาเย็นและเวลาเช้าคืออะไร อันดับแรกเราต้องจำไว้ว่าหลังจากดาเนียลเห็นแกะผู้และแพะผู้ ตามด้วยการกระทำของเขาเล็ก จึงมีคำถามในดาเนียล 8:13 คำถามนี้เน้นสิ่งที่จะเกิดขึ้นตอนท้ายตามเวลาของคำพยากรณ์ และเวลาทั้งหมดของนิมิตเรื่องนี้ เวลาของคำพยากรณ์นี้ไม่จำกัดเฉพาะช่วงของเขาเล็กเท่านั้น เพราะในนิมิตรวมตั้งแต่แกะผู้ไปจนถึงเขาเล็กทั้งหมด ดังนั้นเรื่องนี้ต้องเป็นช่วงระยะเวลายาวนานในประวัติศาสตร์

คำถามว่า “นิมิตนี้จะใช้เวลานานสักเท่าใด” (แกะผู้คือมีเดีย-เปอร์เซีย แพะผู้คือกรีก และเขาเล็กคืออาณาจักรและศาสนจักรโรม) ผู้บริสุทธิ์อีกท่านหนึ่งตอบว่า“อยู่นาน 2,300 เวลาเย็น และเวลาเช้า แล้วสถานนมัสการจะกลับสู่สภาพอันควร” (ดาเนียล 8:14) นี่เป็นช่วงระยะเวลาที่ยาวนานมาก เพราะเริ่มต้นในสมัยของอาณาจักรมีเดีย-เปอร์เซีย ตามด้วยอาณาจักรกรีก จบด้วยอาณาจักรและศาสนจักรโรม จึงเป็นระยะเวลาหลายพันปี ตามวิธีการตีความที่อิงกับประวัติศาสตร์ (ในเนื้อหาบทที่ 1) คำพยากรณ์นี้ควรได้รับการคำนวณตามหลักการวันแทนปี คือ 2,300 เวลาเย็นและเวลาเช้าในคำพยากรณ์ เท่ากับเวลา 2,300 ปีจริง หาไม่แล้วเวลา 2,300 วันจะเท่ากับเวลาจริงแค่ 6 ปีเศษเท่านั้น ดังนั้นการคำนวณเวลาตามหลักการวันแทนปีจึงสมเหตุสมผล

ดาเนียล บทที่ 8 ไม่ได้เปิดเผยเวลาที่เป็นจุดเริ่มต้นของคำพยากรณ์นี้ แต่ดาเนียล บทที่ 9 จะให้ข้อมูลเพิ่มเติมแก่เรา (ดู บทเรียนของสัปดาห์ต่อไป) 

`คำพยากรณ์ 2,300 ปีเป็นเวลาของคำพยากรณ์ที่ยาวที่สุดในพระคัมภีร์ เวลา 2,300 ปียาวนานมากเพื่อเปรียบเทียบกับชีวิตของเรา สิ่งนี้ควรช่วยให้เรามีความอดทนกับพระเจ้าและรอคอยเหตุการณ์ที่จะเกิดตอนสุดท้ายอย่างไร`