---
title:  วันอังคาร การฟื้นคืนชีพ
date:   24/03/2020
---

`อ่าน ดาเนียล 12:2, 3 มีอะไรเกิดขึ้นที่นี่ สิ่งนี้ให้ความเข้าใจเกี่ยวกับความตายและมีความสำคัญต่อเราอย่างไร` 

ดาเนียลให้หลักฐานชัดเจนที่สุดในพระคัมภีร์เดิมเกี่ยวกับการฟื้นคืนชีพที่จะเกิดขึ้น เราจะเรียนรู้บทเรียนที่สำคัญดังนี้ ประการแรก ความตายที่อุปมาเหมือน “การนอนหลับ” บ่งบอกว่ามนุษย์ไม่มีวิญญาณเป็นอมตะ มนุษย์มีกาย จิตและวิญญาณเป็นอันหนึ่งอันเดียวกัน แยกจากกันไม่ได้ เมื่อตายชีวิตจะสิ้นลงและอยู่ในสภาพไร้ความรู้สึกจนกว่าจะมีการฟื้นคืนชีพ ประการที่สอง ข้อพระคัมภีร์ชี้ไปถึงการฟื้นคืนชีพที่เป็นการกลับคืนมาจากผลของบาป คำว่า “ผงคลีแห่งแผ่นดินโลก” ชี้ถึงเหตุการณ์ในปฐมกาล 3:19 หมายความว่าความตายจากการไม่เชื่อฟังของอาดัมนั้นในที่สุดจะได้รับการสลับให้ฟื้นกลับมา ความตายจะไม่มีอีกต่อไป ตามที่เปากล่าวว่า “ความตายก็ถูกกลืนเข้าในชัยชนะแล้ว” (1 โครินธ์ 15:54)

`อ่าน โรม 8:18 และ ฮีบรู 2:14, 15 เพราะเหตุใดเราจึงไม่ควรกลัวความตาย`

ความตายเป็นตัวทำลายและนำทุกอย่างมาถึงจุดจบในที่นี้ แต่เราได้รับพระสัญญาว่าความตายจะไม่มีอำนาจเหนือผู้ที่สัตย์ซื่อ แม้ความตายจะเป็นศัตรูที่มีชัยตลอดมา แต่พระคริสต์ทรงหักโซ่ตรวนของความตาย โดยฟื้นขึ้นจากหลุมฝังศพ พระองค์ทรงกำจัดต้นตอของความตายให้หมดไป เวลานี้เราจึงสามารถมองข้ามความตายไปสู่ความจริงที่ยิ่งใหญ่คือชีวิตที่จะได้รับจากพระคริสต์  เพราะมีคาเอล “ลุกขึ้น” (ดาเนียล 12:1) ดังนั้นทุกคนที่เป็นของพระองค์ก็จะฟื้นขึ้นจาก “ผลคลีแห่งแผ่นดิน” และส่องแสงเหมือนอย่างดาวเป็นนิตย์นิรันดร์

`ท่ามกลางปัญหาและความเจ็บปวดในชีวิต เราจะตั้งความหวังจากพระสัญญาของพระเจ้าเกี่ยวกับการฟื้นคืนชีพในวาระสุดท้ายได้อย่างไร เพราะเหตุใดสิ่งนี้จึงมีคุณค่าเหนือสิ่งอื่น`