---
title:  วันพฤหัสบดี เวลาที่รอคอย
date:   26/03/2020
---

`อ่าน ดาเนียล 12:5-13 พระธรรมบทนี้จบอย่างไร`

น่าสนใจที่ฉากสุดท้ายในนิมิตนี้เกิดขึ้นที่ “แม่น้ำ” คือแม่น้ำไทกริส (ดาเนียล 10:4) แต่นี่ไม่ใช่คำสามัญทั่วไปในภาษาฮีบรูที่ใช้เรียก “แม่น้ำ” คำว่า “เย-ออร์” (ye’or) โดยทั่วไปใช้เรียก “แม่น้ำไนล์” สิ่งนี้ทำให้นึกถึงเหตุการณ์ในพระธรรมอพยพว่า พระเจ้าจะทรงไถ่ประชากรของพระองค์ในวาระสุดท้าย เหมือนที่ได้ทรงไถ่ชาวอิสราเอลจากการเป็นทาสในอียิปต์

มีตารางคำพยากรณ์สามเรื่องในที่นี้ เรื่องแรกคือ “หนึ่งวาระ สองวาระ และครึ่งวาระ” เป็นการตอบคำถามว่า “ยังอีกนานเท่าไรจึงจะถึงที่สุดปลายของสิ่งน่าอัศจรรย์เหล่านี้” (ดาเนียล 12:6) คำว่า “สิ่งน่าอัศจรรย์” ชี้ถึงสิ่งที่กล่าวไว้ในนิมิตของดาเนียล บทที่ 11 ที่มีความซับซ้อนในดาเนียล บทที่ 7 และ 8 โดยเฉพาะเวลาที่กล่าวไว้ในดาเนียล 7:25 ตามด้วยวิวรณ์ 11:3; 12 :6, 14 และ 13:5 ซึ่งสอดคล้องกับ 1,260 ปีที่สันตะปาปามีอำนาจสูงสุด จากปี ค.ศ. 538-1798 และดาเนียล 11:32-35 ยังเป็นเวลาที่มีการกดขี่ข่มเหงด้วย

เวลาของคำพยากรณ์อีกสองเรื่องคือ 1,290 วัน และ 1,335 วัน เป็นการตอบคำถามว่า “สิ่งเหล่านี้จะลงเอยอย่างไร” ที่ดาเนียลถามชายที่สวมเสื้อผ้าป่าน ทั้งสองเรื่องนี้เริ่มต้นที่การยกเลิกเครื่องเผาบูชา “เนืองนิตย์” และตั้ง “สิ่งที่น่าสะอิดสะเอียน ซึ่งทำให้เกิดการร้างเปล่า” จากดาเนียล บทที่ 8 เราได้เรียนรู้ว่า “เครื่องเผาบูชาเนืองนิตย์” เป็นการอธิษฐานทูลขอประจำวันของพระคริสต์ ซึ่งถูกแทนที่ด้วยระบบการนมัสการเทียมเท็จ ดังนั้นเวลาของคำพยากรณ์นี้จึงเริ่มต้นปี ค.ศ. 508 เมื่อกษัตริย์โคลวิส (king Clovis) ของประเทศฝรั่งเศสกลับใจเชื่อในคาทอลิก เหตุการณ์นี้ปูทางให้ศาสนาและรัฐรวมกันตลอดระยะเวลาในยุคกลาง 1,290 วันสิ้นสุดลงปี ค.ศ. 1798 เมื่อสันตะปาปาถูกนโปเลียน จักรพรรดิของฝรั่งเศสจับ ส่วน 1,335 วันสิ้นสุดลงปี ค.ศ. 1843 เป็นเวลาที่มีการเคลื่อนไหวของกลุ่มวิลเลี่ยม มิลเลอร์และมีการศึกษาคำพยากรณ์ในพระคัมภีร์ ซึ่งเป็นเวลาของการรอคอยความหวังเกี่ยวกับการเสด็จกลับมาของพระเยซูที่จวนจะถึงแล้ว 

`ในพระธรรมดาเนียล เราเห็นประชากรของพระเจ้าถูกข่มเหง แล้วได้รับการแก้ต่างและได้รับความรอด สิ่งนี้ควรช่วยให้เราสัตย์ซื่อต่อพระเจ้าโดยไม่คำนึงความทุกข์ยาก อย่างไร`