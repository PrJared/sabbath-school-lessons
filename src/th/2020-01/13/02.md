---
title:  วันอาทิตย์ มีคาเอล เจ้าผู้ครอบครองของเรา
date:   22/03/2020
---

`อ่าน ดาเนียล 12:1 ใครเป็นผู้เปลี่ยนประวัติศาสตร์ในวาระสุดท้าย โรม 8:34 และ ฮีบรู 7:25 ช่วยเราให้เข้าใจดีขึ้นได้อย่างไร`

ทุกบทในดาเนียลจะเริ่มด้วยผู้ครอบครองอาณาจักรที่ไม่เชื่อพระเจ้า แต่ดาเนียล บทที่ 12 เริ่มด้วยผู้ครอบครองที่ต่างจากบทอื่น คือเป็นผู้ครอบครองที่มีความเป็นพระเจ้าที่ลุกขึ้นมาปลดปล่อยประชากรของพระเจ้าจากศัตรูของพวกเขา

ในดาเนียล บทที่ 10 มีคาเอล เป็นผู้ทรงอำนาจจากสวรรค์ที่มาปรากฏตัวแก่ดาเนียลที่แม่น้ำไทกริส ที่นั่นท่านเป็นตัวแทนประชากรของพระเจ้า ท่านปรากฏตัวเป็นบุตรมนุษย์ (ดาเนียล บทที่ 7) เจ้านายแห่งบริวาร (ดาเนียล บทที่ 8) และพระเมสสิยาห์ผู้ถูกเจิม (ดาเนียล บทที่ 9) ดังนั้นมีคาเอลที่แปลว่า “ผู้เป็นเหมือนพระเจ้า” จึงไม่ใช่ใคร นอกจากพระเยซูเท่านั้น

สิ่งสำคัญที่ต้องสังเกตคือ เวลาที่มีคาเอลเข้ามาแทรกแซง ตามดาเนียล 12:1 คำว่า “ในครั้งนั้น” แสดงถึงเวลาตามที่กล่าวไว้ใน ดาเนียล 11:40-45 นี่เป็นช่วงเวลาหลังจากการหมดอำนาจของระบบสันตะปาปา ตั้งแต่ปี ค.ศ. 1798 ไปจนถึงเวลาที่มีการฟื้นคืนชีพตอนสุดท้ายที่เป็นกาลอวสาน (ดาเนียล12:2)

ลักษณะพิเศษสองประการของพันธกิจที่มีคาเอลทำนั้นมาจากคำกริยาว่า “ลุกขึ้น” ในดาเนียล 12:1  ประการแรก คำว่า “ลุกขึ้น” แสดงถึงการลุกขึ้นมาเพื่อชัยชนะและการปกครองของกษัตริย์ คำนี้ยังบ่งบอกถึงการทหารด้วย หมายความว่ามีคาเอลเป็นผู้นำทัพที่ลุกขึ้นมาปกป้องประชากรของพระองค์ และนำพวกเขาในสงครามความขัดแย้งอันยิ่งใหญ่ตอนสุดท้าย

ประการที่สอง คำว่า “ลุกขึ้น” ชี้ถึงการพิพากษาที่เกิดขึ้น มีคาเอล “ลุกขึ้น” เพื่อทำหน้าที่เป็นทนายแก้ต่างในบัลลังก์พิพากษาบนสวรรค์ พระองค์มาหาผู้เจริญด้วยวัยวุฒิในฐานะบุตรมนุษย์เพื่อเป็นตัวแทนประชากรของพระองค์ในการพิพากสืบสวนสอบสวน (ดาเนียล 7:9-14) ดังนั้นมีคาเอลจึงลุกขึ้นในภาพเกี่ยวกับกองทัพและการพิพากษา กล่าวคือพระองค์ได้รับมอบอำนาจเพื่อทำลายศัตรูของพระเจ้าและมีสิทธิอำนาจในการเป็นตัวแทนประชากรของพระเจ้าในบัลลังก์พิพากษาบนสวรรค์

`มีคาเอลยืนขึ้นเป็นตัวแทนของเรา มีความหมายอย่างไร และสิ่งนี้ให้ความหวังอะไรแก่เราที่เป็นคนบาป`