---
title:  วันจันทร์ บันทึกไว้ในหนังสือ
date:   23/03/2020
---

`อ่าน ดาเนียล 12:1 “ทุกคนที่มีชื่อบันทึกไว้ในหนังสือ” ข้อความนี้มีความหมายอย่างไร`

เวลาที่มีคาเอลเข้าแทรกแซง ได้รับอธิบายว่าเป็นเวลาแห่งความยากลำบากอย่างไม่เคยมีมาตั้งแต่ครั้งมีประชาชาติ นี่คือเวลาที่พระวิญญาณของพระเจ้าจะออกจากมนุษย์ผู้คิดกบฏ หลังจากนั้นภัยพิบัติเจ็ดประการสุดท้ายจะถูกเทลงมา เป็นการสำแดงพระพิโรธของพระเจ้าที่มีต่อบาบิโลนในยุคสุดท้าย (วิวรณ์ บทที่ 16 วิวรณ์ 18:20-24) และอำนาจแห่งความมืดจะถูกปล่อยให้ออกมาสู่แผ่นดินโลก เอลเลน จี.ไวท์. เขียนว่า “ซาตานจะกวาดล้างผู้ที่อาศัยอยู่ในโลกลงไปสู่ความยากลำบากแสนสาหัดครั้งสุดท้าย ในขณะนั้นทูตสวรรค์ของพระเจ้าจะหยุดห้ามพายุร้ายที่เกิดจากตัณหาของมนุษย์ ทุกอย่างจะได้รับการปล่อยให้เป็นอิสระ โลกทั้งใบจะเข้าสู่หายนะที่น่าสะพรึงกลัวยิ่งกว่าที่ได้เกิดกับเยรูซาเล็มในอดีต” (เอลเลน จี.ไว้ท์, สงครามแห่งประวัติศาสตร์, หน้า 614)

แต่ประชากรของพระเจ้าจะได้รับการช่วยกู้ในเวลายากลำบากนี้ เพราะในการพิพากษาสืบสวนสอบสวนที่บัลลังก์พิพากษาบนสวรรค์นั้นพวกเขาได้รับการแก้ต่างโดยพระเยซูผู้ทรงเป็นมหาปุโรหิตและชื่อของพวกเขาได้รับการบันทึกไว้ในหนังสือแล้ว

เพื่อให้เข้าใจความหมายของหนังสือในที่นี้ ให้จำไว้ว่าพระคัมภีร์กล่าวถึงหนังสือบนสวรรค์สองประเภทคือ หนึ่ง หนังสือบันทึกชื่อของผู้ที่เป็นคนของพระเจ้าที่เรียกว่าหนังสือแห่งชีวิต (อพยพ 32:32 ลูกา 10:20 สดุดี 69:28 ฟีลิปปี 4:3 วิวรณ์ 17:8)

นอกจากหนังสือแห่งชีวิตแล้ว พระคัมภีร์ยังกล่าวถึงหนังสือบันทึกการกระทำของมนุษย์ (สดุดี 56:8 มาลาคี 3:16 อิสยาห์ 65:6) หนังสือเหล่านี้ใช้ในบัลลังก์พิพากษาบนสวรรค์ เพื่อตัดสินการอุทิศตัวต่อพระเจ้าของแต่ละคน นี่คือฐานข้อมูลของสวรรค์ ที่มีชื่อและการกระทำของมนุษย์ทุกคน บางคนกังวลใจเกี่ยวกับชื่อของเขา โดยเฉพาะการกระทำที่ถูกบันทึกไว้ในสวรรค์ แต่เมื่อไรที่เราได้มอบถวายชีวิตให้พระคริสต์ ชื่อของเราจะถูกบันทึกไว้ในหนังสือแห่งชีวิต และการกระทำที่ไม่ดีของเราจะถูกลบออกไปในการพิพากษา  นี่เป็นการบันทึกของสวรรค์เพื่อเป็นหลักฐานให้จักรวาลเห็นว่า เราเป็นของพระเยซู ดังนั้นเราจึงมีสิทธิ์ที่จะได้รับการปกป้องในเวลาแห่งความยากลำบาก

`เพราะเหตุใดจึงมีแต่ความชอบธรรมของพระคริสต์เท่านั้นที่จะทำให้ชื่อของเราได้รับการ “บันทึกไว้ในหนังสือ” จงนำคำตอบนี้ไปอภิปรายในชั้นเรียนสะบาโต`