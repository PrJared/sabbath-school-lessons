---
title:  วันพุธ ชายคนที่สี่
date:   22/01/2020
---

`อ่าน ดาเนียล 3:19-27 มีอะไรเกิดขึ้น และใครเป็นคนใหม่ที่เข้ามาในเตาไฟ`

หลังสั่งให้ทหารจับชายหนุ่มฮีบรูทั้งสามโยนลงไปในเตาไฟที่กำลังลุกโชนแล้ว กษัตริย์เนบูคัคเนสซาร์ทรงรู้สึกฉงนสนเท่ห์ ที่ได้มองเห็นบุคคลที่สี่อยู่ในเตาไฟ จากการที่ได้สังเกตมาอย่างดี กษัตริย์แยกเอกลักษณ์ได้ว่า “รูปร่างของคนที่สี่นั้นดูเหมือนองค์เทพบุตร” (ดาเนียล 3:25)

กษัตริย์ไม่อาจตรัสอะไรได้มากกว่านั้น แต่เราทราบว่าบุคคลที่สี่คือ พระองค์ผู้ทรงปรากฏแก่อับราฮัม ก่อนที่เมืองโสโดมและเมืองโกโมราห์จะถูกทำลายด้วยไฟจากสวรรค์ บุคคลเดียวกันนี้ที่ได้ปล้ำสู้กับยาโคบข้างแม่น้ำยับบอก และเป็นผู้ที่ปรากฏตัวแก่โมเสสด้วยไฟที่กำลังไหม้พุ่มไม้ พระองค์คือพระเยซูคริสต์ผู้เสด็จลงปรากฏแก่มนุษย์ ก่อนที่พระองค์จะมาบังเกิดเป็นทารกน้อยที่หมู่บ้านเบธเลเฮม พระองค์เสด็จลงมาในภารกิจพิเศษ เมื่อประชากรของพระองค์ตกอยู่ในสถานการณ์อันเลวร้าย

เอลเลน จี.ไว้ท์ กล่าวว่า “แต่องค์พระผู้เป็นเจ้าไม่ทรงลืมประชากรของพระองค์ เมื่อบุคคลที่เป็นพยานของพระองค์ถูกโยนลงไปในเตาไฟที่กำลังลุกไหม้ พระผู้ช่วยให้รอดเปิดเผยพระองค์แก่พวกเขาในรูปร่างของบุคคล และพระองค์ทรงดำเนินท่ามกลางไฟร้อนระอุกับพวกเขา เมื่อองค์พระผู้เป็นเจ้าทรงสถิตอยู่ด้วยไม่ว่าจะความหนาวเย็นจนติดลบ หรือเปลวเพลิงที่ลุกโชติช่วงก็ไม่มีอำนาจจะไหม้พวกเขาได้” (ผู้เผยพระวจนะและกษัตริย์ทั้งหลาย, หน้า 508, 509)

ตามที่พระเจ้าตรัสว่า “เมื่อเจ้าลุยข้ามน้ำ เราจะอยู่กับเจ้า และเมื่อข้ามแม่น้ำ มันจะไม่ท่วมเจ้า เมื่อเจ้าเดินผ่านไฟ เจ้าจะไม่ถูกไหม้ และเปลวเพลิงจะไม่เผาเจ้า” (อิสยาห์ 43:2)

แม้เราจะชอบฟังเรื่องแบบนี้ แต่ก็มีบางคนที่ไม่ได้รับการช่วยกู้ด้วยการอัศจรรย์เมื่อพวกเขาถูกกดขี่ข่มเหงด้านความเชื่อ จากประสบการณ์ของอิสยาห์และเศคาริยาห์ที่ถูกสั่งให้ประหารชีวิตโดยกษัตริย์ผู้ไม่ศรัทธาในพระเจ้า ตามประวัติศาสตร์ตั้งแต่อดีตจนถึงปัจจุบันมีคริสเตียนผู้สัตย์ซื่อต้องอดทนต่อความยากลำบากอันน่าสะพรึงกลัวที่เกิดกับพวกเขา อย่างน้อยที่สุดตรงนี้เป็นอีกกรณีหนึ่งที่ความสัตย์ซื่อได้รับการช่วยให้รอดด้วยการอัศจรรย์ แต่เหตุการณ์เช่นนี้ไม่ได้เกิดขึ้นทุกครั้งเสมอไป

`ในอีกนัยหนึ่ง อะไรคือการอัศจรรย์เพื่อช่วยให้รอดที่ประชากรผู้สัตย์ซื่อของพระเจ้าทั้งมวลจะได้รับ โดยไม่ต้องคำนึงถึงโชคชะตาของพวกเขาเวลานี้ (ดู 1 โครินธ์ 15:12-26)`