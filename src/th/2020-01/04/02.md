---
title:  วันอาทิตย์ ปฏิมากรทองคำ
date:   19/01/2020
---

`อ่าน ดาเนียล 3:1-7 อะไรเป็นเหตุให้กษัตริย์สร้างรูปปฏิมากรนี้ขึ้น` 
	
ระหว่างที่ได้รับพระสุบินจนถึงเวลาที่มีการสร้างปฏิมากร ดูเหมือนว่ากษัตริย์ไม่อาจลืมพระสุบิน และความจริงที่ว่า อาณาจักรบาบิโลนต้องถึงจุดจบ และถูกแทนที่ด้วยอำนาจอื่น พระองค์ไม่พอพระทัยที่จะเป็นแค่ศีรษะที่เป็นทองคำเท่านั้น แต่ประสงค์จะเป็นปฏิมากรทองคำทั้งตัว เพื่อสื่อให้ประชาชนว่า อาณาจักรของพระองค์จะตั้งมั่นคงอยู่ตลอดประวัติศาสตร์

สิ่งนี้ทำให้นึกถึงผู้สร้างหอบาเบลที่พยายามท้าท้ายพระเจ้า กษัตริย์เนบูคัดเนสซาร์ก็ไม่ต่างอะไรกัน พระองค์ประสบความสำเร็จในฐานะผู้ปกครองบาบิโลน แต่พระองค์ไม่อาจมีสันติสุขกับความคิดที่ว่า วันหนึ่งอาณาจักรของพระองค์จะล่มสลายลง ดังนั้นในความพยายามที่จะยกพระองค์เอง พระองค์สั่งให้สร้างปฏิมากรทองคำขึ้นเพื่อแสดงถึงอำนาจของตน ขณะเดียวกันก็เรียกประชนให้แสดงความจงรักภักดี แม้จะไม่ปรากฏชัดว่าปฏิมากรเป็นตัวแทนของกษัตริย์หรือเทพเจ้า เพราะในสมัยก่อนการเมืองและศาสนาไม่ได้แยกกันชัดเจน

เนบูคัดเนสซาร์มีโอกาสเข้าถึงพระเจ้าที่เที่ยงแท้สองครั้ง ครั้งแรกผ่านการทดสอบความฉลาดของชายหนุ่มชาวฮีบรูและพบว่าพวกเขาฉลาดกว่าชายหนุ่มชาวบาบิโลนถึงสิบเท่า ครั้งที่สองเมื่อผู้เชี่ยวชาญและนักปราชญ์คนอื่นไม่สามารถตอบคำถามเรื่องพระสุบิน แต่ดาเนียลให้คำตอบทั้งนิมิตและความหมายได้อย่างกระจ่าง จนรู้แน่ว่า พระเจ้าของดาเนียลมีฤทธานุภาพเหนือพระอื่น แต่บทเรียนเหล่านี้ไม่ได้ปกป้องกษัตริย์เนบูคัดเนสซาร์จากการกราบไหว้รูปเคารพ เพราะเหตุใดหรือ ส่วนใหญ่แล้ว ความหยิ่งตามธรรมชาติของบาปในมนุษย์เป็นตัวต่อต้านการยอมรับความจริง แม้วัตถุสิ่งของและความสำเร็จด้านสติปัญญาเป็นสิ่งอนิจจังที่ต้องถึงจุดจบ เราอาจพยายามทำตัวเหมือนเนบูคัดเนสซาร์ เมื่อเราสนใจในความสำเร็จของและหลงลืมสิ่งที่ไร้สาระมากแค่ไหนเมื่อเราต้องเผชิญหน้ากับความเป็นนิรันดร์

`เราจะไม่ล้มลงด้วยกับดักที่กษัตริย์เนบูคัดเนสซาร์ล้มลง ได้อย่างไร`