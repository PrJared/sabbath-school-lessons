---
title:  วันจันทร์ การเรียกให้นมัสการ
date:   20/01/2020
---

`อ่าน ดาเนียล 3:8-15 และ วิวรณ์ 13:11-18  สิ่งที่เกิดขึ้นสมัยของดาเนียลและสิ่งที่จะเกิดขึ้นในอนาคตตามคำพยากรณ์ในวิวรณ์มีลักษณะเหมือนกันหรือต่างกันอย่างไร`  

ปฏิมากรทองคำถูกตั้งไว้ ณ ที่ราบดูรา ซึ่งภาษาอัคคาเดีย หมายถึงสถานที่ล้อมรอบด้วยกำแพง ซึ่งให้ภาพเสมือนเป็นวิหารที่กว้างใหญ่กลางแจ้ง แค่นั้นยังไม่เพียงพอ เตาไฟที่ลุกไหม้ในบริเวณนั้นเปรียบเหมือนเป็นแท่นบูชา ชาวบาบิโลนจะใช้เสียงดนตรีในพิธีสวด มีดนตรีเจ็ดอย่างตามที่บันทึกไว้ บรรเลงเพื่อแสดงถึงความสมบูรณ์แบบในการเซ็นสนธิสัญญา การถวายบูชา และการแสดงความเคารพสักการะ

ปัจจุบันนี้เราถูกโจมตีรอบด้านให้รับเอาการดำเนินชีวิตรูปแบบใหม่ ระบบความคิดใหม่อันมีรากฐานจากการศึกษา เศรษฐกิจ หรืออุดมการณ์ใหม่ ขณะเดียวกันให้ละทิ้งการอุทิศถวายตัวให้พระเจ้าตามพระวจนะของพระองค์ และหันไปสวามิภักดิ์ต่อผู้สืบทอดหลักการของบาบิโลนยุคใหม่  การจูงใจของโลกบางครั้งดูเหมือนจะมีอำนาจมาก แต่เราควรเตือนตัวเราเองว่า ควรจงรักภักดีต่อพระผู้สร้างเท่านั้น

ตามเวลาของคำพยากรณ์นี้ เรามีชีวิตในช่วงวันสุดท้ายของประวัติศาสตร์โลก วิวรณ์ บทที่ 13 เปิดเผยว่าคนในโลกจะถูกเรียกให้นมัสการรูปของสัตว์ร้าย “มันยังบังคับทุกคน ทั้งคนเล็กน้อย และคนใหญ่โต คนมั่งมีและคนยากจน เสรีชน และทาสให้รับเครื่องหมายไว้ที่มือขวา หรือที่หน้าผากของพวกเขา" (วิวรณ์ 13:16)

คนหกประเภทที่จะนมัสการรูปของสัตว์ร้ายคือ คนเล็กน้อย คนใหญ่โต คนมั่งมี คนยากจน เสรีชน และทาส หมายเลขของสัตว์ร้ายคือ 666 ซึ่งเน้นที่เลข 6 สิ่งนี้แสดงให้เห็นว่า เครื่องหมายที่ถูกตั้งขึ้นโดยกษัตริย์เนบูคัดเนสซาร์ของบาบิโลนจะถูกนำมาใช้ในวาระสุดท้าย (ดู ดาเนียล 3:1 สำหรับรูปปั้น (ปฏิมากร) ของ 6 และ 60 ดังนั้น เราจะเตรียมตัวได้พร้อมด้วยการเอาใจใส่สิ่งที่จะเกิดขึ้นและรับอำนาจการปกครองสูงสุดของพระเจ้า

`การนมัสการไม่ใช่เพียงแค่การก้มศีรษะต่อบางสิ่ง เช่นรูปเคารพหรือบุคคลที่เป็นการยอมรับโดยเปิดเผยเท่านั้น ยังมีอะไรอีกที่ซาตานใช้วิธีที่ชาญฉลาดนำเราไปนมัสการได้ด้วย`