---
title:  วันอังคาร การทดสอบด้วยไฟ
date:   21/01/2020
---

สำหรับชายหนุ่มชาวฮีบรูสามคน การนมัสการปฏิมากรที่กษัตริย์กำหนดโทษนั้นเป็นสิ่งเทียมเท็จ เมื่อเปรียบเทียบกับการนมัสการในพระวิหารที่กรุงเยรูซาเล็ม ซึ่งพวกเขามีประสบการณ์ในวัยเด็กก่อนถูกนำตัวมาที่บาบิโลน แม้ว่าพวกเขาจะมีตำแหน่งงานในราชสำนัก และจงภักดีต่อกษัตริย์ แต่ความจงรักภักดีต่อพระเจ้าของพวกเขา ทำให้มีขีดจำกัดในความจงรักภักดีต่อมนุษย์ พวกเขาเต็มใจที่รับใช้กษัตริย์ต่อไปในฐานะผู้รับใช้ที่ซื่อสัตย์ แต่พวกเขาไม่อาจเข้าร่วมการเฉลิมฉลองพิธีทางศาสนาใดๆ

`อ่าน อพยพ 20:3-6 และ เฉลยธรรมบัญญัติ 6:4 ข้อพระคัมภีร์เหล่านี้มีอิทธิพลต่อชายหนุ่มชาวฮีบรูอย่างไร`

กษัตริย์ทรงมีพระราชโองการว่า เมื่อทุกคนได้ยินเสียงเครื่องดนตรีต่างๆ บรรเลงเพลง ให้ก้มศีรษะนมัสการปฏิมากรทองคำ จากคนทั้งหมดมีเพียงชายหนุ่มชาวฮีบรูสามคนคือ ชัดรัก เมชาค และอาเบดเนโก ที่ไม่ทำตาม ทันใดนั้นมีชาวบาบิโลนบางคนรายงานเรื่องนี้ให้กษัตริย์ทราบ คนที่กล่าวหาพยายามจะปลุกเร้าให้กษัตริย์ทรงเดือดดาล ด้วยการรายงานว่า (1) กษัตริย์เองที่ทรงแต่งตั้งชายหนุ่มทั้งสามให้ปกครองสามจังหวัดของบาบิโลน (2) ชาวยิวเหล่านี้ไม่ปรนนิบัติพระหรือเทพเจ้าของกษัตริย์ และ (3) พวกเขาไม่กราบไหว้ปฏิมากรทองคำที่กษัตริย์สร้างขึ้น (ดาเนียล 3:12) แต่แทนที่กษัตริย์จะทรงพระพิโรธต่อพวกเขา กษัตริย์ยินดีจะให้โอกาสพวกเขาแก้ตัว ซึ่งครั้งนี้หากพวกเขายังปฏิเสธที่จะนมัสการปฏิมากร พวกเขาจะถูกโยนลงไปในเตาไฟที่กำลังลุกไหม้ กล่าวเสร็จกษัตริย์เนบูคัดเนสซาร์ปิดคำชวนด้วยวาจาที่ยโสว่า  “แต่ถ้าเจ้าไม่นมัสการปฏิมากร ซึ่งเราได้สร้างไว้ ก็จะต้องถูกโยนเข้าไปในเตาที่ไฟลุกอยู่ทันที แล้วพระองค์ไหนจะช่วยกู้เจ้าให้พ้นมือของเราได้”(ดาเนียล 3:15)

ชายหนุ่มทั้งสามได้รับความกล้าหาญเหนือธรรมชาติ พวกเขาทูลตอบกษัตริย์ว่า “ข้าแต่พระราชา ถ้าพระเจ้าของข้าพระบาท ผู้ซึ่งข้าพระบาทปรนนิบัตินั้นพอพระทัยจะช่วยกู้พวกข้าพระบาทให้พ้นจากเตาที่ไฟลุกอยู่ พระองค์ก็จะทรงช่วยกู้พวกข้าพระบาทให้พ้นจากพระหัตถ์ของฝ่าพระบาท ถึงแม้ไม่เป็นเช่นนั้น ข้าแต่พระราชา ขอฝ่าพระบาททรงทราบว่า พวกข้าพระบาทจะไม่ปรนนิบัติพระของฝ่าพระบาท หรือนมัสการปฏิมากรทองคำซึ่งฝ่าพระบาทได้ทรงตั้งขึ้น” (ดาเนียล 3:17, 18) 
        
`แม้พวกจะรู้ว่าพระเจ้าของพวกเขาสามารถช่วยกู้พวกเขาได้ แต่ก็ไม่มีอะไรรับประกันว่าพระองค์จะทรงช่วย อย่างไรก็ตาม พวกเขาปฏิเสธที่จะเชื่อฟังพระบัญชาของกษัตริย์ แม้จะทราบว่าอาจถูกไฟเผาทั้งเป็นก็ได้ เราจะหาความเชื่อเช่นนี้ได้จากที่ใด`