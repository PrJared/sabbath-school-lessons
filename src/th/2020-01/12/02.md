---
title:  วันอาทิตย์ คำพยากรณ์เกี่ยวเปอร์เซียและกรีก
date:   15/03/2020
---

`อ่าน ดาเนียล 11:1-4 มีอะไรตรงนี้ที่เตือนสติเราถึงคำพยากรณ์อื่นๆ ในดาเนียลที่เราศึกษามาแล้ว` 

กาเบรียลบอกดาเนียลว่าจะมีกษัตริย์ของเปอร์เซียสามองค์ขึ้นมา หลังจากนั้นกษัตริย์องค์ที่สี่จะร่ำรวยกว่ากษัตริย์องค์ก่อน และจะท้าทายราชอาณาจักรกรีก หลังจากไซรัส มีกษัตริย์สามองค์ที่ขึ้นสู่อำนาจคือ แคมไบซีส (Cambyses ก.ค.ศ. 530-522) ฟอลส์ สเมอร์ดีส (False Smerdis ก.ค.ศ. 522) และดาริอัสที่ 1 (Darius I ก.ค.ศ. 522-486) กษัตริย์องค์ที่สี่ชื่อเซอร์ซีส (Xerxes) ที่เรียกว่า อาหสุเอรัก (Ahasuerus) ในเอสเธอร์ พระองค์ร่ำรวยมาก (เอสเธอร์ 1:1-7) พระองค์ทรงนำกองทัพใหญ่บุกประเทศกรีก แต่เป็นไปตามที่พยากรณ์ไว้คือ กองทัพใหญ่ต้องพ่ายแพ้ต่อกองทัพเล็กของกรีก

เข้าใจได้ไม่ยากเลยว่า อเลกซานเดอร์มหาราชเป็นกษัตริย์นักรบที่ยิ่งใหญ่ ที่ขึ้นสู่อำนาจในดาเนียล 11:3 และได้อำนาจเบ็ดเสร็จทั้งหมดในโลกยุคโบราณ ด้วยวัยเพียง 32 ปีเท่านั้น พระองค์สิ้นพระชนม์โดยไม่มีโอรสสืบราชสมบัติ อาณาจักรอันกว้างใหญ่จึงถูกแบ่งให้แม่ทัพสี่คนคือ เซลูคัส (Seleucus) ปกครองซีเรียและ เมโสโปเตเมีย ปโตเลมี (Ptolemy) ปกครองอียิปต์ ไลซิมาคัส (Lysimachus) ปกครองไทระและเอเชียน้อย  แคสแซนเดอร์ (Cassander) ปกครองมาซิโดเนียและกรีก

`เปรียบเทียบ ดาเนียล 11:2-4 กับ ดาเนียล 8:3-8, 20-22 ข้อพระคัมภีร์เหล่านี้กล่าวถึงอำนาจของอเล็กซานเดอร์อย่างไร` 

เราได้เรียนรู้อะไรจากชื่อ เวลา สถานที่ และเหตุการณ์ในประวัติศาสตร์ที่นี่ ประการแรก เราเรียนรู้ว่าคำพยากรณ์ได้เกิดขึ้นจริงทุกอย่าง พระวจนะของพระเจ้าไม่เคยล้มเหลว ประการที่สอง พระเจ้าทรงเป็นนายเหนือประวัติศาสตร์ เราอาจชื่นชอบความสำเร็จของนักการเมือง ผู้นำ จักรพรรดิ หรือผู้นำเผด็จการ แต่พระคัมภีร์กล่าวว่า พระเจ้าทรงมีอำนาจสูงสุด พระองค์จะทรงควบคุมกงล้อของประวัติศาสตร์ให้เป็นไปตามพระประสงค์ของพระองค์ เพื่อขจัดความชั่วร้ายให้หมดสิ้นไป และสถาปนาอาณาจักรนิรันดร์ของพระองค์ขึ้น