---
title:  วันจันทร์ คำพยากรณ์เกี่ยวกับซีเรียและอียิปต์
date:   16/03/2020
---

`อ่าน ดาเนียล 11:5-14 มีอะไรเปิดเผยในที่นี่`

จากการสิ้นพระชนม์ของอเล็กซานเดอร์มหาราช อาณาจักรอันกว้างใหญ่ของกรีกถูกแบ่งให้แม่ทัพสี่คน สองในสี่นั้นคือ เซลูคัสปกครองซีเรีย (ภาคเหนือ) และปโตเลมีปกครองอียิปต์ (ภาคใต้) ซึ่งเป็นการสถาปนาราชวงศ์ที่สู้รบเพื่อแย่งดินแดนกันในเวลาต่อมา

นักศึกษาพระคัมภีร์ส่วนมากเข้าใจว่า สงครามระหว่างพระราชาถิ่นเหนือและพระราชาถิ่นทิศใต้ ที่พยากรณ์ไว้ในดาเนียล 11:5-14 เป็นสงครามของสองราชวงศ์นี้ ตามคำพยากรณ์เขาจะแก้ปัญหาด้วยการสมรส แต่ผลจะไม่ยั่งยืน (ดาเนียล 11:6) ข้อมูลทางประวัติศาสตร์บอกเราว่า แอนทิโอคัส ธีออส ที่ 2 (Antiochus II Theos ก.ค.ศ. 261-246) ที่เป็นหลานชายของเซลูคัส ที่ 1 ได้สมรสกับเจ้าหญิงเบเรนิซ (Berenice) ธิดาของปโตเลมี ฟิลาเดลฟัส ที่ 2 (Ptolemy II Philadelphus) ที่เป็นกษัตริย์ของอียิปต์ แต่ข้อตกลงดังกล่าวไม่ยั่งยืน ไม่นานก็เกิดความขัดแย้งที่ส่งผลโดยตรงต่อประชากรของพระเจ้า ดาเนียล บทที่ 11จึงเป็นเหตุการณ์ที่ส่งผลต่อประชากรของพระเจ้าหลายศตวรรษหลังจากสมัยของดาเนียล

เพราะเหตุใดองค์พระผู้เป็นเจ้าจึงทรงเปิดเผยให้เห็นล่วงหน้าถึงรายละเอียดเกี่ยวกับสงครามของอาณาจักรเหล่านี้ เหตุผลคือสงครามเหล่านี้ส่งผลต่อประชากรของพระเจ้า ดังนั้นพระองค์ประสงค์จะให้คนของพระองค์รู้ถึงสิ่งที่พวกเขาต้องเผชิญในภายหน้า นอกจากนี้พระเจ้าทรงเป็นนายเหนือประวัติศาสตร์ เมื่อเราเปรียบเทียบคำพยากรณ์กับเหตุการณ์ในประวัติศาสตร์ เราจะเห็นได้ว่าคำพยากรณ์ได้เกิดขึ้นจริง พระเจ้าผู้ทรงทำนายเกี่ยวกับความผันแปรของอาณาจักร เป็นพระเจ้าที่ทรงรู้อนาคต จึงสมควรที่เราจะวางใจพระองค์ นี่คือพระเจ้าที่ยิ่งใหญ่ ไม่ใช่รูปเคารพที่สร้างขึ้นมาตามความคิดของมนุษย์ พระเจ้าไม่เพียงแต่จะสามารถนำเหตุการณ์ในประวัติศาสตร์เท่านั้น แต่พระองค์สามารถนำชีวิตของเราด้วยถ้าเรายินยอม

`อ่าน อิสยาห์ 46:9, 10 มีหลักศาสนศาสตร์อะไรบ้างที่เราได้จากพระคัมภีร์สองข้อนี้ และมีความหวังอะไรที่เราได้จากพระคัมภีร์สองข้อนี้ จงคิดดูว่าจะน่ากลัวมากเพียงใด ถ้าพระเจ้าไม่มีความรักความเมตตา`