---
title:  วันพฤหัสบดี เหตุการณ์สุดท้าย
date:   19/03/2020
---

`อ่าน ดาเนียล 11:40-45 อะไรกำลังเกิดขึ้นนี่นี่`

วลีต่อไปนี้ช่วยให้เราเข้าใจพระคัมภีร์ตอนนี้ คำว่า “วาระสุดท้าย” เห็นในดาเนียลเท่านั้น (ดาเนียล 8:17; ดาเนียล 11:35, 40 ดาเนียล 12:4, 9) เวลาของคำพยากรณ์ในดาเนียลกล่าวถึงวาระสุดท้ายซึ่งเริ่มหลังการหมดอำนาจของสันตะปาปา ปี ค.ศ. 1798 จนถึงเวลาที่คนตายฟื้นคืนชีพ (ดาเนียล 12:2)

คำว่า พระราชาถิ่นเหนือ ตามภูมิศาสตร์หมายถึงราชวงศ์เซลูซิด (Seleucid dynasty) แต่ต่อมาก็หมายถึงอาณาจักรโรม (pagan Rome) และสุดท้ายหมายถึงศาสนจักรโรม (papal Rome) ในกรณีนี้จึงไม่ได้หมายถึงเรื่องตามภูมิศาสตร์เท่านั้น แต่เป็นเรื่องจิตวิญญาณด้วย นอกจากนี้เราต้องรู้ว่าพระราชาถิ่นเหนือเป็นตัวแทนของพระเทียมเท็จที่ยึดอำนาจของพระเจ้าเที่ยงแท้ที่มีสัญลักษณ์เชื่อมกับทิศเหนือ (อิสยาห์ 14:13)

คำว่า พระราชาถิ่นใต้ ตอนแรกหมายถึงราชวงศ์ปโตเลมี (Ptolemaic dynasty) ในอียิปต์ ที่อยู่ทางใต้ของดินแดนศักดิ์สิทธิ์ แต่เมื่อคำพยากรณ์เปิดเผยมากขึ้น ทำให้เห็นมิติด้านศาสนศาสตร์ ที่เชื่อมโยงกับอเทวนิยมหรือผู้ที่ไม่เชื่อว่ามีพระเจ้า ดังที่เอลเลน จี. ไวท์. เขียนอธิบายวิวรณ์ 11:8 ว่า อียิปต์หมายถึงผู้ที่ไม่เชื่อว่ามีพระเจ้า (สงครามแห่งประวัติศาสตร์, หน้า 269)

คำว่า ภูเขาบริสุทธิ์รุ่งโรจน์ สมัยพระคัมภีร์เดิมหมายถึงภูเขาศิโยน ที่เป็นเมืองหลวงและใจกลางของประเทศอิสราเอล ตามภูมิศาสตร์ของแผ่นดินแห่งคำสัญญา แต่ภายหลังไม้กางเขน ประชากรของพระเจ้าไม่ได้มีเป็นเผ่าพันธุ์ตามภูมิศาสตร์ ดังนั้น ภูเขาบริสุทธิ์รุ่งโรจน์จึงเป็นสัญลักษณ์ของประชากรของพระเจ้าที่กระจายอยู่ทั่วโลก

เราสามารถตีความว่า (1) พระราชาถิ่นใต้เข้าโจมตีพระราชาถิ่นเหนือ หมายถึง การปฏิวัติฝรั่งเศส ที่พยายามถอนรากความเชื่อทางศาสนาและอำนาจของสันตะปาปา แต่ล้มเหลว (2) พระราชาถิ่นเหนือรบชนะพระราชาถิ่นใต้ หมายถึง กองทัพศาสนาของสันตะปาปาและพันธมิตรจะได้ชัยชนะเหนือผู้ที่ไม่เชื่อว่ามีพระเจ้า และจะเป็นพันธมิตรร่วมกับศัตรูที่พ่ายแพ้ (3) เอโดม โมอับ และส่วนใหญ่ของคนอัมโมนจะพ้นมือของพวกเขา หมายถึง คนที่ไม่ถูกนับเป็นประชากรของพระเจ้า ถูกรวมเข้าเป็นกลุ่มเดียวกันในตอนสุดท้าย (4) พระราชาถิ่นเหนือเตรียมตัวโจมตีภูเขาบริสุทธิ์รุ่งโรจน์ แต่จะถึงวาระสุดท้าย หมายถึง กองกำลังที่ชั่วร้ายจะถูกทำลาย และอาณาจักรของพระเจ้าจะได้รับการสถาปนาขึ้น

`เราได้รับการหนุนใจอย่างไร เมื่อรู้ว่าในที่สุดพระเจ้าและประชากรของพระองค์จะเป็นผู้ชนะ`