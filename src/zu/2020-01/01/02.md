---
title:  'UKrestu: INgqikithi kaDaniyeli'
date:  29/12/2019
---

`Funda kuluka 24:25-27; Johane 5:39; naku 2 Korinte 1:19, 20. Kungayiphi indlela uKrestu eyingqikithi yeMibhalo na?`

Akungatshanzwa ukuthi uJesu ungumongo weMibhalo, kanti lokho kubandakanya noDaniyeli uqobo. Isibonelo: Isahluko 1 siyatshengisa, nakuba kungendlela encane nengaphelele, ukuthi amava kaDaniyeli angumfanekiso alawo kaKrestu, owashiya izulu ukuzohlala kulomhlaba wesono abhekane namandla obumnyama. Futhi, uDaniyeli nabangane bakhe baphiwa yizulu ukuhlakanipha okufana nokukaKrestu ukuze babhekane nezinselele zempilo yaseBhabhiloni. Isahluko 2 sichaza umfanekiso wetshe lesikhathi sokugcina ukutshengisa ukuthi umbuso kaKrestu ekugcineni uyothatha indawo yemibuso yomhlaba. Isahluko 3 sisembulela uKrestu ehamba nezinceku zaKhe ezethembekile esithandweni somlilo. Isahluko 4 sisitshela ngoNkulunkulu esusa uNebukadinesari embusweni wakhe isikhashana ukuze lenkosi ifunde ukuthi “Izulu liyabusa” (Daniyeli 4:26). Amazwi athi “Izulu liyabusa” asikhumbuza ukuthi uKrestu njenge “Ndodana yoMuntu” (Daniyeli 7:13), wamukela umbuso nobukhosi njengoba kulotshwe kuDaniyeli 7. Isahluko 5 sibonakalisa isiphelo senkosi uBelishasari nokuwa kweBhabhiloni linqontshwa amaPheresiya ngobusuku bokuzitika ngokudla nophuzo. Lokhu kumele ukunqotshwa kukaSathane nokuchithwa kweBhabhiloni lesikhathi sokugcina nguKrestu nezingelosi zaKhe. Isahluko 6 sitshengisa uzungu oluboshelwe uDaniyeli ngendlela efana nezinsolo zamanga ezethweswa uJesu ngabapristi abakhulu. Kanti futhi njengoba inkosi uDariyu wazama ngeze ukusindisa uDaniyeli, uPilatu naye wazama ngeze ukusindisa uJesu (Mathewu 27:17-24). Isahluko 7 sibonakalisa uKrestu njengeNdodana yoMuntu amukela umbuso, ebusa phezu kwabantu baKhe. Isahluko 8 sibonakalisa uKrestu njengompristi wethempeli lasezulwini. Isahluko 9 sisinika isithombe sikaKrestu engumhlatshelo okwathi ngokufa kwaKhe waqinisa isivumelwano phakathi kukaNkulunkulu nabantu baKhe. Bese kuthi izahluko 10-12 zisinika uKrestu enguMikhayeli, umkhuzi omkhulu wamabutho, olwisana namabutho obubi, ahlangule abantu bakaNkulunkulu nasemandleni okufa. Manje- ke asikhumbule ukuthi uKrestu uyingqikithi kaDaniyeli. Kuzo zonke izahluko zalencwadi kukhona okuthile okukhomba kuKrestu.

`Phakathi kwemizabalazo, izilingo, noma nezikhathi zentokozo enkulu nokunethezeka, singafunda kanjani ukugcina uKrestu engumongo wezimpilo zethu na? Kubaluleke ngani ukuthi senze lokho na?`