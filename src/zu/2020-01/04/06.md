---
title:  Imfihlakalo Yokukholwa Okunje
date:  23/01/2020
---

Uma sizindla ngalokho okwenzeka kuShadiraki, uMeshaki, no-Abedi Nego, siyazibuza ukuthi: Yini imfihlakalo yokukholwa okunamandla kangaka? Kwakungenzeka kanjani ukuthi bazimisele ukushiswa bephila kunokuba bakhonze isithombe? Cabanga ngazo zonke izindlela ababengenza ngazo izaba zokukhothamela isithombe. Kodwa yize babazi ukuthi bangase bafe, njengabanye abaningi, noma kunjalo bema baqina.

`Funda kumaHeberu 11. Sifundani lapha mayelana nokuthi kuyini ukukholwa na.?`

Ukuze sibe nokukholwa okunje, sidinga ukwazi ukuthi kuyini ukukholwa. Abanye abantu ukukholwa bakuqonda ngobuningi; balinganisa ukukholwa kwabo ngezimpendulo abazithola zivela kuNkulunkulu. Baya enxanxatheleni yezitolo, bathandazele indawo yokupaka imoto. Uma beyithola befika-nje, bathi banokukholwa okunamandla, okwenza uNkulunkulu ezwe imithandazo yabo. Umcabango onjalo ngokukholwa uyingozi ngoba uzama ukusonta ingalo kaNkulunkulu, akusebenzisi ubukhosi nokuhlakanipha kukaNkulunkulu.

Yebo, ukukholwa kwangempela, okufana nokwabonakaliswa abangane bakaDaniyeli, kulinganiswa ngezinga lobudlelwane bethu noNkulunkulu, nokumethemba okuphelele okulandela lapho. Ukukholwa kweqiniso akuzami ukugoba intando kaNkulunkulu ukuze ihambisane nokufunwa yithina; kunalokho, kunikela intando yethu entandweni kaNkulunkulu. Njengoba sibonile, labafana abathathu bamaHeberu babengazi ukuthi uNkulunkulu uzobenzelani ngesikhathi bekhetha ukuphonsela inkosi inselele ngokuhlala bethembekile kuNkulunkulu. Bakhetha ukwenza into efanelekile noma umphumela kungaba yini. Yilokho-ke ukukholwa kwangempela. Sibonakalisa ukukholwa kweqiniso uma sithandaza kuNkulunkulu sicela esikufisayo, kodwa simethembe ukuthi uzosenzela okuyikona okuhle, yize noma ngalowo mzuzu singaqondi ukuthi kwenzekani, nangasizathu sini.

`Yiziphi izindlela esingasebenzisa ngazo ukukholwa imihla ngemihla, nasezintweni “ezincane” ezingasiza ukukhulisa ukukholwa kwethu, silungele izinselele ezinkulu ngokuhamba kwesikhathi? Kungani, ngezindlela eziningi, ukuvivinywa “ngezinto ezincane” kuyikho okubaluleke kakhulu na?`