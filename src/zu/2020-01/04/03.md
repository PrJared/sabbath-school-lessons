---
title:  Ubizo Lokukhonza
date:  20/01/2020
---

`Funda kuDaniyeli 3:8-15 neSambulo 13:11-18. Yikuphi okufanayo esikubonayo phakathi kwalokho okwenzeka ngesikhathi sikaDaniyeli nalokho okuzokwenzeka esikhathini esizayo?`

Isithombe segolide esasimi ethafeni laseDura, ogama laso kwakungu Akkadiyani, okusho “indawo ebiyelwe,” senza leyondawo ebiyelwe ibe yindawo yokukhonzela ebanzi. Ukwenezela lapho, isithando somlilo esasiseduze nalapho sinikeza umqondo we-altare. Umculo waseBhabhiloni nawo kwakudingeka ukuba ube yinxenye yokukhonza. Kubalwe izinhlobo eziyisikhombisa zezinsimbi zomculo, sengathi kwenzelwa ukuphelela nokuba namandla okukhonza kwabo.

Namhlanje, sithola imilayezo nxazonke, isitshela ukuthi asisebenzise izindlela ezintsha zokuphila, izimfundiso ezintsha, sishiye ukuzinikela kwethu kuNkulunkulu njengoba kushiwo eZwini laKhe, ukwethembeka kwethu sikunike iBhabhiloni lanamhlanje. Ukuheha kwezwe ngezinye izikhathi kubonakala kunamandla amakhulu, kodwa asikhumbule ukuthi ukwethembeka kwethu akube kuNkulunkulu onguMdali.

Ngokusho kwenkomba yesiprofetho, siphila ezinsukwini zokugcina zomlando womhlaba. Isambulo 13 simemezela ukuthi abakhileyo emhlabeni bazobizelwa ukuba bakhonze umfanekiso wesilo. Lowo mfanekiso uyokwenza “ukuba bonke, abancane nabakhulu nabacebileyo nabampofu, nabakhululekileyo nabayizigqila, bazibeke uphawu esandleni sabo sokunene noma ebunzini labo “ (Isambulo 13:16).

Yizigaba zabantu eziyisithupha okuthiwa zikhonza umfanekiso wesilo: “abancane nabakhulu, abacebile nabampofu, abakhululekile nezigqila.” Isibalo sesilo esingu 666, naso sigcizelela inombolo yesithupha. Lokhu kuyatshengisa ukuthi isithombe esakhiwa nguNebukadinesari umfanekiso-nje walokho iBhabhiloni lezinsuku zokugcina eliyokwenza (bheka kuDaniyeli 3:1 okushiwoyo ngesithupha namashumi ayisithupha). Ngakhoke kuzosisiza ukuqaphela lokho okwenzekayo kulendaba, nendlela uNkulunkulu ngobukhosi baKhe ahola ngayo ezindabeni zomhlaba.

`Ukukhonza akusikho-nje ukukhothamela into noma umuntu, usho ngokusobala ukuthi uyamkhonza. Yiziphi ezinye izindlela, ezifihlakele, esingazithola sesikhonza ngazo okunye ngaphandle kweNkosi yethu na?`