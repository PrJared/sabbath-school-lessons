---
title:  Isithombe Segolide
date:  19/01/2020
---

`Funda kuDaniyeli 3:1-7. Ngabe yini eyaqhuba inkosi ukuthi yakhe lesithombe na?`

Kungenzeka ukuthi kwakuyiminyaka engamashumi amabili phakathi kwephupho nokwakhiwa kwesithombe. Noma kunjalo, kuyabonakala ukuthi inkosi ngeke isalikhohlwa iphupho, nokuthi iBhabhiloni liyochithwa eminye imibuso. Ngokungeneliswa ukuba yikhanda legolide-nje, inkosi ifuna ukufanekiswa yisithombe sonke segolide ukuze abalandeli bayo babone ukuthi umbuso wayo uyohlala njalo emlandweni.

Loku kuziphakazisa kusikhumbuza abakhi bombhoshongo waseBhabheli, okwathi ekuziphakamiseni kwabo, bazama ukuphonsela uNkulunkulu uqobo inselele. Ukuziphakamisa kukaNebukadinesari lapha akwehlukile. Kuningi akwenza njengombusi waseBhabhiloni, manje ukuthola kulukhuni ukwamukela ukuthi umbuso wakhe uyodlula ngelinye ilanga. Ngakho-ke, ezama ukuziphakamisa, wakha isithombe sokutshengisa amandla akhe, okwakuzokuthi ngaso, avivinye ukwethembeka kwesizwe sakhe. Nakuba kungacacile ukuthi isithombe kwakuhloswe ngaso ukumela inkosi noma isithixo sayo, asikhumbule ukuthi endulo wawumncane umugqa ohlukanisa ezombuso nezenkolo, uma wawukhona.

Asikhumbule futhi, ukuthi uNebukadinesari usethole amathuba amabili okwazana noNkulunkulu weqiniso. Elokuqala, uvivinya abafana bamaHeberu, abathole behlakaniphe kashumi ukwedlula abanye baseBhabhiloni. Kwase kuthi emuva kokuba zonke izazi zehlulekile ukumkhumbuza iphupho lakhe, uDaniyeli uyamtshela ukuthi uphupheni kanye nencazelo yalo iphupho. Okokugcina, inkosi iyabona ukuthi uNkulunkulu kaDaniyeli mkhulu. Kodwa kuyamangalisa ukuthi lezo zifundo ngoNkulunkulu azimvimbeli ukuba angabuyeli ekukhonzeni izithombe. Yini indaba? Cisho ukuziphakamisa. Abantu benyama nabagcwele isono abafuni ukuvuma ukuthi lokho abakwazile ukukwenza kanye nokuhlakanipha kwabo kuyize nokuthi kuzodlula. Ngezinye izikhathi nathi senza izinto njengawo “Nebukadinesari” abancane ngokuthi sinake ngokweqile lokho esiphumelele kukona, sikhohlwe ukuthi akubalulekile kangakanani uma kuqhathaniswa nephakade.

`Singagwema kanjani ukuwela, ngisho nangendlela efihlakele, esihibeni okwawela kuso uNebukadinesari na?`