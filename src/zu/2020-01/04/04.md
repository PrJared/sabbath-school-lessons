---
title:  Ukuvivinywa Ngomlilo
date:  21/01/2020
---

Kulabafana abathathu bamaHeberu, ukukhonza isithombe okwakumiswe yinkosi kuyinkolo-mbumbulu yokukhonza kwasethempelini laseJerusalema, ababekwenza eminyakeni engaphambili. Nakuba benezikhundla embusweni futhi bethembekile enkosini, ukukholeka kwabo kuNkulunkulu kubabekela imingcele yokwethembeka kwabo ebantwini. Basazimisele ukuba yizinceku zenkosi njengabaphathi abathembekile; kodwa, ngeke bazihlanganise nomgidi wokukhonza isithombe.

`Funda kuEksodusi 20:3-6 noDuteronomi 6:4. Lezindimana zisitshelani okuyikona okwaba nomthelela wokuthi labafana bame ngalendlela na?`

Ngokulandela umyalo okhishwe yinkosi, bonke abantu bayaguqa bakhonza isithombe segolide ngokukhala kwezinsimbi zomculo. Yilaba abathathu kuphela, uShadiraki, noMeshaki, noAbedi Nego abanesibindi sokungawunaki lomyalo wenkosi. Ngaso leso sikhathi abanye baseBhabhiloni batshela inkosi ngalokho. Lezimpimpi zihlose ukuvusa ulaka lwenkosi ngokuthi: (1) inkosi uqobo eyabeka labafana abathathu ezikhundleni eBhabhiloni; (2) labafana bamaJuda ababakhonzi onkulunkulu benkosi; futhi (3) abasikhonzi isithombe segolide esimiswe yinkosi (Daniyeli 3:12). Kodwa, phezu kolaka lwayo inkosi, ibanika ithuba lesibili. Izimisele ukuphinda lonke uhlelo ukuze labafana bahoxise ukuma kwabo, bakhonze isithombe. Uma benqaba, bayophonswa esithandweni somlilo ovuthayo. UNebukadinesari uvala inkulumo yakhe ngamazwi okuzikhukhumeza okukhulu: “ngumuphi lowo nkulunkulu oyakunikhulula ezandleni zami?” (Daniyeli 3:15).

Labafana sebephiwe isibindi yizulu, baphendula bathi enkosini: “Uma kunjalo, uNkulunkulu wethu esimkhonzayo unamandla okusikhulula esithandweni somlilo ovuthayo, yebo, uyakusikhulula esandleni sakho, nkosi. Kepha noma kungenjalo, makwazeke kuwe nkosi ukuthi asiyikukhonza onkulunkulu bakho, ngeke sakhuleka esithombeni segolide osimisileyo” (Dan. 3:17, 18).

`Nakuba bazi-nje ukuthi uNkulunkulu wabo angabakhulula, abanaso isiqiniseko sokuthi uzobakhulula. Kodwa, bayenqaba ukulalela umyalo wenkosi, yize bazi ukuthi bangashiswa bephila. Singakutholaphi ukukholwa okunjalo?`