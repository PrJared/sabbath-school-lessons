---
title:  Ukujula Nomcabango
date:  24/01/2020
---

“Zibalulekile izifundo okufanele sizifunde kulokho okwenzeka kulabafana bamaHeberu ethafeni laseDura. Kulezinsuku zethu, izinceku zikaNkulunkulu eziningi, noma zingenacala, zizonikelwa ukuba zihlushwe, zihlukunyezwe yilabo abaqhutshwa nguSathane, abagcwele umona nokungabekezeleli ukukhonza kwabanye. Ulaka lwabantu luyovutha kakhulu ngakulabo abagcina ngcwele iSabatha lomyalo wesine; bese ekugcineni, kuphume umthetho ezweni lonke othi lezinceku zifanele ukufa.

“Isikhathi sokuhlupheka esiphambi kwabantu bakaNkulunkulu sizodinga ukukholwa okungenakunyakaziswa. Abantwana baKhe badinga ukukwenza kucace ukuthi bakhonza Yena Yedwa, nokuthi ayikho enye into, ngisho nokuphila imbhala, engabaheha ukuthi bachezukele enkolweni yamanga. Kulowo onenhliziyo ekholekile, imiyalo yabantu iyoshabalala uma iqhathaniswa nezwi likaNkulunkulu laphakade. Bayolilalela iqiniso noma umphumela kuwukuboshwa noma ukudingiswa noma ukufa.”—Ellen G. White, Prophets and Kings, amakhasi 512, 513.

**Imibuzo Yokuxoxisana**

`1. Funda ku 1 Petru 1:3-9. Kungani uNkulunkulu ekhulula abanye kodwa hhayi abanye ekuhluphekeni? Noma mhlawumbe impendulo yombuzo ofana nalona into esingeke siyithole okwamanje? Lapho kungenzeki khona ukukhululwa ngendlela emangalisayo, sidinge ngani ukwethemba ukulunga kukaNkulunkulu noma singakhululwanga na?`

`2. Ukuba lesigigaba sasiphethe ngokufa kwalabafana esithandweni somlilo, sasingathola ziphi izifundo kulokho?`

`3. Ngokuqonda kwethu izigigaba zezikhathi zokugcina, kuyokuba yini uphawu olubonakala ngaphandle, udaba olubangwayo, maqondana nokuthi sikhonza bani na? Lokhu kufanele kusitsheleni ngokubaluleka kweSabatha?`

`4. Funda kuLuka 16:10. Amazwi kaKrestu lapha asisiza kanjani ukuqonda ukuthi kusho ukuthini ukuphila ngokukholwa ngempela na?`

`5. Phinda ufunde uDaniyeli 3:15, lapho uNebukadinesari ethi: “Ubani lowo Nkulunkulu onganikhulula ezandleni zami?” Ungawuphendula kanjani lowo mbuzo na?`