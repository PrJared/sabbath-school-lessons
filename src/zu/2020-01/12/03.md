---
title:  Iziprofetho NgeSiriya neGibhithe
date:  16/03/2020
---

`Funda kuDaniyeli 11:5-14. Kwenzekani lapha?`

Ngokufa kuka Alexander the Great, umbuso omkhulu waseGrisi wehlukaniselwa abakhuzi bempi yakhe abane. Ababili babo—uSeleucus eSiriya (iNyakatho) noPtolemy eGibhithe (iNingizimu)—bakwazi ukwakha imibuso eyayizokulwa yodwa kubangwa umhlaba.

Abafundi beBhayibheli abaningi babona izimpi ezaziphakathi kwenkosi yasenyakatho neyaseningizimu ezaprofethwa kuDaniyeli 11:5-14, ngokuthi zisho izimpi eziningi ezazibandakanya lemibuso emibili. Ngokwesiprofetho, kwakuzokwenziwa umzamo wokuyihlanganisa lemibuso ngokushadiselana, kodwa lobo buhlobo kwaba okwesikhashana (Dan. 11:6). Imithombo yomlando isitshela ukuthi uAntiochus II Theos (261-246 B.C.) umzukulu kaSeleucus I, washada uBerenice, indodakazi yenkosi yaseGibhithe uPtolemy II Philadelphus. Kodwa, leso sivumelwano asihlalanga isikhathi eside, nempi eyayibandakanya nabantu bakaNkulunkulu yaqala phansi ngokushesha. Kanjalo-ke, uDaniyeli 11 ukhuluma ngezinye izigigaba ezibalulekile ezazizothinta izimpilo zabantu bakaNkulunkulu emakhulwini eminyaka ngemuva kokufa kukaDaniyeli.

Futhi-ke, singabuza umbuzo othi kungani uNkulunkulu embula ngaphambi kwesikhathi yonke lemininingwane ngezimpi ezihlanganisa imibuso ebanga ubukhulu kuleyonxenye yomhlaba. Silula isizathu: lezimpi zichaphazela abantu bakaNkulunkulu. UNkulunkulu- ke umemezela ngaphambi kokuthi zenzeke lezinselele ezizobhekana nabantu baKhe eminyakeni ezayo. Futhi, uNkulunkulu uyiNkosi yomlando, njengoba uma siqhathanisa okuprofethiwe nokwenzeka emlandweni, siyabona ukuthi izwi lesiprofetho ligcwaliseka njengoba laliprofethiwe. LoNkulunkulu osho ngaphambili okwakuzokwehlela leyo mibuso yamaGriki elwa yodwa, unguNkulunkulu owazi ikusasa. Ufanelekile ukuthi simethembe, simkholwe. UNkulunkulu omkhulu lo, hhayi isithixo esenziwe ngokomcabango womuntu. Akagcini ngokuqondisa indlela umlando ozohamba ngayo, kodwa uyakwazi nokuqondisa izimpilo zethu uma simvumela.

`Funda kuIsaya 46:9, 10. Kutholakala isifundiso esingakanani ngoNkulunkulu kulezindimana ezimbili, futhi yithemba elikhulu kangakanani esingalithola kuzona? Cabanga ukuthi ibingashayisa uvalo olungakanani indimana yeshumi ukuba uNkulunkulu ubengenawo umusa nothando, kodwa enempindiselo nolaka.`