---
title:  IRoma Nesikhulu Sesivumelwano
date:  17/03/2020
---

`Funda kuDaniyeli 11:16-28. Nakuba lesicaphuno silukhuni-nje, yimiphi imifanekiso ephinde itholakale kwezinye izindawo kuDaniyeli?`

Uguquko ekuphatheni, kusuka emakhosini amaGriki kuye kwiRoma eyayingakholwa, kubonakala kuDaniyeli 11:16: “Kepha omsukelayo uyakwenza njengentando yakhe, akakho oyakuma phambi kwakhe; uyakuma ezweni elihle, abhubhise ngesandla sakhe.” Izwe elihle yiJerusalema, indawo lapho kwakuhlala khona uIsrayeli wasendulo, kanti umbuso omusha ophathayo kuleyo ndawo iRoma elingakholwa. Lesigameko siphinde sisithole ekwenabeni ngokuvundla, kophondo oluncane, olufinyelela ezweni elihle (Dan. 8:9). Kusobala ukuthi umbuso ophethe emhlabeni ngaleso sikhathi iRoma elingakholwa. Ezinye izinkomba eBhayibhelini ziyakufakazela lokhu. Isibonelo: “Lowo othi akukhokhwe intela” kuzokuba uKhesari Awugustu. Kwakungesikathi sokubusa kwakhe kwakuzalwa uJesu, ngesikhathi uMariya noJosefa behamba beya eBethlehema ukuyobalwa (Dan. 11:20). Kanti futhi, ngokusho kwesiprofetho, lenkosi yayizolandelwa “odelelekileyo” (Dan. 11:21). Njengoba utshengisa umlando, uAwugustu walandelwa ngu Tiberiyu, indodana kaAwugustu angayizali. UTiberiyu wayedume ngokuba umuntu owedelelekile, onesihluku.

Okubaluleke kakhulu, ngokusho kweBhayibheli, kwakuzokuba ngesikhathi sokubusa kukaTiberiyu lapho “isikhulu sesivumelwano” sasiyobulawa (Dan. 11:22). Lokhu kukhomba ngokusobala ekubethelweni kukaKrestu, ophinde abizwe ngokuthi ngu”Mesiya isikhulu” (Dan. 9:25); bheka noMathewu 27:33-50), njengoba wabulawa ngombuso kaTiberiyu. Okubhekise kuJesu lapha njenge “sikhulu sesivumelwano” kuyinkomba enkulu esisizayo sibone ukulandelana kwezigigaba zomlando, kubuye kunike abafundi ubufakazi obunamandla bokwazi ngaphambili kukaNkulunkulu okumangalisayo. UNkulunkulu ubeshaya khona kukho konke okwenzeka ngaphambili kuleziprofetho, ngakhoke singamethemba ngokuphelele ngalokho athi kusazokwenzeka esikhathini esizayo.

`Naphakathi kwakho konke okwenzeka kwezombusazwe nezomlando, uJesu waseNazaretha, “isikhulu sesivumelwano,” uyembulwa ezindimaneni. Lokho kusisiza kanjani ukutshengisa ukuthi nakuba kukhona yonke leminyakazo kwezombusazwe, uJesu useyiNgqikithi yemiBhalo?`