---
title:  Iziprofetho NgePheresiya neGrisi
date:  15/03/2020
---

`Funda kuDaniyeli 11:1-4. Sibonani lapha, olusikhumbuza ngezinye iziprofetho zangaphambili zikaDaniyeli esesizibonile?`

UGabriyeli utshela uDaniyeli ukuthi kuzovuka amakhosi amathathu ePheresiya. Ayolandelwa eyesine, eyoceba kunawo wonke, futhi ichukuluze amaGriki. Ngemuva kukaKoresi, kwalandela amakhosi amathathu asebenzisa amandla awo phezu kwePheresiya: uKhambisise (530-522 B.C.), uSmerdis (522 B.C.), kanye noDariyu I (522-486 B.C.). Inkosi yesine ngu Zeksis, obizwa encwadini kaEsteri ngokuthi uAhashiveroshi. Ucebile kakhulu (Esteri 1:1-7). Waphaka impi enkulu ukuthi ihlasele iGrisi njengoba kwakuprofethiwe. Kodwa, phezu kwamandla akhe onke, wathola imbibizane emabuthweni amaGriki ayenempi encane kodwa enesibindi. Akuyona into elukhuni ukuhlonza uAlexander the Great njengenkosi enamandla eyaqhamuka kuDaniyeli 11:3, neyabusa wonke umhlaba jikelele, wasendulo. Eseneminyaka engu 32 nje, wafa, akashiya indlalifa ezobusa esikhundleni sakhe. Ngakhoke umbuso wakhe wehlukaniselwa abaholi bempi yakhe abane: uSeleucus owayezobusa phezu kweSiriya neMesapotamiya; uPtolemy owayezobusa eGibhithe; uLysimachus owayezobusa eThrace nezinxenye ze Asia Minor; kanye noCassander owayezobusa eMakhedoniya naseGrisi.

`Qhathanisa uDaniyeli 11:2-4 noDaniyeli 8:3-8, 20-22. Lezindimana sezihlangene, zisiza kanjani ukuhlonza u Alexander njengalenkosi okukhulunywa ngayo lapha?`

Singafundani kulenhlanganisela yamagama, izinsuku, izindawo, nezigameko zomlando? Okokuqala, sifunda ukuthi isiprofetho sigcwaliseka njengoba kwaprofethwa yisithunywa sezulu. IZwi likaNkulunkulu alehluleki. Okwesibili, uNkulunkulu uyiNkosi yomlando. Singase sithole umqondo wokuthi ukulandelana kwabasemagunyeni kwezombusazwe, abaholi, nemibuso kwenziwa yizifiso zababusi, ozwilakhe, nawosombusazwe abehlukene. Kodwa, iBhayibheli liveza ukuthi uNkulunkulu uYena ophethe amatomu, uzoshayela inqola yomlando ngokwenhloso yaKhe engcwele, eyokuthi ekugcineni iholele ekusishulweni kobubi nokumiswa kombuso kaNkulunkulu ongunaphakade.