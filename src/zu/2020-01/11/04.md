---
title:  Ukuthintwa Yingelosi
date:  10/03/2020
---

`Funda kuDaniyeli 10:10-19. Kwenzekani sonke isikhathi ingelosi ithinta uDaniyeli?`

Ngokuthathekiswa yinkazimulo yokukhanya kwasezulwini, umprofethi uyawa. Kwase kuqhamuka ingelosi, yamthinta, yamduduza. Njengoba siyifunda lendaba, qaphela ukuthi ingelosi ithinta uDaniyeli izikhathi ezintathu. Ukuthinta kokuqala kwenza umprofethi akwazi ukuma, ezwe amazwi enduduzo avela ezulwini: ‘Ungesabi Daniyeli, ngokuba kusukela ngosuku lokuqala owabeka ngalo inhliziyo yakho ukuqonda nokuzithoba phambi kukaNkulunkulu wakho amazwi akho ezwiwa; mina ngifikile ngenxa yamazwi akho “ (Dan. 10:12). Umthandazo kaDaniyeli wanyakazisa amazulu. Kithina, lokhu kuyisiqiniseko sokuthi uNkulunkulu uyayizwa imithandazo yethu, okuyisiduduzo esikhulu ngezikhathi zokuhlupheka.

Ukuthinta kwesibili kwenza uDaniyeli akwazi ukukhuluma. Umprofethi uthulula amazwi akhe phambi kukaNkulunkulu, ezwakalisa imizwa yakhe yokwesaba: “ ‘Nkosi yami, ngenxa yombono imihelo ingehlele, angisenamandla. Inceku enje yenkosi yami ingakhuluma kanjani nenkosi yami enje na? Ngokuba mina, khona lapho akusalanga mandla kimi, nokuphefumula bekungasekho kimi’ “ (Daniyeli 10:16, 17). Kanjalo-ke, uNkulunkulu akakhulumi nathi nje; ufuna sivule imilomo yethu ukuze simtshele ngemizwa yethu, izidingo zethu, nezifiso zethu.

Ukuthinta kwesithathu kumnika amandla. Njengoba uDaniyeli ezibona ukungafaneleki kwakhe, ingelosi iyamthinta, imduduze ngokuthula kukaNkulunkulu: “ ‘Ungesabi, muntu othandekayo; ukuthula makube kuwe; qina, yebo, mawuqine!’ “ (Dan. 10:19). Khumbula ukuthi ingelosi ithunyelwe kuDaniyeli njengempendulo yemithandazo yakhe, ukuze imnike ukuqonda. Ngamanye amazwi, umbono olandelayo esahlukweni 11 kuzokuba ohlose ukukhuthaza uDaniyeli njengempendulo yokuzila kwakhe nokuzindla ngesimo esasikhona ngaleso sikhathi eJerusalema. Uma sinoNkulunkulu ohlangothini lwethu, singaba nokuthula ngisho noma sibhekene nokuhlupheka. Ukuthinta kwaKhe ngothando kusenza sibuke ikusasa ngethemba.

`“Kithina bantukazana, izulu lingaba seduze kakhulu.”—Ellen G. White, The Desire of Ages, ikhasi 48. Kukangaki uke ucabange ngokuthi izulu nomhlaba kusondelene kangakanani? Ungaphila kanjani ngokwehlukile uma bewungagcina leliqiniso liphila njalo enhliziyweni nasengqondweni yakho?`