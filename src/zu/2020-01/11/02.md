---
title:  Ukuzila Ukudla Nomthandazo, Futhi
date:  08/03/2020
---

`Funda kuDaniyeli 10:1-3. Siphinda simthola enzani uDaniyeli?`

UDaniyeli akazisho izizathu zokuqhubeka kwakhe nokuzila. Kodwa ukushweleza okunomdlandla onje noma kanjani kuqhutshwa yisimo samaJuda, asanda kubuyela ePalestina evela eBhabhiloni.

`Funda kuEzra 4:1-5. Yiziphi izinselele ezibhekene namaJuda ekubuyeleni kwawo ekhaya?`

Siyazi ngokufunda uEzra 4:1-5 ukuthi ngalesikhathi amaJuda ayebhekene nempikiswano enkulu ngesikhathi ezama ukwakha kabusha ithempeli. AmaSamariya athumela imibiko yamanga esigodlweni sasePheresiya, efaka inkosi umoya wokuthi ayivimbe lomsebenzi wokwakha. Ngaphansi kwezimo ezibucayi kanje, amasonto amathathu uDaniyeli ushweleza kuNkulunkulu ukuba aphefumulele uKoresi avumele umsebenzi ukuba uqhubeke. Ngalesikhathi uDaniyeli wayengalinganiselwa eminyakeni engu 90 ubudala. Akazicabangeli yena, kodwa ucabangela abantu bakubo nezinselele ababhekene nazo. Uyaphikelela ukuthandaza amasonto amathathu agcwele ngaphambi kokuthola impendulo kuNkulunkulu. Ngalesikhathi, umprofethi ulandela uhlelo lokudla okulula kakhulu, engadli izibiliboco, engagcobi nomzimba. Akakunakile nakancane ukuthokomala nokubukeka kwakhe, ukhathazeke ngenhlalakahle yamaJuda akubo eJerusalema, elingamamayela ayinkulungwane ukusuka eBhabhiloni. Uma sibuka impilo kaDaniyeli yomthandazo, sifunda izifundo ezilusizo. Okokuqala, sidinga ukubekezela emthandazweni, ngisho noma izicelo zethu zingaphendulwanga ngaleso sikhathi. Okwesibili, asibe nesikhathi sokuthandazela abanye. Kukhona okuthile okukhethekile ekuthandazeleni abanye. Khumbula ukuthi “UJehova wambuyisa uJobe ekuhluphekeni , lapho ekhulekela abangane bakhe;” (Jobe 42:10). Okwesithathu, umthandazo uqhuba uNkulunkulu ukuba enze into ebambekayo, eyangempela. Ngakhoke asithandaze njalo, zonke izinhlobo zemithandazo. Uma sibhekene nezilingo ezingabekezeleki, izinkinga ezinkulu, nezinselele ezesabekayo, asiyise imithwalo yethu kuNkulunkulu ngomthandazo (Efesu 6:18).

`Funda kuDaniyeli 10:12. Lokhu kusitshelani mayelana nokuthi umthandazo wenza ukuthi uNkulunkulu enze okuthile, hhayi-nje ukuthi wenza thina sizizwe kamnandi ngoNkulunkulu?`