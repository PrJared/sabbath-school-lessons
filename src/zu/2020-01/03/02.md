---
title:  Ukusondela KukaNkulunkulu Endalweni
date:  12/01/2020
---

`Funda kuDaniyeli 2:1-16. AmaHeberu abhekana nasiphi isimo esibucayi ngenxa yephupho uNkulunkulu alinika inkosi na?`

Amaphupho ayengathathwa kancane endulo. Uma iphupho libonakala ukuthi likhomba okuthile, kwakuvame ukusho inhlekelele ezayo. Ngakho-ke, kuyezwakala ukuthi kungani uNebukadinesari wakhathazeka kangaka ngephupho ayengasalikhumbuli nokulikhumbula. Izazi zaseBhabhiloni zazikholwa ukuthi onkulunkulu bangayembula incazelo yamaphupho, kodwa kuleliphupho encwadini kaDaniyeli, osiyazi akukho ababengakwenza ngoba inkosi yase ilikhohliwe iphupho. Ukuba babetsheliwe ukuthi lithini iphupho, babengaqhamuka nencazelo ezothokozisa inkosi. Kodwa kulesimo esiyingqayizivele, lapho osiyazi bengakwazi ukutshela inkosi iphupho layo, bayaphoqeka ukuthi bavume ukuthi akekho ongalisho iphupho lenkosi ngaphandle kwawonkulunkulu abangahlali nabantu basenyameni (Dan. 2:11).

Inkosi seyigcwele ukukhathazeka, yayala ukuthi zonke izihlakaniphi zaseBhabhiloni zibulawe. Isihluku esinjalo sasingelona ivelakancane endulo. Imithombo yomlando iyafakaza ukuthi, ngenxa yozungu, uDariyu I wathi akubulawe bonke abenza imilingo, kanti uXerxes wabulala onjiniyela ababakhe ibhuloho elabhidlikayo. Ngesikhathi uNebukadinesari ekhipha lomyalo, uDaniyeli nabangane bakhe babesandu kuqeda ukuqeqeshwa kwabo, bamukelwa esigungwini sabaluleki benkosi. Ngenxa yalokho, isigwebo sokufa esikhishwe yinkosi sasibadla nabo. Empeleni, ulimi okuhunyushwe kulo luthi ukubulawa kwaqala ngalowo mzuzu, okusho ukuthi uDaniyeli nabangane bakhe babezolandela ngokubulawa. Kodwa uDaniyeli, “owayenokuhlakanipha nokuqonda” (Dan. 2:14), wakhuluma noAriyokhi, okwakunguyena owayongamele ukubulawa kosiyazi. Ekugcineni uDaniyeli wacela ukwelulelwa isikhathi enkosini uqobo ukuze asombulule lemfihlakalo yephupho. Kuyathathekisa ukuthi nakuba inkosi yayikade ithe izanusi zizama “ukuthenga isikhathi,” kodwa yashesha yavuma ukunika uDaniyeli “isikhathi.” UDaniyeli uyavumelana nezanusi ukuthi akekho umuntu ongasombulula imfihlakalo enje, kodwa umprofethi wazi uNkulunkulu okwazi ukwembula okuqukethwe yiphupho kanye nencazelo yalo.

`Izazi ngeBhayibheli zikhuluma ngobukhulu bukaNkulunkulu, ukuthi nakuba engesiyo inxenye yendalo, kodwa useduze kakhulu nayo. Ukuthi wanika inkosi uNebukadinesari iphupho, kusitshelani ngokusondela kukaNkulunkulu kithina na? (bheka Izenzo 17:28.)`