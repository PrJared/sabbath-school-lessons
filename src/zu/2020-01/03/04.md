---
title:  Isithombe, Isigaba 1
date:  14/01/2020
---

`UDaniyeli 2:24-30. Uthini lapha uDaniyeli leyo ebaluleke kangako ukuthi sihlale siyikhumbula? (bheka noJohane 15:5).`

Ngokusabela emthandazweni, uNkulunkulu wembula iphupho nencazelo yalo. UDaniyeli akangabazi ngokutshela inkosi ukuthi isisombululo semfihlakalo sivele “kuNkulunkulu wasezulwini.” Futhi, ngaphambi kokusho iphupho nencazelo yalo, uDaniyeli ukhuluma ngemicabango nokukhathazeka kwenkosi okungaphimiselwanga njengoba inkosi yayisembhedeni kodwa bungafiki ubuthongo. Lolo lwazi luphinde lugcizelele ukwethembeka komlayezo, ngoba ulwazi olunjalo olwalwaziywa yinkosi kuphela kusobala ukuthi lwafika kuDaniyeli ngamandla ezulu. Kodwa njengoba uDaniyeli elandisa inkosi ngephupho, kungenzeka ayinyathele emsileni inyoka ngoba leliphupho alizona izindaba ezinhle kuNebukadinesari.

`Funda kuDaniyeli 2:31-49. Iphupho lithi siyini isiphetho sombuso kaNebukadinesari na?`

Iphupho lingesithombe esikhulu esinekhanda “legolide elihle, isifuba saso nezingalo zaso kuyisiliva, isisu saso namathanga aso kuyithusi, imilenze yaso iyinsimbi, izinyawo zaso inxenye yinsimbi, inxenye yibumba” (Dan. 2:32, 33). Ekugcineni itshe “lashaya isithombe ezinyaweni zaso” (Dan. 2:34), sawa sonke isithombe sasakazeka njengamakhoba epheshulwa ngumoya. UDaniyeli uyachaza ukuthi izinsimbi ezehlukene zimele ukulandelana kwemibuso ezogudluzana kuwo wonke umlando. KuNebukadinesari, umlayezo wawucacile: iBhabhiloni, nabo bonke ubukhazikhazi namandla alo, lizodlula, indawo yalo ithathwe omunye umbuso, owawuzolandelwa eminye kuze kufike umbuso owehluke kakhulu kuyo yonke: umbuso waphakade kaNkulunkulu, oyohlala njalo njalo.

`Buka-nje ukuthi okwabantu kungokwesikhashana, futhi kuyadlula. Lokho kufanele kusifundiseni ngethemba elikhulu esinalo kuJesu, kuJesu Yedwa? (bheka kuJohane 6:54; 2 Korinte 4:18)?`