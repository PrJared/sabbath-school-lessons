---
title:  Kusuka Emfihlakalweni Kuye Ekwambulweni
date:  11/01/2020
---

### Kuleliviki Funda ku
Dan. 2:1-16; Izenzo 17:28; Dan. 2:17-49; IHubo 138; Johane 15:5; Duter. 32:4; 1 Petru 2:4.

> <p>Indimana Yekhanda</p>
> “UDaniyeli wathatha wathi: ‘Malibongwe igama likaNkulunkulu kusukela kwaphakade kuze kube phakade, ngokuba ukuhlakanipha namandla kungokwaKhe,’ “ (Daniyeli 2:20).

OIlwandle oluzungeze izwe laseGreenland kukhona iqhwa (icebergs) lobukhulu obehlukene. Ngesinye isikhathi iqhwa elincane liya ngapha, elikhulu liye kwenye indawo. Okwenzekayo ukuthi umoya uphephetha iqhwa elincane, kodwa lelo elikhulu lona lihambe nomsinga wolwandle ojulile. Uma sicabanga ngokukhula nokuwa kwemibuso yomhlaba kuwo wonke umlando, kufana nokusebenza komoya nomsinga wolwandle ojulile. Umoya umele yonke into eguquguqukayo futhi kungaziwa ukuthi kuzolandelani, njengentando yomuntu. Kodwa kukhona okunye okusebenza kanyekanye nalemimoya, okunamandla angaphezu kwawomoya, okufana nomsinga wolwandle. Sikhuluma ngokusebenza okuqinisekile kwezinhloso zikaNkulunkulu ezinobuhlakani. UEllen G. White uyibeka kanje: “Njengezinkanyezi emkhathini obanzi lapho zibekwe khona, izinhloso zikaNkulunkulu azixhamazeli, futhi azishiywa yisikhathi.”—The Desire of Ages, ikhasi 32. Nakuba ukukhula nokuwa kwezizwe, izimfundiso, namaqembu ezombusazwe kubonakala sengathi kusebenza ngokuthanda kwabantu kuphela, uDaniyeli 2 uyatshengisa ukuthi uNkulunkulu wasezulwini empeleni onyakazisa umlando wabantu uze ufike ekugcineni kwawo.