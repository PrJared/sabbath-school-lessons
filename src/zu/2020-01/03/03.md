---
title:  Umthandazo
date:  13/01/2020
---

Ngokushesha, uDaniyeli uthatha abangane bakhe abathathu, bayothandaza, ebachazela ukuthi bazobulawa uma uNkulunkulu engabembuleli iphupho. Njalo-nje uma sibhekene nenkinga enkulu, nathi sidinga ukwazi ukuthi uNkulunkulu wethu mkhulu ngokwanele ukuxazulula nenselele ebonakala inganyakazi.

`Funda kuDaniyeli 2:17-23. Yiziphi izinhlobo ezimbili zomthandazo ezithandazwayo lapha?`

Kunezinhlobo ezimbili zomthandazo kulesahluko. Olokuqala, umthandazo wokucela, lapho uDaniyeli ecela uNkulunkulu ukuba embule iphupho nencazelo yalo (Dan. 2:17- 19). Amazwi alomthandazo asiwatshelwa, kodwa sitshelwa ukuthi uDaniyeli nabangane bakhe “bacela umusa kuNkulunkulu wasezulwini ngalemfihlakalo, ukuze uDaniyeli nabangane bakhe bangabhubhi kanye nabanye abahlakaniphileyo baseBabele” (Dan. 2:18). Besathandaza, uNkulunkulu wasiphendula isicelo sabo walembula iphupho lenkosi nencazelo yalo. Singaqiniseka ngokuthi noma kunini uma sifuna “umusa kuNkulunkulu wasezulwini” neyethu imithandazo iyozwakala, nakuba kungeke kube ngendlela egqame njengalena esiyibona lapha, ngoba uNkulunkulu kaDaniyeli unguNkulunkulu wethu nathi. Sebenanela impendulo kaNkulunkulu emthandazweni wabo, uDaniyeli nabangane bakhe baqhibuka ngomthandazo wokubonga nokudumisa. Badumisa uNkulunkulu ngokuba umthombo wokuhlakanipha nokubamba amatomu endalo nomlando wemibuso. Kunesifundo esibalulekile esingasifunda la. Uma sithandaza, sinxusa uNkulunkulu ngezinto eziningi, kukangaki lapho simbonga khona, simdumise ngokuphendula imithandazo yethu na? Okwenzeka kuJesu nabanochoko abayishumi kusinika umfanekiso omuhle ngokungabongi kwabantu. Kulabo abayishumi abaphulukiswa, munye kuphela owabuya “ukuzonika udumo kuNkulunkulu” (Luka 17:18). Ukusabela kukaDaniyeli akusikhumbuzi kuphela-nje ngokubaluleka kokubonga nokudumisa, kodwa futhi kwembula isimilo saloNkulunkulu esikhuleka kuYe. Uma sikhuleka kuYe, singamethemba ukuthi uzokwenza lokho okusifanele ngempela, ngakho-ke sifanele ukumbonga, simdumise njalo.

`Funda iHubo 138. Ungazizuzelani kulomthandazo wokubonga, olungakusiza ufunde ukumbonga uNkulunkulu, kungakhathalekile ukuthi isimo sakho sinjani?`