---
title:  Isithombe, Isigaba 2
date:  15/01/2020
---

`Phinda ufunde ngephupho nencazelo yalo (Dan. 2:31-49). Lokhu kusifundisani ngokuthi uNkulunkulu uwazi ngaphambili umlando womhlaba na?`

Isiprofetho esasiqukethwe yiphupho likaNebukadinesari sisinika ulwazi jikelele ngesiprofetho nokusebenza kwaso njengendlela yokuhlangabezana neziprofetho ezijulile kunalesi kuDaniyeli 7, 8, no 11. Futhi, uDaniyeli 2 akasona isiprofetho esencike ekugcwalisekeni kombandela othile. Yisiprofetho esiphathelene nesiphelo: isiprofetho esiqonde-ngqo ngalokho uNkulunkulu akubona ngaphambili nazokwenza.

1. Ikhanda legolide limele iBhabhiloni (626-539 B.C.). Yebo, akukho okunye okusansimbi okwakungamela amandla nomcebo wombuso waseBhabhiloni ngaphandle kwegolide. IBhayibheli libiza iBhabhiloni ngokuthi “umuzi wegolide” (Isaya 14:4) nokuthi “yindebe yegolide esandleni sikaJehova” (Jeremiya 51:7; qhathanisa neSambulo 18:16). Usomlando wasendulo, uHerodotus, uthi igolide eliningi kwakuhlotshiswe ngalo umuzi.
2. Isifuba nezingalo zesiliva kumele iMedo-Pheresiya (539-331 B.C.). Njengoba isiliva lingaphansana kwegolide ngenani, umbuso wamaMedo-Pheresiya awuzange ufike ezingeni lowaseBhabhiloni. Ngaphezu kwalokho, isiliva futhi laliyiwumfuziselo ofanelekile wamaPheresiya ngoba ayesebenzisa isiliva ekukhokhweni kwentela.
3. Isisu namathanga ethusi kumele elaseGrisi (331-168 B.C.). UHezekeli 27:13 udweba isithombe samaGriki ehweba ngezitsha zethusi. Amasosha amaGriki ayaziwa ngezingubo zawo zempi zethusi. Izigqoko zawo, amahawu, nezimbazo zempi, kwakwakhiwe ngethusi. UHeroditus usitshela ukuthi uPsammetichus I waseGibhithe wabona izigcwelegcwele zolwandle zamaGriki ziwukugcwaliseka kwezwi elalikhulunyiwe “ngabantu bethusi abaphuma olwandle.”
4. Imilenze yensimbi imele iRoma (168B.C.-A.D. 476) ngokufanelekile. Njengoba wachaza uDaniyeli, insimbi imele amandla aphoqozayo ombuso waseRoma owahlala isikhathi eside ukwedlula yonke engaphambi kwawo. Insimbi kwakuwumfuziselo ofanelekile ukumela lombuso.
5. Izinyawo; inxenye insimbi nenxenye ubumba zimele iYurophu ehlukene phakathi (A.D. 476-kuze kubuye uKrestu). Ukuxubana kwensimbi nobumba kusinika isithombe esifanelekile salokho okwenzeke ngokubhidlika kombuso waseRoma. Nakuba iminingi imizamo eyenziwa ukubumba iYurophu, kusukela ngokwendiselana phakathi kwamakhosi kuze kufike kwi european Union yamanje, ukwehlukana nokungezwani kulokhu kukhona, futhi ngokwalesiprofetho, kuyokuba njalo uNkulunkulu aze amise umbuso waphakade.