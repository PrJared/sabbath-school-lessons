---
title:  Ukusuka Othulini Uye Ezinkanyezini
date:  21/03/2020
---

### Kuleliviki Funda ku
Daniyeli 12; Roma 8:34; Luka 10:20; Roma 8:18; Heberu 2:14, 15; Johane 14:29; Sambulo 11:3.

> <p>Indimana Yekhanda</p>
> “Abahlakaniphileyo bayakukhanya njengokukhazimula kwesibhakabhaka, nabaphendulela abaningi ekulungeni njengezinkanyezi kuze kube phakade naphakade” (Daniyeli 12:3).

I ncwadi kaDaniyeli iqala ngoNebukadinesari ehlasela iJudiya, ethumba abantu ebayisa eBhabhiloni; incwadi kaDaniyeli, ngakolunye uhlangothi, iphetha ngoMikayeli esukuma ukuze akhulule abantu bakaNkulunkulu eBhabhiloni yesikhathi sokuphela. Njengoba kusobala kuyo yonke incwadi kaDaniyeli, ekugcineni, isigcino sangempela, uNkulunkulu uyokwenza yonke into isebenzele abantu baKhe. Njengoba sesibonile futhi, uDaniyeli nabangane bakhe behlala bethembekile kuNkulunkulu, betshengisa ukuhlakanipha okungenakufaniswa, phakathi kwezilingo nezinselele zasekuthunjweni. Ngokufanayo, lapho abantu bakaNkulunkulu esikhathini sokuphela bebhekene nokuhlushwa, nabo bayohlala bethembekile, kakhulukazi “ngesikhathi sokuhlupheka esingazange sibe khona kusukela ekuveleni kwabantu” (Daniyeli 12:1). NjengoDaniyeli nabangane bakhe eBhabhiloni, bayobonakalisa ukuhlakanipha nokuqonda. Abayikugcina ngokubonakalisa ukuhlakanipha njengophawu oluhle-nje, kodwa bayozinikela, ngenxa yalokho kuhlakanipha, ekuholeleni abanye ekulungeni. Abanye bayokufa noma babulawe, ngaleyo ndlela, babuyele othulini, kodwa bayovuselwa ekuphileni kwaphakade. Njengoba lisho iBhayibheli, “Abaningi abalele emhlabathini wothuli bayakuvuka, abanye bavukele ukuphila okuphakade” (Daniyeli 12:2).