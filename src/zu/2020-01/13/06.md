---
title:  Isikhathi Sokulinda
date:  26/03/2020
---

`Funda kuDaniyeli 12:5-13. Iphethwa kanjani lencwadi?`

Yinto ephawulekayo ukuthi lokhu kwenzeka “emfuleni,” noma kwiTigris, lapho uDaniyeli abona khona umbono wakhe wokugcina omkhulu (Daniyeli 10:4). Kodwa, igama elisetshenziswe lapha akusilo igama lesiHeberu elejwayelekile elisho “umfula,” kodwa igama elithi ye’or, elivame ukusho “umfula iNayile.” Lokho kusikhumbuza ukuphuma eGibhithe, futhi kutshengisa ukuthi njengoba uNkulunkulu wakhulula uIsrayeli eGibhithe, uyobasindisa abantu baKhe esikhathini sokugcina. Nakhu ukuhlelwa kwesiprofetho esizinikwayo. Okokuqala—“isikhathi, izikhathi, nenxenye yesikhathi— kuphendula umbuzo othi—“Kuyakuba nini ukuphela kwalezi zimangaliso na?” (Dan. 12:6). Ukuthi “izimangaliso” kubhekise ezintweni ezibonakala embonweni kaDaniyeli 11, ezingukwenaba kukaDaniyeli 7 no 8. Ngokuthe ngqo, loluchungechunge lwesikhathi kukhulunywe ngalo kuDaniyeli 7:25, nakamuva kuSambulo 11:3, iSambulo 12:6, 14, neSambulo 13:5. Futhi sihambisana neminyaka engu 1 260 yokubusa, eyaqala ngo B.C. 538 kuye ku 1798 A.D. UDaniyeli 11:32-35 uqondise kukho lokho kuhlushwa kodwa akasho luthi ngobude besikhathi sako. Ezinye izikhathi ezimbili eziluchungechunge, izinsuku ezingu 1 290 nezingu 1 335, ziphendula umbuzo othi—“Ukuphela kwalokho kuyakuba yini na?”—obuzwe nguDaniyeli uqobo lwakhe kulomuntu ogqoke ilineni. Zombili ziqala ngokususwa “komnikelo oshiswa imihla yonke” nokumiswa “kwesinengiso esichithayo.” Ngokuthathela esifundweni esingo Daniyeli 8, sifunde ukuthi “owemihla yonke” kusho ukushweleza kukaKrestu okunganqamukiyo, indawo yakho eyathathwa uhlelo lokukhonza kwamanga. Kanjalo-ke, lesikhathi sesiprofetho sasizoqala ngo A.D. 508 ngenkathi uClovis, inkosi yamaFrank, iguqukela enkolweni yamaKhatholika. Lesigameko esigqamile sahlahla indlela yokuxhumana phakathi kwebandla nombuso, okwaqhubeka njalo ngeminyaka eyaziwa ngokuthi iMiddle Ages. Ngaleyo ndlela izinsuku ezingu 1 290 zaphela ngo 1798, lapho uPhapha wabuswa khona ngaphansi kwegunya lombusi waseFrance uNapholiyoni. Kanti izinsuku ezingu 1 335, uchungechunge lokugcina lwesikhathi okukhulunywe ngalo kuDaniyeli, lwaphela ngo 1843. Lesi kwakuyisikhathi sabashumayeli abaholwa ngu William Miller nesavuselela ukufundwa kweBhayibheli. Kwakuyisikhathi sokulindela nokwethemba ukubuya kukaJesu okwakuseduze.

`Kuyo yonke incwadi kaDaniyeli sibona izinto ezimbili: abantu bakaNkulunkulu behlushwa, nabantu bakaNkulunkulu betholwa bemsulwa ekugcineni, besindiswa. Lokhu kungasisiza kanjani ukuthi sihlale sethembekile, kungakhathalekile ukuthi okwamanje silingwa kangakanani?`