---
title:  Ukujula Nomcabango
date:  27/03/2020
---

“Iziprofetho zisinika uchungechunge lwezigameko eziholela ekuqaleni kokwahlulela. Lokhu kuyiqiniso kakhulu ngencwadi kaDaniyeli. Kodwa leyo nxenye yesiprofetho sakhe ephathelene nezinsuku zokugcina, wayalwa uDaniyeli ukuthi ayivale, ayinamathelise ‘kuze kube yisikhathi sokuphela.’ Kwakungeke kumenyezelwe isigijimi esiphathelene nokwahlulela singakafiki lesikhathi esesekelwe phezu kweziprofetho. Kodwa ngesikhathi sokugcina, ngokusho komprofethi, ‘abaningi bayokwehla benyuka, nokwazi kube kuningi.’ Daniyeli 12:4. “Umphostoli uPawulu waxwayisa ibandla ukuthi lingalindeli ukubuya kukaKrestu ezinsukwini zakhe. Wathi: ‘Lolo suku aluyikufika kungakafiki uhlubuko kuqala, nalowo muntu wesono abonakaliswe.’ 2 Thesalonika 2:3. Kwakuzofika uhlubuko olukhulu kuqala, kanye nesikhathi eside sokubusa ‘komuntu ongenamthetho,’ andukuba sibheke ukubuya kweNkosi yethu. ‘Umuntu ongenamthetho,’ obuye abizwe ngokuthi ‘imfihlakalo yokungabi namthetho,’ ‘indodana yokulahlwa,’ ‘lowo okhohlakele,’ umele umbuso kaPhapha, wona, njengokusho kwesiprofetho, wawuzobusa iminyaka engu 1 260. Leminyaka yaphela ngo 1798. Ukubuya kukaKrestu kwakungeke kwenzeke ngaphambi kwaleso sikhathi. UPawulu uxwayisa wonke amaKrestu kuze kufike unyaka ka 1798. Kungemuva kwaleso sikhathi lapho isigijimi sokubuya kukaKrestu simelwe ukumenyezelwa.”—Ellen G. White, The Great Controversy, ikhasi 356.

**Imibuzo Yokuxoxisana**

`1. Yiziphi izingozi esibhekene nazo uma sigagula usuku lwalokho okuzokwenzeka esikhathini sokugcina na? Kwenzekani enkolweni yabaningi uma lezo zigameko eziqaguliwe zingasenzeki?`

`2. Yisiphi isimiso esibalulekile esitholakala emazwini kaKrestu kuJohane 14:29 okufanele sisisize siqonde indlela yokusebenzisa isiprofetho ukuze sisizakale, sigweme isihibe sokwenza noma sokukholwa yiziqagulo zamanga?`

`3. Yini leyo ekhona kulesikhathi esiphila kuso manje, isikhathi lapho ukuxhumana kulula kangaka, nentuthuko emangalisayo kwezesayensi engasilungele ngaso sonke isikhathi, eyenza “isikhathi sokuhlupheka esingazange sibe khona” kube yinto engelukhuni ukucabangeka ukuthi ingenzeka?`

`4. Xoxani ngempendulo yakho emibuzweni yokugcina yangolwesiBili ukuthi kungani ivangeli, iqiniso elikhulu lokulunga kukaKrestu, kuyilona kuphela ithemba lethu “lokutholakala sibhaliwe encwadini.” Ngaphandle kwalokho, besingaba naliphi ithemba?`