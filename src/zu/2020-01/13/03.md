---
title:  Kubhaliwe Encwadini
date:  23/03/2020
---

`UDaniyeli 12:1 ukhuluma ngalabo “abayotholakala bebhaliwe encwadini.” Kusho ukuthini lokho?`

Isikhathi sokungenelela kukaMikayeli siphinde sichazwe njengesikhathi sokuhlupheka okungenakulinganiswa. Lokhu kuhambisana nesikhathi lapho uMoya kaNkulunkulu uyobe sewuhoxisiwe ebantwini abahlubukayo. Ngaleso sikhathi izinhlupho eziyisikhombisa zokugcina, ezibonakalisa ulaka lukaNkulunkulu phezu kwezizwe, ziyothululwa phezu kweBhabhiloni lesikhathi sokuphela (Isambulo 16; Isambulo 18:20-24) namandla obumnyama ayodedelwa phezu komhlaba. U-Ellen G. White ubhala ngalesikhathi athi “USathane ngalesikhathi uyofaka umhlaba ekuhluphekeni okukhulu, kokugcina. Njengoba izingelosi zikaNkulunkulu ziyobe seziyekile ukuvimba imimoya evunguzayo yentukuthelo yabantu, konke okwenza udlame kuyobe sekudedelwe. Umhlaba wonke uyobandakanyeka encithakalweni eyesabeka ukwedlula leyo eyehlela iJerusalema yakudala.”—The Great Controversy, ikhasi 614. Kodwa abantu bakaNkulunkulu bayokhululwa ngalesikhathi esinzima ngoba, ekwahlulelweni kokuhlola amabhuku esigcawini sasezulwini, uJesu ubathole bemsulwa, Yena ongumpristi omkhulu wasezulwini, namagama abo abhaliwe encwadini.

Ukuze siqonde ukuthi isho ukuthini lencwadi, asikhumbule ukuthi iBhayibheli likhuluma ngezincwadi ezimbili zasezulwini. Eyodwa iphethe amagama alabo bakaNkulunkulu kanti ngesinye isikhathi ibizwa ngokuthi incwadi yokuphila (Eksodusi 32:32, Luka 10:20, iHubo 69:28, Filipu 4:3, ISambulo 17:8). Ngaphezu kwencwadi yokuphila, imiBhalo ikhuluma ngezincwadi eziphethe umlando wezenzo zabantu (iHubo 56:8, Mal. 3:16, Isaya 65:6). Lezi yizincwadi ezisetshenziswa esigcawini sasezulwini ukubona ukuzinikela komuntu ngamunye eNkosini. Umlando wasezulwini lona, “ii-database” equkethe amagama nezenzo zabo bonke abantu. Abanye abantu bayaweya umcabango wokuthi amagama abo, kakhulukazi nezenzo, abhaliwe ezulwini. Kodwa uma sike sanikela izimpilo zethu kuKrestu, amagama ethu ayaqoshwa encwadini yokuphila, nezenzo zethu ezimbi ziyacishwa ekwahluleleni. Lomlando wasezulwini unikeza ubufakazi basesigcawini kuyo yonke indalo, ukuthi singabakaJesu, ngakhoke sinelungelo lokuvikelwa ngesikhathi sokuhlupheka.

`Kungani kungukulunga kukaKrestu kuphela, esikuphiwayo, okukuphela kwethemba lethu lokuthi sitholakale “sibhaliwe encwadini na”? Woza nempendulo yakho eklasini ngeSabatha.`