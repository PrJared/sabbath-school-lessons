---
title:  Uvuko
date:  24/03/2020
---

`Funda kuDaniyeli 12:2, 3. Ukhuluma ngasiphi isigameko lapha, ngasizathu sini, njengoba sinolwazi ngokufa, sibalulekile yini kithina lesigameko?`

UDaniyeli ukhuluma ngendlela ecace kakhulu etholakala eTestamenteni eliDala, ngovuko oluzayo. Uma-ke sizindla ngalezindimana, singafunda amaqiniso abaluleke kakhulu. Okokuqala, njengoba isifanekiso esithi “ukulala” sisho, akukho mphefumulo oziphilelayo ohlala ngaphakathi komzimba womuntu ungafi. Umuntu yisidalwa esisodwa esingenakwehlukaniswa esakhiwe umzimba, umqondo, nomoya. Uma umuntu efa, uyakhawula ukuphila, ahlale engezwa lutho, engazi lutho, kuyoze kube usuku lovuko. Okwesibili, indimana yethu ikhomba uvuko oluzayo ngokuthi luphikisana nalokho okwenzeka ngenxa yesono. Nangempela, esiNgisini amazwi ahunyushwe ngokuthi “othulini lomhlabathi” olimini athathwe kulo uDaniyeli 12:2 uthi: “umhlabathi wothuli [njengesiZulu].” Lokhu kulumbaniswa kwamagama okungajwayelekile kusikhomba emuva kuGenesise 3:19, okuyiyona kuphela enye indawo lapho igama elithi “umhlaba” landulela khona elithi “uthuli.” Lokhu kusitshela ukuthi isigwebo sokufa esakhishwa ngokuwa kukaAdamu siyohlehliswa, ukufa kungaphinde kubuse. UPawulu ubeka kanje: “ukufa kugwinyiwe ngukunqoba” (1 Korinte 15:54).

`Funda kumaRoma 8:18 namaHeberu 2:14, 15. Yiziphi izizathu zokuthi singakwesabi ukufa na?`

Ukufa konakalisa futhi kuqede yonke into la. Kodwa siphiwe isithembiso sokuthi ukufa akunalo izwi lokugcina kwabakholwa ngokwethembeka. Ukufa kuyisitha esinqontshiwe. Mhla uKrestu wayegqashula amaketanga okufa, ephuma engumnqobi ethuneni, wagqema ukufa ingozi ebulalayo. Manje singabuka ngaphesheya kokufa kwesikhashana, sibuke iqiniso lokuphila esiyokuthola kuNkulunkulu ngoKrestu. Ngenxa yokuthi uMikayeli “umile” (bheka uDaniyeli 12:1), labo abaKhe nabo bayokuma. Bayovuka “emhlabathini wothuli” bakhanye njengezinkanyezi kuze kube phakade naphakade.

`Phakathi kobuhlungu nomzabalazo wasekuphileni, singalithola kanjani ithemba nenduduzo kulesithembiso sovuko ekupheleni? Ngempela, kungani konke okunye kungabalulekile?`