---
title:  Incwadi Enamathiselwe
date:  25/03/2020
---

`Funda kuDaniyeli 12:4 noJohane 14:29. Kungani incwadi kaDaniyeli kudingeka inamathiselwe kuze kube yisikhathi sokugcina?`

Ekupheleni kwesigaba esikhulu sokugcina sencwadi (Dan. 10:1-12:4), umprofethi uthola umyalo wokuba anamathelise incwadi kuze kube yisikhathi sokugcina. Khona manjalo, ingelosi iprofetha ukuthi “ ‘abaningi bayakwehla benyuka, ukwazi kube kuningi’ “ (Dan. 12:4). Nakuba abanye abafundi beBhayibheli bethatha lesiprofetho njengesikhomba inqubekela-phambili kwezesayensi, nakho okubandakanyekayo, okukhulunywa ngakho kutshengisa ukuthi “ukwehla nokwenyuka” kusho ukuphenya incwadi kaDaniyeli yona uqobo. Yebo, uma sibheka emuva emlandweni, siphawula ukuthi uDaniyeli wahlala eyincwadi enganakiwe amakhulu eminyaka. Kungenzeka ukuthi yayaziwa futhi ifundwa kwezinye izindawo, kodwa ezinye izimfundiso zayo ezigqamile neziprofetho zazilokhu zifihlakele. Isibonelo, iziprofetho eziphathelene nokuhlanzwa kwendlu engcwele yasezulwini, ukwahlulela, umsebenzi wophondo oluncane nokuthi lungubani, kanye nobude besikhathi saleziprofetho, kwakungabacacele nakancane abantu. Kodwa kusukela ngemvuselelo yamaProtestandi kuye phambili, baya ngokwanda abantu abafunda incwadi kaDaniyeli. Kodwa, lencwadi yaqala ukuvulwa sekuyisikhathi sokugcina, bakuqonda kangcono nalokho okubhalwe kuyona. U-Ellen G. White uyaphawula: “Kusukela ngo 1798 incwadi kaDaniyeli yaqaqwa, ulwazi lweziprofetho lwanda, futhi abaningi bamemezela isigijimi esishubile sokwahlulela okuseduze.”—The Great Controversy, ikhasi 356. Ekupheleni konyaka-khulu ka 18 nasekuqaleni koka 19 kwabakhona umdlandla omusha eziprofethweni zikaDaniyeli neSambulo ezindaweni ezigqagqene kakhulu zomhlaba. Ukufundwa kwaleziprofetho kwaholela ekukholweni ukuthi ukubuya kukaKrestu sekuseduze. Izintshumayelo eziningi eNgilandi, uJoseph Wolff eMpumalanga Emaphakathi, uManel Lacunza eNingizimu neMelika, noWilliam Miller kwelaseMelika, bebonke kanye nabafundi beziprofetho abaningi, bamemezela sebefunde iziprofetho zikaDaniyeli, ukuthi ukubuya kukaJesu kuseduze. Namhlanje, lenkolelo iyona eqhuba umyakazo ogcwele umhlaba.”—The Seventh-day Adventist Bible Commentary, vol. 4, ikhasi 879.

`Cabanga ngokusizakala okukhulu esinakho namhlanje ukuthi sikwazi ukubuka emuva emlandweni, sibone ukugcwaliseka kwaleziprofetho zomlando ezikuDaniyeli. Lokhu kufanele kusisize kanjani ukuthi sizethembe zonke izithembiso zikaNkulunkulu?`