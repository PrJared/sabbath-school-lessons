---
title:  Bengenasici Futhi Behlakaniphile
date:  08/01/2020
---

UDaniyeli nabangane bakhe bakhethelwa ukukhonza esigodlweni ngoba bayafinyelela esilinganisweni esibekwe nguNebukadinesari. Ngokusho kwenkosi, abakhonza esigodlweni kufuneka “bangabi nasici” futhi “babukeke kahle” (Dan. 1:4). Kuyathathekisa ukuthi imihlatshelo nabantu abakhonza ethempelini likaNkulunkulu kwakufuneka “bangabi nasici” (Levi. 22:17-25; Levi 21:16-24). Kubonakala sengathi inkosi yaseBhabhiloni iziqhathanisa noNkulunkulu kaIsrayeli njengoba nayo ifuna izimpawu ezifanayo kulabo abakhonza esigodlweni sayo. Ngakolunye uhlangothi, izimpawu ezinjalo ngokungaqondiwe, zingasho ukuthi uDaniyeli nabangane bakhe babeyimihlatshelo ephilayo kuNkulunkulu njengoba babebhekene nezinselele zombuso waseBhabhiloni.

`Funda kwabaseGalatiya 2:19, 20; Mathewu 16:24-26; no 2 Korinte 4:17. Lezindimana zisitshelani ngendlela esingahlala ngayo sethembekile phakathi kwanoma yiziphi izilingo esibhekene nazo na?`

UNkulunkulu uyakuhlonipha ukukholeka kwabathunjwa abane bamaHeberu, kwathi ekupheleni kwezinsuku eziyishumi zokuhlolwa kwabo babebukeka bephile kangcono futhi bondlekekangconokunabanyeabafundiababedlaetafulenilenkosi. Kanjalo-ke,uNkulunkulu unika izinceku zaKhe ezine “ukwazi nokuqonda encwadini nasekuhlakanipheni,” kanti kuDaniyeli yedwa uNkulunkulu wanikeza “ingqondo kuyo yonke imibono namaphupho” Daniyeli 1:17). Lesipho sasizodlala indima egqamile emsebenzini kaDaniyeli wokuprofetha. Ngendlela efana naleyo uNkulunkulu ahlonipha ngayo ukukholwa kwezinceku zaKhe esigodlweni saseBhabhiloni, kanjalo usinika ukuhlakanipha uma sibhekene nezinselele zasezweni. Emaveni kaDaniyeli nabangane bakhe, sifunda ukuthi ngempela kungenzeka ukuhlala ungachaphazeleki yikho konke okungcolisayo kwasemphakathini. Futhi sifunda ukuthi asidingi ukuzehlukanisa emphakathini nendlela okuphilwa ngayo ukuze sikhonze uNkulunkulu. UDaniyeli nabangane bakhe babengaphili-nje emphakathini ogcwele amanga neziphosiso nezinganekwane, kodwa futhi babefundiswe konke lokho esikoleni. Kodwa bahlala bekholekile.

`Noma ngabe sihlalaphi, sibhekene nenselele yokuhlala sethembekile kulokho esikholelwa kukho, phakathi kwemithelela yasekuhlaleni ephambene nalokho esikholelwa kukho. Hlonza imithelela engemihle emphakathini wakini, uzibuze lokho: Ngiphumelela kangakanani ukuyidela na?`