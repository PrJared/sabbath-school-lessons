---
title:  Ukubusa KukaNkulunkulu
date:  05/01/2020
---

Uma usabuka okokuqala, incwadi kaDaniyeli ivula ngamazwi okujabha, atshengisa ukunqotshwa. UJuda wayehlulwe nguNebukadinesari, izitsha zethempeli zazithuthiwe eJerusalema zayiswa ezweni laseShinar. Leligama elithi Shinar liqhamuka eBhayibhelini kuGenesise 11:2 njengendawo lapho kwakwakhiwe khona umbhoshongo waseBhabheli. IShinar luphawu okukhomba okuthile njengoba lisho ukwedelela uNkulunkulu okungafihliwe. Kodwa nakuba abakhi bombhoshongo behluleka emzamweni wabo wokufinyelela ezulwini, ngokwangaphandle, kwabukeka sengathi uNebukadinesari nezithixo zakhe ezazisezweni laseShinar bamehlula uNkulunkulu wesivumelwano kaIsrayeli.

Noma kunjalo, imigqa yokuqala kuDaniyeli ikwenza kube sobala ukuthi ukunqontshwa kweJerusalema akwenzekanga ngenxa yamandla amakhulu enkosi yaseBhabhiloni; kunalokho, kwenzeka ngoba â€œuNkulunkulu wanikela uJehowakim inkosi yakwaJuda esandleni sikaNebukadinesari (Dan. 1:2). Iminyaka eminingi ngaphambi kwalokho, uNkulunkulu wayememezele ukuthi uma abantu baKhe bekhohlwa futhi bephula isivumelwano, uyobathumela ezweni lokuhamba njengabathunjwa. Kanjalo-ke, uDaniyeli uyazi ukuthi ngemuva kwamandla empi yaseBhabhiloni, uNkulunkulu wamazulu uhola amabutho omlando. Yilombono ocacile ngobukhosi bukaNkulunkulu obuphasa lezinsizwa, uzinike amandla nesibindi sokubhekana nezilingo nengcindezi yasembusweni waseBhabhiloni.

`Funda ku 2 AmaKhosi 21:10-16; 2 AmaKhosi 24:18-20; noJeremiya 3:13. Kungani uNkulunkulu enikela uJuda neJerusalema ezandleni zabaseBhabhiloni na?`

Njengoba sibhekene nezinselele zomnyakakhulu ka 21, sidinga ukuphinda sibambe umbono ngoNkulunkulu oboniswe ngokucacile encwadini kaDaniyeli. Ngokwalencwadi, uNkulunkulu esimkhonzayo akagcini ngokuqondisa umlando ebukhosini baKhe, kodwa futhi ngomusa waKhe, uyangenelela ezimpilweni zabantu baKhe ukubanika usizo oludingeka kakhulu ngesikhathi senswelo. Futhi, njengoba sizobona ekuhambeni kwesikhathi, lokho uNkulunkulu akwenzela abathunjwa bamaHeberu, uyokwenzela abantu baKhe ngesikhathi sokugcina, yize behlaselwa bona nokukholwa kwabo.

`Yiziphi ezinye zezinselele ukukholwa kwakho okuhlangana nazo kumanje, mhlawumbe ezivela ngaphandle, ngaphakathi ebandleni, noma ngenxa yokwesilela kwesimilo sakho? Ungafunda kanjani ukwencika emandleni kaNkulunkulu ukuze akusize unqobe noma yini ephambi kwakho?`