---
title:  Isinqumo Esingajiki
date:  07/01/2020
---

`Funda kuDaniyeli 1:7-20. Yimaphi amaphuzu amabili esiwabona esebenza la: ukuzikhethela kukaDaniyeli, nokungenelela kukaNkulunkulu? Yisiphi futhi isimiso esibalulekile esikhona lapha?`

Kubonakala sengathi labathunjwa abane bamaHeberu abawaphiki amagama abo aseBhabhiloni. Mhlawumbe kungenxa yokuthi ayikho into abangayenza ngalokho, ngaphandle kokusebenzisa amagama abo esiHeberu uma bebodwa. Kodwa maqondana nokudla newayini elivela etafuleni lenkosi, kwakusemandleni abo ukuthi bayakudla noma cha. Ngakho-ke ukuzikhethela kwabo ngokuthanda, kubaluleke kakhulu lapha. Nokho, uma isikhulu sombuso sikwazi ukuguqula amagama abo, singakwazi nokuguqula ukudla kwabo. Kungakhona izizathu ezimbili ezenza bangafuni ukudla ukudla okuvela etafuleni lenkosi. Esokuqala, ukudla okuvela etafuleni lenkosi kwakungase kube nenyama engahlanzekile (Levitikusi 11). Okwesibili, ukudla kwakuqale kunikelwe emfanekisweni wesithixo, bese kuyiswa enkosini ukuba idle. Ngakho-ke ngesikhathi uDaniyeli ekubeka obala, ngaphandle kwenkohliso, ukuthi isicelo sakhe siqhutshwa yinkolo yakhe, okusho ukuthi ukudla kwasesigodlweni kuzomngcolisa yena nabangane bakhe (Dan. 1:8), wabonakalisa isibindi esikhulu.

Uma sibuka ukuxoxisana phakathi kukaDaniyeli nesikhulu saseBhabhiloni, kunamaphuzu ambalwa abalulekile agqamayo. Elokuqala, kubonakala ukuthi uDaniyeli usiqonda kahle isimo esibucayi salesikhulu, ngakho-ke waphakamisa ukuthi akabahlole. Izinsuku eziyishumi zokudla ukudla okungaveli enkosini zazikwanela ukutshengisa ubungcono balokho kudla, ngaleyo ndlela kudambe uvalo lwesikhulu. Okwesibili, ukuqiniseka kukaDaniyeli ukuthi umphumela uzokuba muhle ngaleyo ndlela ngesikhashana esincane kangako, kwakuvela ekwethembeni kwakhe uNkulunkulu ngokuphelele. Okwesithathu, ukukhetha ukudla imifino namanzi kukhomba emuva, ekudleni uNkulunkulu akunika abantu ekudalweni (bheka uGenesise 1;29), okuyinto okungenzeka ukuthi nayo yaba nomthelela ekukhetheni kukaDaniyeli. Vele-nje, bekungaba yikuphi okunye ukudla okungcono kunalokho esakuphiwa nguNkulunkulu ekuqaleni?

`Yini leyo ebaluleke kangako ngokuzikhethela kukaDaniyeli eyavulela uNkulunkulu indlela yokuthi enze lokho akwenza na (Daniyeli 1:9)? Singathola ziphi izifundo kulokhu ngokubaluleka kwendlela esikhetha ngayo na?`