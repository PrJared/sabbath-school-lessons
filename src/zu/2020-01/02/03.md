---
title:  Ukholo Phansi Kwengcindezi
date:  06/01/2020
---

`Funda kuDaniyeli 1. Labafana babekwa phansi kwayiphi ingcindezi ukuze benze abakutshelwayo na?`

Ngokufika kwabo eBhabhiloni, labafana abane kwafuneka bebhekene nenselele enkulu mayelana nenkolo yabo: bakhethelwa ukuqeqeshwa okukhethekile ukuze babe yizinceku zenkosi. Amakhosi asendulo ayevame ukukhetha abanye babathunjwa babo ukuthi bakhonze esigodlweni, ngaleyo ndlela ukwethembeka kwabo kube senkosini nawonkulunkulu bombuso obathumbile. Nangempela, lonke loluhlelo kwakuqondwe ngalo ukuguqula imiqondo okwakuzokwenza babuke izinto ngenye indlela. Njengenxenye yohlelo lwabo, labathunjwa bamaHeberu banikwa amagama amasha. Ukuguqulwa kwegama kusho ukuthi usunomnikazi omusha, nokuthi ikusasa lakho seliguqukile. Ngakhoke, ngokuqamba abathunjwa kabusha, abaseBhabhiloni babehlose ukubethelela igunya labo phezu kwalabafana, nokubacindezela ukuthi bamukele amasiko nemikhuba yaseBhabhiloni. Esikhundleni samagama abo okuzalwa, ayekhomba kuNkulunkulu kaIsrayeli, banikwa amagama adumisa onkulunkulu bezizwe. Phezu kwalokho, inkosi yayala ukuthi labafana badle ukudla okudliwa yiyo. Ukudla ukudla okudliwa yinkosi kwakunomthelela ojulile endulo. Kwakusho ukwethembeka okungajiki kanti futhi kwakusho ukuthi wethembele enkosini ngayo yonke into. Futhi njengoba ukudla kwakunikelwa ezithixweni zakhona, ukudla kwakunomthelela omkhulu enkolweni yakho. Kwakusho ukuthi uyayamukela inkolo yenkosi nokuthi uzokhonza kanjalo.

Kanjalo-ke, uDaniyeli nabangane bakhe bazithola bebhekene nesimo esiyinselele. Kubona, ukukholeka kuNkulunkulu, banqobe lamandla angaka asebukhosini, kwakudinga isimangaliso uqobo. Ukwenza izinto zibe zimbi nakakhulu, idolobha laseBhabhiloni laliyisikhangiso salokho okungenziwa umuntu. Ubuhle bezakhiwo zamathempeli akhona, izingadi zakhona okuthiwa zazilenga, nomfula i-Ewufrate ogeleza ugwingcize phakathi nalo idolobha kwakukutshela ngamandla nodumo lwalendawo angenakulinganiswa. UDaniyeli nabangane bakhe bathenjiswa ukukhushulelwa ezikhundleni eziphezulu nethuba lokuzithokozisa ngomcebo walohulumeni. Babengaphunyuka ekubeni abathunjwa bamaHeberu, babe yizikhulu zombuso. Babezodela izimiso zabo zokuphila ukuze bahambe kulendlela elula yodumo na?

`Yiziphi izindlela labafana ababengazisebenzisa ukukhulumela isinqumo sokuxegisa ukuziphatha kwabo na? Kungenzeka yini ukuthi nawe khona manje ubhekene nezinselele ezinjalo noma ezingumshoshaphansi na?`