---
title:  Ukuhlolwa Kokugcina
date:  09/01/2020
---

`Funda kuDaniyeli 1:17-21. Yini isihluthulelo sempumelelo yalamadoda amane na? (bheka noJobe 38:36; Izaga 2:6; Jakobe 1:5.)`

Emva kweminyaka emithathu beqeqeshwa “enyuvesi yaseBhabhiloni” lamaHeberu amane alethwa phambi kwenkosi ukuzohlolwa okokugcina. Babengagcini-nje ngokubukeka bephila kahle ukwedlula abanye abafundi, kodwa babebadlula nangolwazi nokuhlakanipha. Bobane, baqashwa ngaleso sikhathi ukuba basebenzele inkosi. Asingakhohlwa ukuthi “lolulwazi nokuhlakanipha” ngokungangabazeki, kugcwele ubuhedeni. Kodwa noma kunjalo, bayakufunda, futhi bakufunda kahle, yize bengakukholwa.

UNebukadinesari wayengacabanga ukuthi ukuphumelela okunjena kwakuwumthelela wokudla kwasesigodlweni nokuqeqeshwa labafundi abane ababekunikiwe. Kodwa, uDaniyeli nabangane bakhe babazi, futhi nendaba itshengisa ngokusobala, ukuthi ukuphuma kwabo phambili akuwona nakancane umthelela wemfundo yaseBhabhiloni. Zonke izinto zivela kuNkulunkulu. Lesi yisibonelo esinamandla salokho uNkulunkulu angakwenzela labo abamethembayo. Asingethuswa amandla amakhulu ezinkundla zokuxhumana, imibuso, nezinye izithangami okungabonakala sengathi zizochitha ubuthina bethu njengabantwana bakaNkulunkulu. Uma sibeka ithemba lethu kuNkulunkulu, singaqiniseka ngokuthi uzosiphasa ngezikhathi ezinzima, asilondoloze kukho konke okuphikisana nathi. Okubalulekile ukuthi thina senze izinqumo ezifanelekile uma sibhekene nezinselele ekukholweni kwethu.

Uma sibheka uDaniyeli 1, sifunda izifundo ezibalulekile ngoNkulunkulu: (1) uNkulunkulu uYena olawula umlando. (2) uNkulunkulu usinika ukuhlakanipha ukuze sikwazi ukuthubeleza phakathi kwezimo ezilwisana nathi emphakathini. (3) uNkulunkulu uyabadumisa labo abamethemba ngezinhliziyo zabo nangendlela abaphila ngayo. Isahluko sivala ngokuthi “uDaniyeli wayekhona kwaze kwaba ngumnyaka wokuqala kaKoresi” (Dan. 1:21). Ukubizwa kwegama likaKoresi lapha kubalulekile: kunikeza inhlansi yethemba phakathi kwempilo yasekuthunjweni. UKoresi uyena owakhethwa nguNkulunkulu ukukhulula abantu baKhe, wabavumela ukuthi babuyele eJerusalema. Nakuba isahluko siqala ngokubonakala sengathi ukwehlulwa, siphetha nenhlansi yethemba nokubuyela ekhaya. UNkulunkulu wethu-ke Lowo: naphakathi kwezikhathi ezinzima kakhulu empilweni yethu, njalo-nje uvula ifasitela lethemba ukuze sibone inkazimulo nentokozo okungaphesheya kokuhlupheka nobuhlungu.