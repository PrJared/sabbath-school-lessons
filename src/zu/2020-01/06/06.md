---
title:  Ukuwa KweBhabhiloni
date:  06/02/2020
---

`Funda kuDaniyeli 5:29-31 kanyekanye neSambulo 14:8, iSambulo 16:19, neSambulo 18:2. Singafundani ngokuwa kweBhabhiloni likaBelshesari olukhomba ekuweni kweBhabhiloni lesikhathi sokugcina na?`

Noma ngabe wayenamaphutha angakanani, uBelshesari wayeligcina izwi lakhe. Phezu kwezindaba ezimbi, weneliseka ngencazelo kaDaniyeli, okuyisizathu sokuthi amgidlabeze ngezipho ayekade ezithembisile. Kubonakala ukuthi ngokuvuma iqiniso lomlayezo kaDaniyeli, inkosi iyamvuma uNkulunkulu kaDaniyeli. UDaniyeli manje uyazamukela izipho akade ezenqabile ngaphambili, mhlawumbe ngoba lezi zipho ngeke zisaba nomthelela encazelweni yakhe. Futhi, ngalesikhathi lezipho azisasho lutho ngoba umbuso usuzokuwa vele. Ngakhoke, ukutshengisa inhlonipho, umprofethi uyayamukela imiklomelo, azi kamhlophe ukuthi uzokuba owesithathu esikhundleni sokubusa, amahora ambalwa kuphela.

Njengoba wayeshilo umprofethi, lawa iBhabhiloni. Futhi lawa ngokushesha; inkosi nezinduna zayo besaphuza, okuyilona dolobha kuphela elingazange libe nempi. Ngokubhala kukasomlando uHerodotus abasePheresiya bagubha umsele owachezukisa umfula i-Ewufrathe, bangena eBhabhiloni sebehamba esihlabathini. Ngabo lobo busuku uBelshesari wabulawa. Uyise, inkosi uNabonidus, wayesesukile emzini vele, wazinikela kubabusi abasha. Ngaleyo ndlela, okuyiwona mbuso omkhulu owake waba khona ebantwini kuze kube yileso sikhathi, wafika esiphelweni. IBhabhiloni, ikhanda legolide, kwase kuphelile ngalo.

“UBelshesari wayekade enikwe amathuba amaningi okwazi nokwenza intando kaNkulunkulu. Wayembonile umkhulu wakhe uNebukadinesari exoshwa emphakathini wabantu. Wayebonile umkhulu wakhe ephucwa umqondo ayeziqhayisa ngawo yiLowo owayekade emnike wona. Wayeyibonile inkosi ixoshwa embusweni wayo, yayohlala nezilwane zasendle. Kodwa uthando lukaBelshesari lokungcebeleka nokuzidumisa lwacisha izifundo ayefanele ukungazikhohlwa; wenza izono ezifana nalezo ezalethela uNebukadinesari izahlulelo. Wadlala ngamathuba ayewanikiwe, akaze anaka ukuwasebenzisa ukuze azane neqiniso.”—Ellen G. White, Bible Echo, April 25, 1898.

`Yimaphi amathuba esinawo ukuze “sazane neqiniso”? Kusho ukuthini lokho? Singasho nini ukuthi sesazana nalo lonke iqiniso esidinga ukulazi?`