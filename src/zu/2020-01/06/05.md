---
title:  Ulinganisiwe, Watholwa Ulula
date:  05/02/2020
---

`Funda kuDaniyeli 5:13-28. Unika sizathu sini uDaniyeli sokuchithwa kwalenkosi okuzokwenzeka masinyane?`

Seyiphoqwa yisimo, inkosi isifuna iseluleko kuDaniyeli, kodwa nalapho imanqikanqika. Lokho kusitshela okukhulu ngendlela inkosi ecabanga ngayo ngoNkulunkulu kaDaniyeli ngaphezu kwalokho ekucabanga ngoDaniyeli. Ngakolunye uhlangothi, indlela uDaniyeli acabanga ngayo ngomklomelo usho lukhulu ngesimilo sikaDaniyeli nokuthi yiziphi izinto ezibalulekile empilweni yakhe. Kungenzeka futhi ukuthi njengoba uDaniyeli wayeyazi incazelo yombhalo, wabona ukuthi lowo mklomelo uyize kangakanani. UDaniyeli usesola inkosi ngamaphuzu amathathu.

Elokuqala, uBelshesari akakunakanga nakancane okwenzeka kuNebukadinesari. Ukuba kwakungenjalo, ngabe waguquka, wazithoba njengaye. Okwesibili, uBelshesari wasebenzisa izitsha zasethempelini ukuphuza ngazo nokudumisa izithixo zakhe. Lapha uDaniyeli ukhuluma ngezakhi eziyisithupha ezasetshenziselwa ukwakha izithixo ngokulandelana kwazo njengoba sibonile ngaphambili. Okwesithathu, inkosi ayimnikanga uNkulunkulu udumo, okunguYena “ophethe umphefumulo wakho esandleni saKhe, nokungezaKhe zonke izindlela zakho” (Dan. 5:23).zw

Eseqedile ukukhuluma ngokwesilela kwenkosi, uDaniyeli uyaqhubeka nencazelo. Manje sithola ukuthi lombhalo ovela ezulwini unamagama amathathu olimi lwesi Aramaic (elokuqala liphindiwe). Ukuthi asho ukuthini kwakufanele kwazeke enkosini nezihlakaniphi zayo: MENE: “ubaliwe”; TEKEL: “ulinganisiwe,” no PERES: “wehlukanisiwe.”

Ngesikhathi amabutho amaMedo-Pheresiya esesesangweni laseBhabhiloni, inkosi nezihlakaniphi zayo kufanele ukuthi zasola ukuthi umbhalo ukhomba inhlekelele, kodwa izihlakaniphi zingelokothe zisho into engezukuthandeka enkosini. UDaniyeli yedwa owatholakala ekwazi ukuqaqa insambatheka yombhalo ngendlela ayezoyidlulisela ngayo kuBelshesari: “MENE: uNkulunkulu uwubalile umbuso wakho, wawuqeda; TEKEL: ulinganisiwe esilinganisweni, watholakala ulula; PERES: umbuso wakho wahlukene, unikelwe kumaMede namaPheresiya” (Dan. 5:27, 28). Lawo akusiwo amazwi enduduzo nakhuthazayo.

`Ukwahlulelwa kufika ngokushesha enkosini. Singafunda kanjani ukwethemba uNkulunkulu ezikhathini lapho okwamanje, ubulungiswa nokwahlulela kungakafiki? (bheka Umshumayeli 3:17, Umshumayeli 8:11, Mathewu 12:36, Roma 14:12.)`