---
title:  Kusuka Ekuzigabiseni Kuye Ekubhujisweni
date:  01/02/2020
---

### Kuleliviki Funda ku
Daniyeli 5, Isambulo 17:4-6, IHubo 96:5, Kolose 1:15-17, Roma 1:16-32, UMshumayeli 8:11, Isambulo 14:8.

> <p>Indimana Yekhanda</p>
> “Uyaguqula izikhathi nezinkathi, uyasusa amakhosi, abeke amakhosi, unika abahlakaniphileyo ukuhlakanipha, nokwazi kwabaqonda ukwazi” (Daniyeli 2:21).

KuDaniyeli 5, iZwi likaNkulunkulu lisinika isibonelo esinamandla sokuzikhukhumeza komuntu okwaphetha ngendlela eyethusayo nebabazekayo. Noma kungathiwa kwamthatha isikhathi eside uNebukadinesari ukufunda isifundo sakhe, kodwa wasifunda. Umzukulu wakhe, uBelshesari, akasifundanga. Ngokusebenzisa izitsha zethempeli edilini lasesigodlweni, uBelshesari uyazingcolisa lezo zitsha. Isenzo esinjalo sokungcolisa izinto ezingcwele asilingani-nje kuphela nokuphonsela uNkulunkulu inselele, kodwa futhi ukuhlasela uNkulunkulu uqobo lwaKhe. Kanjalo-ke uBelshesari ugcwalisa indebe yobubi bakhe, enza njengophondo oluncane (bheka kuDaniyeli 8), olwahlasela izisekelo zethempeli likaNkulunkulu. Ngokuphuca uBelshesari umbuso, uNkulunkulu wayenza umfuziselo walokho ayokwenza ezitheni zabantu baKhe ezinsukwini zokugcina. Izigameko okukhulunywa ngazo kuDaniyeli 5 zenzeka ngomnyaka ka 539 B.C., ubusuku lapho iBhabhiloni lanqontshwa yimpi yamaMedo-Pheresiya. Lapho-ke kwenzeka ukusuka egolideni, kuye esiliveni njengalokho okwakuprofethwe kuDaniyeli 2. Obunye ubufakazi lobu bokuthi uNkulunkulu uyabusa ezindabeni zomhlaba.