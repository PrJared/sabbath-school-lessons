---
title:  Emphandwini Wamabhubesi
date:  12/02/2020
---

`Funda kuDaniyeli 6:11-23. Ithini inkosi kuDaniyeli okuyinto etshengisa ukuthi uDaniyeli wayengufakazi onamandla kangakanani kaNkulunkulu?`

Ababophi bozungu bambona uDaniyeli kungekudala ethandaza—okusho ukuthi wayenza kona lokho okwenqatshelwe umyalo wenkosi. Kwathi lapho bemthwala ngeqoma bemuthi dinsi enkosini, bakhuluma ngoDaniyeli ngendlela elulazayo, bethi: “UDaniyeli lowo ongowabathunjwa bakwaJuda” (Dan. 6:13). Emehlweni abo, esinye isikhulu esiphezulu embusweni, intandokazi yenkosi, asilutho—umthunjwa-nje.” Futhi baqhatha uDaniyeli nenkosi ngokuthi uDaniyeli “akakunaki wena nkosi, nesiyalezo osilobileyo.” Manje inkosi seyiyabona ukuthi ifakwe esihibeni ngokusayina umyalo. Indimana isitshela ukuthi “yazama ukumophula kwaze kwaba sekushoneni kwelanga” (Dan. 6:14). Kodwa akukho lutho engakwenza ukusindisa umprofethi kuleso sijeziso esibekiwe. Umthetho ongagudluki wamaMede namaPheresiya kwakudingeka usebenze ngokuphelele. Kanjalo, inkosi noma yayingathandi-nje, yakhipha umyalo wokuthi uDaniyeli akaphonswe emabhubesini. Kodwa ngesikhathi enza lokho, uDariyu ukhuluma amazwi ethemba, azwakala njengomthandazo: “UNkulunkulu wakho omkhonzayo uyakukukhulula” (Dan. 6:16).

Indimana ayisho ukuthi uDaniyeli wenzani phakathi kwamabhubesi, kodwa singazicabangela ukuthi wathandaza. UNkulunkulu uyakuvuza ukukholwa kukaDaniyeli ngokuthumela ingelosi yaKhe ukuthi imvikele. Ekuseni, uDaniyeli akalinyazwanga amabhubesi futhi wayeselungele ukuqhubeka nomsebenzi wakhe kahulumeni. U-Ellen G. White wenanela uthi: “UNkulunkulu akazivimbanga izitha zikaDaniyeli ukuba zingamfaki emphandwini wamabhubesi; wavumela izingelosi zobumyama nabantu ababi ukufeza injongo yabo kuze kube yileso sikhathi; kodwa kwakungoba wayefuna ukwenza ukukhululwa kwenceku yaKhe kubabazeke nangaphezulu, nokwehlulwa kwezitha zeqiniso nokulunga kube okuphelele.”—Prophets and Kings, amakhasi 543, 544.

`Nakuba lendaba iphela kamnandi-nje (kuDaniyeli), sithini ngalezo, ngisho neziseBhayibhelini (isibonelo bheka uMarku 6:14-29), ezingaphethi ngokukhululwa? Singaziqonda kanjani?`