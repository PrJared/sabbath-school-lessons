---
title:  Uzungu Oluboshelwe uDaniyeli
date:  10/02/2020
---

`Funda kuDaniyeli 6:6-9. Yini umqondo ongemuva kwalomthetho na? Lomthetho wamkitaza kanjani umina wenkosi na?`

UDariyu angabonakala enza ubuwula ngokushaya umthetho azobuye awucishe kungekudala. Uwela esihibeni esenziwe yizikhulu zombuso, ezinobuqili bokusebenzisa isimo sezombusazwe salombuso osanda kumiswa. UDariyu uwehlukanise ngezigaba uhulumeni, wabeka ondunankulu abayishumi namakhulu amabili ukwenza ukuphatha kuqhubeke ngaphandle kwezihibe. Kodwa, lesenzo sasinobungozi ekuhambeni kwesikhathi. Kungalula kundunankulu onodumo ukuqgugquzela ukuvukela umbuso, isizwe siqembukelane phakathi. Kanjalo-ke umthetho ophoqa ukuthi kucelwe utho enkosini kuphela ezinsukwini ezingamashumi amathathu ezimisiwe kwabonakala kuyicebo elihle lokuqinisa ukwethembeka enkosini, ngaleyo ndlela, kugwemeke okungase kube ukuvukela umbuso. Kodwa, izikhulu zayikhohlisa inkosi ngokuthi lesincomo samkeleke kubo “bonke” ondunankulu, abaphathi, amakhansela nezinceku—okuyinto eyayiyiphutha ngoba uDaniyeli akabandakanyiwe. Futhi, inkosi yayithokoziswa ukuthi ingase ithathwe njengonkulunkulu.

Abukho ubufakazi obuthi amakhosi asePheresiya ake azifunela ukubizwa ngonkulunkulu. Kodwa, umthetho kwakuhloswe ngawo ukwenza inkosi kube iyona yodwa emele onkulunkulu kulezo zinsuku ezingamashumi amathathu; okusho ukuthi, imithandazo eya konkulunkulu babo ayenziwe ngegama lenkosi. Ngeshwa, inkosi ayizange iphenye inhloso yalesiphakamiso. Kanjalo-ke, ayikwazanga ukubona ukuthi lomthetho okuthiwa uvimbela uhlubuko, wawuhlose uzungu olubhekiswe kuDaniyeli.

Kunemikhakha emibili yalomthetho edinga ukubhekisiswa. Okokuqala, isijeziso sokungalaleli kwakuzokuba ukuphonswa emphandwini wamabhubesi. Njengoba isijeziso esinje kungezwakali lutho ngaso kwezinye izindawo, kunokwenzeka ukuthi kwakuyisinqumo esiphuthumayo sezitha zikaDaniyeli. Amakhosi asendulo eMpumalanga eseDuze ayevalela amabhubesi ezindlini ezincane ukuze awadedele ngezikhathi ezithile zokuzingela. Ngakhoke ayengaswelakali amabhubesi ukudwengula noma ubani owayengalokotha eqe umyalo wenkosi. Okwesibili, umthetho wawungenakho ukuguqulwa. Ukungaguquki “komthetho wamaMede namaPheresi” siphinde sikubone kuEsteri 1:19 no Esteri 8:8. UDiodorus Siculus, umbhali womlando wasendulo womGreki, ukhuluma ngesigameko lapho uDariyu III (hhayi lona okukhulunywa ngaye kuDaniyeli) waguqula umqondo kodwa akakwazanga ukuguqula isigwebo sokufa ayegwebe ngaso umuntu ongenacala.