---
title:  Liyamthetha
date:  13/02/2020
---

`Funda kuDaniyeli 6:24-28. Inkosi yenza bufakazi buni ngoNkulunkulu na?`

Iphuzu elibalulekile kulendaba ukuthi uDariyu udumisa uNkulunkulu, avume nobukhosi baKhe. Lokhu ukufinyelela esiqongweni sokudumisa uNkulunkulu kwasezahlukweni ezingaphambili (Dan. 2:20-23; Dan. 3:28, 29; Dan. 4:1-3, 34-37). NjengoNebukadinesari, uDariyu uphendula ekusindisweni kukaDaniyeli ngokudumisa uNkulunkulu. Kodwa akagcini lapho naye: uguqula umyalo wakhe abewenzile, ayale ukuba bonke abantu “abathuthumele, besabe phambi kukaNkulunkulu kaDaniyeli” (Dan. 6:26). Yebo, uDaniyeli wakhululwa ngendlela emangalisayo, kwavuzwa ukwethembeka kwakhe, ububi bajeziswa, udumo lukaNkulunkulu namandla aKhe kwaphakanyiswa. Kodwa lokhu esikubona lapha isibonelo esincane salokho okuyokwenzeka emhlabeni jikelele: abantu bakaNkulunkulu bayokhululwa, ububi bujeziswe, uNkulunkulu abonakaliswe phambi kwendalo yonke ukuthi ulungile.

`Funda kuDaniyeli 6:24. Yini ekhathazayo ngalendimana, futhi ngasizathu sini?`

Nokho kukhona inkinga eyodwa ehluphayo. Leyo nkinga amakhosikazi nezingane, bona ngokwazi kwethu, bamsulwa, kodwa nabo bajeziswa njengalabo abanecala. Singakuchaza kanjani lokhu okubonakala sengathi ukungabikho kobulungiswa? Okokuqala, asiqaphele ukuthi lesenzo sisuka enkosini, futhi iyona ethi akwenziwe lokho ngokomthetho wamaPheresiya obandakanya umndeni ekujezisweni komuntu owonile. Ngokomthetho wasendulo, umndeni wonke unokuziphendulela ngecala lelunga lomndeni. Lokho akusho ukuthi ilungile lendlela; kusho kuphela ukuthi lendaba ihambisana nalokho esikwaziyo ngomthetho wamaPheresiya. Okwesibili, asiqaphele ukuthi iBhayibheli libika ngalokho okwenzeka, kodwa alikutusi. Empeleni, iBhayibheli likwenqabela ngokucacile ukubulawa kwezingane ngenxa yezono zabazali (Duteronomi 24:16).

`Uma kubhekenwe nokungabikho kobulungiswa kanje, nokunye okuningi, uthola kuphi ukududuzeka ezindimaneni ezinjengo 1 Korinte 4:5? Ithini lendimana, futhi libaluleke ngani iphuzu elishoyo?`