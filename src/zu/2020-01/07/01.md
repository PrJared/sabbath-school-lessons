---
title:  Kusuka Emphandwini Wamabhubesi Kuye Emphandwini Wengelosi
date:  08/02/2020
---

### Kuleliviki Funda ku
Daniyeli 6, 1 Sam. 18:6-9, Math. 6:6, Izenzo 5:27-32, Marko 6:14-29, Heb. 11:35-38.

> <p>Indimana Yekhanda</p>
> “Khona abongameli nezikhulu base befuna ukuthola utho ngoDaniyeli oluqondene nombuso, kepha abatholanga lutho nacala kuye,” (Daniyeli 6:4).

Emva kokunqoba kweMedo-Pheresiya iBhabhiloni, uDariyu umMede wakubona ukuhlakanipha kukaDaniyeli, wammema ukuba abe yinxenye kahulumeni omusha. Lomprofethi owayesemdala watshengisa ikhono kangangoba inkosi entsha yambeka ukuba ngaphezu kwabo bonke abaphethe kuwo wonke uhulumeni wama Medo-Pheresiya. Kodwa, njengoba siqhubeka nesahluko, uDaniyeli ubhekana nomphumela walokho esingakubiza ngokuthi “isono sokuqala esikhulukazi”—umona. Nokho, ngaphambi kokuphela kwendaba, siyabona ukuthi uDaniyeli wethembekile, hhayi kuphela emsebenzini wakhe wombuso ngaphansi kwamaMedo-Pheresiya, kodwa okuyikona okubaluleke kakhulu, wethembeka kuNkulunkulu wakhe. Futhi singaqiniseka ngokuthi, ukwethembeka kwakhe kuNkulunkulu yikona okwaba nomthelela nakweminye imikhakha.

Okwehlela uDaniyeli ekuhlushweni kwakhe kuyisibonelo ebantwini bakaNkulunkulu kulesikhathi sokugcina. Lendaba ayiqondile ukuthi abantu bakaNkulunkulu ngeke bavivinywe futhi bahlushwe. Okuqinisekwayo ukuthi, ekulweni nobubi, ukulunga kuyonqoba ekugcineni, noNkulunkulu uyobathola bemsulwa abantu baKhe.