---
title:  Ukufika KweNdodana yoMuntu
date:  19/02/2020
---

`Funda kuDaniyeli 7:13. Ubani iNdodana yoMuntu lapha, futhi uyazi kanjani? (bheka noMarku 13:26, Math. 8:20, Math. 9:6, Luka 9:26, Luka 12:8)`

Njengoba kuqhubeka ukwahlulela, kungena othile obaluleke kakhulu: iNdodana yoMuntu. Ingubani Yona? Okokuqala, iNdodana yoMuntu iqhamuka njengomuntu oyedwa wasezulwini. Kodwa njengoba igama lizisho, inazo izimpawu zomuntu. Ngamanye amazwi yiLowo ohlanganise ubuNkulunkulu nobuntu kuYena oze ukuzobamba iqhaza ekwahluleleni. Okwesibili, iNdodana yoMuntu eza ngamafu ezulu umfanekiso ojwayelekile wokubuya kukaJesu eTestamenteni eliSha. Kodwa, kuDaniyeli 7:13 ngokuqonde-ngqo, iNdodana yoMuntu ayifanekisiwe njengevela ezulwini iza emhlabeni, kodwa njengehamba isuka endaweni ethile iye kwenye indawo ezulwini ukuze ivele phambi koMdala wezinsuku. Okwesithathu, ukufanekiswa kweNdodana yoMuntu iza ngamafu ezulu kusitshela ngokubonakala kweNkosi ngamehlo. Kodwa lesithombe sibuye sisikhumbuze umpristi omkhulu ozungezwe yifu lempepho, engena endaweni engcwele- ngcwele ngosuku lokubuyisana ukuzokwenza umsebenzi wokuhlambulula ithempeli. INdodana yoMuntu futhi eyasebukhosini. Yamukela “ukubusa nenkazimulo nombuso” kanti “bonke abantu, izizwe, nezilimi ziyakuyikhonza” (Dan. 7:14). Igama eliyisenzo elithi “ukukhonza” lingabuye lihunyushwe ngokuthi “ukudumisa.” Litholakala izikhathi eziyisishiyagalolunye ezahlukweni 1-7 (Dan. 3:12, 14, 17, 18, 28; Dan. 6:16, 20; Dan. 7:14, 27) futhi linikeza umqondo wokukhothamela unkulunkulu othile. Ngakhoke umphumela wokuzama ukuguqula umthetho kaNkulunkulu, yilenkolo yophondo oluncane, lonakalisa ukukhonza okufanele uNkulunkulu. Ukwahlulela esikubona lapha kutshengisa ukuthi ukukhonza kweqiniso kuyabuyiselwa ekugcineni. Uhlelo lokukhonza lukaPhapha, phakathi kwezinye izinto, lubeka umuntu wesono njengomlamuli phakathi kukaNkulunkulu nabantu. UDaniyeli uyatshengisa ukuthi okunguYena kuphela uMlamuli okwazi ukumela abantu phambi kukaNkulunkulu iNdodana yoMuntu. Njengoba lisho iBhayibheli: “Ngokuba munye uNkulunkulu, munye uMlamuli phakathi kukaNkulunkulu nabantu, uMuntu uKrestu Jesu” (1 Thimothewu 2:5).

`Kukho konke esikufunde eBhayibhelini ngempilo nesimilo sikaJesu, kungani kududuza kangaka ukwazi ukuthi uyingqikithi yalokho esifunda ngakho lapha?`