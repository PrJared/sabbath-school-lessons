---
title:  Sahlala Isigcawu
date:  18/02/2020
---

Ngemuva kombono wezilo ezine nezenzo zophondo oluncane, umprofethi wabona ukwahlulela ezulwini (Dan. 7:9, 10, 13, 14). Kwathi ngokuhlala kwesigcawu, kwabekwa izihlalo zobukhosi ezindaweni zazo, uMdala wezinsuku wathatha indawo yaKhe. Njengoba kwenzeka lokhu, izinkulungwane ngezinkulungwane zezidalwa zasezulwini ziyadumisa phambi koMdala wezinsuku, isigcawu siyaqala, zavulwa izincwadi. Okubalulekile okudinga ukuphawulwa ngalokwahlulela ukuthi kwenzeka ngemuva kweminyaka engu 1 260 yokukhwishiza kophondo oluncane (A.D. 538-1798; bheka isifundo sosuku lokuLungisela) kodwa ngaphambi kokwesekwa kombuso kaNkulunkulu wokugcina. Empeleni, amahlandlo amathathu kulombono kuvela lokhu kulandelana kwezigameko:

<center>Isigaba sophondo oluncane (538-1798)</center>
<center>Ukwahlulela kwasezulwini</center>
<center>Umbuso waphakade kaNkulunkulu</center>

`Funda kuDaniyeli 7:13, 14, 21, 22, 26, 27. Ukwahlulela kubasiza ngayiphi indlela abantu bakaNkulunkulu?`

ITestamente eliDala lichaza izenzo eziningi zokwahlulela kusukela ngesikhathi setabernakeli nethempeli, kodwa ukwahlulela okukhulunywa ngakho lapha kwehlukile. Lokhu ukwahlulelwa komhlaba wonke, okungachaphazeli kuphela uphondo oluncane, kodwa nabangcwele boPhezukonke, okuyibona abayokwamukela umbuso ekugcineni. UDaniyeli 7 akakuchazi ukwahlulela, futhi akaniki imininingwane ngokuqala nokuphela kwakho. Kodwa unikeza umqondo wokuthi ukwahlulela kwenzeka ngenxa yokuhlasela kophondo oluncane uNkulunkulu nabantu baKhe. Okugcizelelwayo lapha ukuqala kokwahlulela kwelizwe lonke okukhulu. KuDaniyeli 8 no 9 (bheka amaviki alandelayo), sizofunda ngesikhathi sokuqala kokwahlulela nokuthi lokwahlulela kuhlobene nokuhlanjululwa kwendawo engcwele yasezulwini ngosuku lokubuyisana. Isifundo esisithola lapha ukuthi kucacile ukuthi sizokuba nokwahlulelwa okwandulela ukubuya kukaJesu okuyokuba kwenzelwa abantu bakaNkulunkulu (Dan. 7:22).

`Ukuthi uJesu wasenzelani esiphambanweni kubaluleke ngani kangaka kithina ukuze sibe nesiqiniseko ngosuku lokwahlulelwa na? Besingaba nathemba lini ngaphandle kwesiphambano? (bheka amaRoma 8:1.)`