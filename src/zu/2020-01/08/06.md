---
title:  Abangcwele boPhezukonke
date:  20/02/2020
---

`Kwenzekani ebantwini bakaNkulunkulu, ngokwalezi ndimana? Dan. 7:18, 21, 25, 27.`

Ukuthi “Abangcwele boPhezukonke” amazwi abhekise kubantu bakaNkulunkulu. Bahlaselwa umbuso omelwe uphondo oluncane. Ngenxa yokuthi bayaphikelela ngokuma bethembekile eZwini likaNkulunkulu, bayahlushwa ngalesikhathi kubusa uPhapha. AmaKrestu ayehlushwa nangesikhathi kubusa amaRoma ayengakholwa, (isilo sesine uqobo lwaso), kodwa ukuhlushwa okukhulunywa ngakho kuDaniyeli 7:25 ukuhlushwa kwabangcwele uphondo oluncane oluvela sewudlulile umbuso weRoma elingakholwa. Kodwa, abantu bakaNkulunkulu ngeke bacindezelwe umbuso wasezweni kuze kube phakade. Umbuso kaNkulunkulu uyothatha indawo yemibuso yasemhlabeni. Kubalulekile ukuthi embonweni, “Yanikwa ukubusa, nobukhosi, nombuso” (Dan. 7:14). Kodwa encazelweni enikwa yingelosi, “abangcwele” abamukela umbuso (Dan. 7:18). Akukho ukuphikisana lapha. Ngenxa yokuthi iNdodana yoMuntu ihlobene noNkulunkulu kanye nabantu, ukunqoba kwaYo kusengukunqoba kwalabo ebamele. Ngesikhathi umprisiti omkhulu ebuza ukuthi uJesu unguMesiya yini, iNdodana kaNkulunkulu, uJesu wakhomba emuva kwiHubo 110:1 noDaniyeli 7:13, 14 wathi: “Nginguye. Niyakubona iNdodana yoMuntu ihlezi ngakwesokunene saMandla, iza ngamafu ezulu” (Marku 14:62). Ngakhoke, uJesu uYena osimele emkhandlwini wasezulwini. Usewanqobile amandla obumnyama, wabelana ngokunqoba kwaKhe nalabo abasondelene naYe. Ngakhoke, asikho isizathu sokwesaba. Njengokusho kukamphostoli uPawulu: “Kepha kukho konke lokho siyanqoba nokunqoba ngowasithandayo. Ngiyakholwa ukuthi nakufa, nakuphila, nazingelosi, nababusi, nakho okukhona, nakho okuzayo, namandla, nakuphakama, nakujula, nanto enye edaliweyo akuyikuba namandla okusahlukanisa nothando lukaNkulunkulu olukuKretu Jesu iNkosi yethu” (Roma 8:37-39).

`Buka ukuthi umbuso kaDaniyeli uwuprofetha kahle kangakanani umlando kusasele izinkulungwane zeminyaka ukuba wenzeke. Lokho kufanele kusisize kanjani ukuthi sifunde ukwethemba zonke izithembiso zikaNkulunkulu ezikhomba ikusasa na?`