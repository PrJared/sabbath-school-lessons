---
title:  Uphondo Oluncane
date:  17/02/2020
---

`Funda kuDaniyeli 7:7, 8, 19-25. Yimuphi lombuso oluphondo oluncane oqhamuka futhi uhlale uyinxenye yesilo sesine na?`

Izolo sifunde ukuthi isilwane esesabekayo esinezimpondo eziyishumi nesibusa umhlaba ngesihluku esikhulu, simele iRoma eyayingakholwa. Manje sidinga ukubuka uphondo oluncane nombuso oluwumele. Njengoba kwavezwa embonweni, isilo sesine sinezimpondo eziyishumi, ezintathu kuzo zasiphulwa, ukuvula indlela yophondo oluncane. Loluphondo lunamehlo omuntu futhi lukhuluma “amazwi amakhulu” (Dan. 7:8). Kusobala ukuthi loluphondo oluncane luvela embusweni omelwe yisilo esesabekayo, okuyiRoma elingakholwa. Ngenye indlela, loluphondo luqhubeka nezimpawu ezithile zeRoma elingakholwa. Lungumkhakha wakamuva wawo lowo mbuso.

UDaniyeli ubona loluphondo olunye lulwa nabangcwele. Ingelosi iyamchazela ukuthi loluphondo inkosi eyokwenza izenzo ezintathu eziphambene nomthetho: (1) ukukhuluma amazwi okuhlambalaza oPhezukonke, (2) ukuhlupha abangcwele boPhezukonke, (3) ukuhlosa ukuguqula izikhathi nomthetho. Okulandelayo ukuthi abangcwele bayonikelwa esandleni salo. Ingelosi seyinikeza isikhathi uphondo oluncane oluyokwenza lokhu ngaso: isikhathi nezikhathi nenxenye yesikhathi. Ngolimi lwesiprofetho olusetshenziswa lapha, igama elithi ‘isikhathi’ lisho ‘Umnyaka’ ngakhoke ‘izikhathi’ zisho iminyaka, unyaka ophindwe kabili: “iminyaka emibili.” Kanjalo-ke lesi isikhathi seminyaka yesiprofetho emithathu nenxenye, okuthi uma ichazwa ngomthetho wokuthi usuku lumele umnyaka, kusho iminyaka engu 1 260. Ngalesikhathi uphondo oluncane luzohlasela uNkulunkulu, luhluphe abangcwele, luzame ukuguqula umthetho kaNkulunkulu

`Funda ku 2 Thesalonika 2:1-12. Yikuphi okufanayo phakathi komuntu ongenamthetho nophondo oluncane? Sicabanga ukuthi kukhulunywa ngamuphi umbuso lapha, ngani na? Yimuphi okuyiwona mbuso kuphela owavela eRoma elalingakholwa, kodwa wahlala uyinxenye yeRoma, umbuso osukela esikhathini seRoma elingakholwa kuyoze kube sekupheleni komhlaba, okusho ukuthi usekhona nanamhlanje?`