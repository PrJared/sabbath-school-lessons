---
title:  Ukuhlanjululwa Kwendawo eNgcwele
date:  26/02/2020
---

`Funda ku Daniyeli 8:14. Kwenzekani lapha?`

Ngemuva kokuhlasela okuqothulayo kophondo, kwenziwa isimemezelo esithi indlu engcwele izohlanjululwa. Ukuze siqonde lesigijimi, asikhumbule ukuthi ukuhlanzwa kwendlu engcwele okukhulunywa ngakho kuDaniyeli 8:14 kuhambisana nokwahlulela esikubona kuDaniyeli 7:9-14. Futhi njengoba lokho kwahlulela kwenzeka ezulwini, kusho ukuthi indawo engcwele isezulwini nayo. Kanjalo-ke, ngesikhathi uDaniyeli 7 etshengisa ukungenelela kukaNkulunkulu ngokwahlulela ebudlelwaneni babantu, uDaniyeli 8 uchaza sona leso sigameko ngokwendlu engcwele. Indlu engcwele yasemhlabeni yayakhiwe ngokwephethini yaleyo yasezulwini, futhi yayibonakalisa ukusebenza kwecebo losindiso. Zonke izinsuku, izoni zaziletha imihlatshelo endlini engcwele lapho abantu babexolelwa khona izono zabo ezivunyiwe, njengoba izono, ngenye indlela, zazibekwa endlini engcwele. Umphumela walokho, ukuthi indlu engcwele yangcoliswa. Ngakhoke, kwakudingeka ukuhlanjululwa ngezikhathi ezithile ukuze kuhlanzwe indlu engcwele ezonweni ezibhalwe lapho. Kwakubizwa ngokuthi Usuku Lokubuyisana, kanti lwalwenzeka kanye ngonyaka (bheka kuLevitikusi 16).

Kudingeke ngani ukuhlanzwa kwendlu engcwele yasezulwini? Sisebenzisa umfuziselo othi izono ezivunyiwe zalabo abamukele uJesu “zidluliselwe” endaweni engcwele yasezulwini ngendlela efanayo izono abakwaIsrayeli abaguqukayo zazidluliselwa endlini engcwele yasemhlabeni. Ngosuku lokubuyisana lwasemhlabeni, kwakuhlatshwa izilwane eziningi, okwakukhomba ukufa kukaJesu okwakuzokwenzeka, okwakuyiyona-ndlela izoni ezazikwazi ngayo ukuma ngosuku lokubuyisana. Futhi, njengoba kwakwenzeka ngosuku lokubuyisana lwasemhlabeni uma kuhlanjululwa indlu engcwele, kangakanani-ke kwelasezulwini, lapho igazi likaKrestu kuphela lisiwelisa ekwahlulelweni? Ukuhlanzwa kwendlu engcwele, esikubona kuDaniyeli 8:14, kuyilokho okwakukhonjwa okwasemhlabeni ezazinesigijimi esithi: njengezoni, sidinga igazi likaMesiya ukuze kuxolelwe izono zethu sikwazi ukuma ekwahlulelweni.

`Funda kumaHeberu 9:23-28. Lezindimana zikwembula kanjani ukusindiswa esinakho kuJesu ngenxa yomhlatshelo waKhe asenzela wona na?`