---
title:  Inqama Nempongo
date:  23/02/2020
---

`Funda kuDaniyeli 8. Uphathelene nani lombono, futhi ufana kanjani nesikubone kuDaniyeli 2 no 7?`

NjengakuDaniyeli 2 no 7, lapha sinikezwa omunye umbono wokuvuka nokuwa kwemibuso yomhlaba, yize kusetshenziswa imifuziselo eyehlukile. Lemifuziselo ixhumene ngqo nethempeli likaNkulunkulu. Kulombono, kusetshenziswa imifuziselo yenqama nempongo ngenxa yokuxhumana kwayo nezinkonzo zosuku lokubuyisana, okwakuyisikhathi sokwahlulela kwaIsrayeli wasendulo. Izinqama nezimpongo zazisetshenziswa emihlatshelweni enkonzweni yethempeli. Kodwa kwakungosuku lokubuyisana kuphela lapho inqama nempongo kwakukhulunywa ngazo zombili ndawonye. Kanjalo-ke, lezilwane zombili zikhethwe ngamabomu lapha ukuvusa umcabango wosuku lokubuyisana, okugxilwe kulona kakhulu kulombono.

Njengoba umbono uqhubeka, uDaniyeli ubona inqama iqhubukusha ngasentshonalanga, enyakatho, neningizimu (Dan. 8:4). Lomyakazo onxantathu ukhomba ukwanda kwalombuso: “Kwakungekho silo ebesinokuma phambi kwayo; kwakungekho ongophula esandleni sayo, kepha yenza njengentando yayo, yazikhulisa” (Dan. 8:14). Njengoba ingelosi yachaza, inqama enezimpondo ezimbili imele umbuso wamaMedo-Pheresiya (Dan. 8:20), kanti izinhlangothi ezintathu kunokwenzeka ukuthi zazikhomba ukunqoba okuthathu okumqoka kwalombuso.

Okulandelayo, kuqhamuka impongo enophondo olukhulu, olumele umbuso wamaGreki ngaphansi kuka Alexander the Great (Dan. 8:21). Ukuthi impongo “yayingawuthinti umhlaba” (Dan. 8:5), kutshengisa ukuthi yayihamba ngesivinini. Lomfuziselo ukhomba ukushesha kokunqoba kuka Alexander, lokho uDaniyeli 7 akufanekisa ngengwe enamaphiko. Kodwa, njengoba sisho isiprofetho, kwathi lapho impongo “seyikhulile kakhulu, lwaphuka uphondo olukhulu” (Dan. 8:8), esikhundleni sayo kwavela izimpondo ezine, ezenabela emagumbini omane omhlaba. Lokhu kwagcwaliseka ngesikhathi uAlexander efa eBhabhiloni ngoNhlangulana ka 323 B.C. eneminyaka engu 33, umbuso wakhe wehlukaniswa phakathi kwezikhulu zempi yakhe ezine.

`Phakathi kuka Daniyeli 2:38 no Daniyeli 8:20, 21, siwatsheliwe amagama emibuso kwemine evezwe emibonweni. Leliqiniso elimangalisayo kumelwe likuqinise kanjani ukufaneleka kwendlela esihumusha ngayo leziprofetho na?`