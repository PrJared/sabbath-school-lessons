---
title:  Ukukhula Kophondo Oluncane
date:  24/02/2020
---

`Funda uDaniyeli 8:8-12 ngokucophelela. Uphondo oluncane luya ngakuphi, futhi kubaluleke ngani ukuthi sikuqonde lokho?`

Ngemuva kokufanekisa izimpondo ezine ezikhomba emimoyeni yomine yezulu, indimana ithi kwavela uphondo oluncane. Umbuzo lapha uthi ngabe loluphondo noma umbuso luvela kolunye lwezimpondo ezine yini esibone izolo ukuthi zimele izinduna ezine zika Alexander—noma omunye wemimoya emine. Indlela lamazwi akhiwe ngayo olimini lwendabuko itshengisa ukuthi loluphondo luvela komunye wemimoya emine yezulu. Kanti- ke, njengoba lombuso uvela ngemuva kombuso wamaGreki nemixhantela yawo emine, kunokuvumelana ngokuthi loluphondo yiRoma, eyayingakholwa naleyo eyayikholwa, kaPhapha. “Loluphondo oluncane lumele iRoma ngemikhakha yayo yomibili, owokungakholwa nokaPhapha. UDaniyeli waqale wabona iRoma eyayingakholwa, eyayiphethwe amakhosi, ilwa namaJuda kanye namaKrestu okuqala, iqhubeka njalo kuze kube yizinsuku zethu, idlulele esikhathini esizayo.”—The Seventh-day Adventist Bible Commentary, vol. 4 ikhasi 841.

Ngokusho kwendimana, uphondo oluncane lwaqale lwenaba lwakhula kakhulu ukuya ngaseningizimu, empumalanga, nangasezweni elihle” (Dan. 8:9). Lezinkombandlela ezintathu zihambisana nezindawo ezinkulu ezintathu ezawela ngaphansi kokubuswa yiRoma elingakholwa.

Njengoba uphondo oluncane kuyilona olugqamayo kulombono, ukukhula kwalo ngokuqonde phezulu kuzobhekisiswa ngokujulile. Ngalendlela, loluphondo luhambisana ngokusondelene nophondo oluncane lukaDaniyeli 7, njengoba sibona kulokhu kuqhathaniswa: (1) Zombili lezimpondo zincane ekuqaleni (Dan. 7:8, Dan. 8:9). (2) Zombili ziyakhula zibe nkulu ekuhambeni kwesikhathi (Dan. 7:20, Dan. 8:9.). (3) Zombili ziyimibuso ehlukumezayo (Dan. 7:21, 25; Dan. 8:10, 24). (4) Zombili ziyaziphakamisa futhi ziyahlambalaza (Dan. 7:8, 20, 25; Dan. 8:10, 11, 25). (5) Zombili ziqonde abantu bakaNkulunkulu (Dan. 7:25, Dan. 8:24). (6) Zombili zinenxenye yokusebenza kwazo elinganiswa ngesikhathi sesiprofetho (Dan. 7:25; Dan. 8:13, 14). (7) Zombili ziqhubeka kuze kube yisikhathi sokugcina (Dan. 7:25, 26; Dan. 8:17, 19). (8) Futhi zombili zibhekene nokubhujiswa ngendlela engejwayelekile (Dan. 7:11, 26; Dan. 8:25). Okokugcina, ngenxa yokuthi uphondo oluncane lukaDaniyeli 7 lumele uPhapha, ukukhula okuqonde phezulu kophondo oluncane lukaDaniyeli 8 nakho kumele wona lowo mbuso. Ngakhoke, njengoba kunjalo kuDaniyeli 2 no 7, umbuso wokugcina omkhulu yiRoma engakholwanekaPhapha.