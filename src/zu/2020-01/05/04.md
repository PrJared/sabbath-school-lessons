---
title:  OPhezukonke Uyabusa...
date:  28/01/2020
---

Naphezu kokuthi etsheliwe ukuthi akaguquke, afune intethelelo kaNkulunkulu, ukuzikhukhumeza kukaNebukadinesari obunganyakazi benza ukuthi isigwebo sezulu sisetshenziswe (Dan. 4:28-33). Inkosi isahambahamba esigodlweni sayo izibonga ngalokho ephumelele kukho, yashaywa ngesifo sengqondo esacindezela ukuthi isuswe esigodlweni. Kungenzeka ukuthi yahlaselwa ukugula komqondo okuthiwa yi lycanthropy noma I zoanthropy. Lesi simo senza ukuba umuntu aziphathe njengesilwane. Kulezikhathi zamanje lesisifo sibizwa ngokuthi i-species dysphoria,” ukuzizwa sengathi umzimba wakho akusiwo owakho, ngaleyo ndlela kuba nesifiso sokufana nesilwane.

`Funda ku 2 AmaKhosi 20:2-5; Jona 3:10; noJeremiya 18:7, 8. Zisitshelani lezindimana ngethuba eyayinalo inkosi lokugwema lesijeziso na?

Ngeshwa, uNebukadinesari kwadingeka ukuthi afunde ngendlela elukhuni. Ngesikhathi ephiwe amandla obukhosi, uNebukadinesari akakwazanga ukucabanga ngobudlelwane bakhe noNkulunkulu. Kanjalo-ke, ngokuphuca inkosi igunya lokubusa nokuyithumela ukuyohlala nezilwane zasendle, uNkulunkulu wayenika inkosi ithuba lokuthi ivume ukuthi yencike kuYena ngokuphelele. Empeleni, isifundo uNkulunkulu ayefuna ukusifundisa lenkosi eziphakamisile ukuthi “iZulu liyabusa” (Dan. 4:26). Nangempela, ukujeziswa kwenkosi kwakunenjongo ebanzi ecebweni likaNkulunkulu, njengoba kubonakaliswa ngokucacile yisimemezelo sezithunywa zezulu: “ ‘Ukuba abaphilayo bazi ukuthi oPhezukonke ubusa imibuso yabantu, ayinike amthandayo, amise phezu kwayo ophansi phakathi kwabantu’ “ (Dan. 4:17).

Ngamanye amazwi, ukujeziswa kukaNebukadinesari kufanele kube yisifundo nakithina sonke. Ngoba sibalwa phakathi “kwabaphilayo,” sifanele ukuqaphela kangcono isifundo esigqamile okufanele sisifunde sokuthi “oPhezukonke uyabusa emibusweni yabantu.”

`Yini indaba kuyisifundo esibaluleke kangaka okufanele sisifunde ukuthi oPhezukonke uyabusa? Lolu lwazi kufanele lube namthelela muni endleleni esiphatha ngayo labo esinegunya phezu kwabo na?`