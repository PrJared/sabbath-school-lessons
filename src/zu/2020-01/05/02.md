---
title:  Akusilo Yini LeliBhabhiloni Elikhulu?
date:  26/01/2020
---

`Funda kuDaniyeli 4:1-33. Kwenzekani enkosini, ngasizathu sini na?`

UNkulunkulu unika uNebukadinesari iphupho lesibili. Manje, inkosi ayilikhohlwanga iphupho. Kodwa ngenxa yokuthi izazi zaseBhabhiloni ziyehluleka futhi, inkosi iyathumela ukuthi uDaniyeli eze ukuzochaza iphupho. Ephusheni, inkosi ibona isihlahla esikhulu esifinyelela ezulwini, nesidalwa sasezulwini siyaleza ukuthi isihlahla sigencelwe phansi. Kwakuzosala kuphela isiqu nezimpande emhlabathini, simanziswe amazolo ezulu. Kodwa okuyiyona into eyakhathaza kakhulu uNebukadinesari, kulapho isidalwa sezulu esathi: “Inhliziyo yakhe iyakuguqulwa ingabi ngeyomuntu, aphiwe inhliziyo yesilwane, kudlule izikhathi eziyisikhombisa phezu kwakhe” (Dan. 4:16). Ngokubona ukushuba kwephupho, uDaniyeli, ngenhlonipho uzwakalisa isifiso sokuthi iphupho lelo lingabhekisa ezitheni zenkosi. Kodwa, ngokwethembeka emlayezweni ophethwe yiphupho, uDaniyeli uthi empeleni iphupho liqondise enkosini uqobo lwayo. Kuvamile eBhayibhelini ukusebenzisa izihlahla njengemifuziselo yamakhosi, izizwe nemibuso (Hezekeli 17; 31; Hosea 14; Zekariya 11:1, 2; Luka 23:31). Ngakhoke isihlahla esikhulu sifanekisa kahle inkosi ezikhukhumezayo. UNkulunkulu unike uNebukadinesari ukubusa namandla; kodwa, uyaphikelela ukwehluleka ukubona ukuthi yonke into anayo ivela kuNkulunkulu.

`Gxila kuDaniyeli 4:30. Yini eshiwo yinkosi, etshengisayo ukuthi ayikasiboni isexwayiso uNkulunkulu ayinika sona na?`

Mhlawumbe okuyiyona into eyingozi ngempela ngokuzikhukhumeza ukuthi kungasiholela ekuthini sikhohlwe ukuthi sencike kangakanani kuNkulunkulu ngayo yonke into. Futhi-ke, uma-nje sike sakhohlwa yilokho, sisengozini ngokomphefumulo.

`Zinto zini ophumelele kuzo empilweni? Ungazincoma ngazo ngaphandle kokuzikhukhumeza? Uma uthi yebo, kanjani?`