---
title:  Ukuphakamisela Amehlo Ezulwini
date:  29/01/2020
---

`Funda uDaniyeli 4:34-37. Izinto ziyiguqukela kanjani inkosi, nangasizathu sini na?`

UNkulunkulu wavuma ukuthi uNebukadinesari ahlaselwe yisifo esingavamile, kodwa ekugcineni, wambuyisela kusimo esejwayelekile somqondo. Zonke izinto zaguquka ekupheleni kweminyaka eyisikhombisa eyayiprofethiwe ngesikhathi inkosi iphakamisela amehlo ayo ezulwini (Dan. 4:34). “Iminyaka eyisikhombisa, uNebukadinesari wayeyinto ethusayo kubo bonke abantu bakhe; iminyaka eyisikhombisa wathotshiswa phambi komhlaba wonke. Yase iyabuyiselwa ingqondo yakhe, wabheka phezulu ngokuzithoba kuNkulunkulu wamazulu, wavuma ukuthi ukujeziswa kwakhe kwenziwe yisandla sasezulwini. Wavuma icala lakhe nomusa kaNkulunkulu wokumbuyisela engqondweni, esidlangalaleni.”—Ellen G. White, Prophets and Kings, ikhasi 520.

Ngaphandle kokungabaza, kungenzeka izinguquko ezinkulu uma siphakamisela amehlo ethu ezulwini. Masinyane-nje ngemuva kokubuya kwengqondo yayo, inkosi inikeza ubufakazi bokuthi isifundile lesifundo. Kodwa lendaba ayigqamisi uNebukadinesari, kodwa umusa kaNkulunkulu. UNebukadinesari wayeselahle amathuba amathathu ngaphambili okwamukela uNkulunkulu kaIsrayeli njengoNkosi yempilo yakhe. Lamathuba amfikela ngesikhathi evuma ukuhlakanipha okungandile kwabathunjwa abane bakwaJuda (Daniyeli 1), ngesikhathi uDaniyeli echaza iphupho lakhe (Daniyeli 2), nangesikhathi lamaHeberu amathathu esindiswa esithandweni somlilo (Daniyeli 3). Empeleni, uma lokho kusindiswa emlilweni kungamthobanga, yini eyayingamthoba? Phezu kwenkani yenkosi, uNkulunkulu wayinika ithuba lesine, waze wazuza inhliziyo yayo, wayibuyisela esihlalweni sobukhosi (Daniyeli 4). Njengoba itshengisa indaba kaNebukadinesari, uNkulunkulu unikeza ngethuba emva kwelinye ukuze asibuyisele ebudlelwaneni obufanelekile naYe. Njengokubhala kukaPawulu emakhulwini eminyaka kamuva, uNkulunkulu “Othanda ukuba abantu bonke basindiswe, bafinyelele ekulazini iqiniso” (1 Thimothewu 2:4). Kulendaba sibona isibonelo esinamandla salelo qiniso.

`Yiziphi izindlela uNkulunkulu ake wakuthobisa ngazo? Wafundani kulokho? Zinguquko zini ongadinga ukuzenza ukuze ugweme ukufundiswa leso sifundo futhi?`