---
title:  Ukucela Umusa
date:  02/03/2020
---

`Funda kuDaniyeli 9:3-19. UDaniyeli ucela umusa ngasizathu sini na?`

Ngokukhethekile, sidinga ukuphawula amaphuzu athile ambalwa kulomthandazo. Okokuqala, akukho ndawo emthandazweni wakhe lapho ecela khona ukuchazelwa ngesizathu sezinhlekelele ezehlela abantu bamaJuda. Wayesazi isizathu. Empeleni, inxenye enkulu yomthandazo ikhuluma ngaye uDaniyeli elanda isizathu: “Asilalelanga izwi likaJehova uNkulunkulu wethu ukuba sihambe ngemithetho yaKhe ayibeka phambi kwethu ngezinceku zaKhe abaprofethi” (Dan. 9:10). Sigcine ukubona uDaniyeli efuna ukuqonda okuthile ekugcineni kukaDaniyeli 8, lapho ethi khona akawuqondi umbono wokuhlwa nokusa okungu 2 300 (Dan. 8:27).

Iphuzu lesibili, ukuthi lomthandazo ucela umusa kuNkulunkulu, ukuvuma kukaNkulunkulu ukuthethelela abantu baKhe nakuba bonile, benza ububi. Ngenye indlela, lapha sibona ivangeli ngendlela enamandla, abantu abayizoni okungekho okuhle kubona, kodwa abafuna umusa abangawufanele, nokuthethelelwa abangakusebenzelanga. Lesi akusona yini isibonelo sesimo sethu ngabanye ngabanye, phambi kukaNkulunkulu na?

`Funda kuDaniyeli 9:18, 19. Yisiphi esinye isizathu esinikwa nguDaniyeli sokuthi uNkulunkulu aphendule umthandazo wakhe na?`

Kukhona okunye ngomthandazo kaDaniyeli okudinga ukuphawulwa: ukuncengela udumo lwegama likaNkulunkulu. Okusho ukuthi uDaniyeli akathandazi ngoba ezifunela inhlalakahle noma eyabantu bakubo, kodwa ngenxa kaNkulunkulu Yena uqobo (Dan. 9:17- 19). Ngamanye amazwi, isicelo asamukelwe ngoba kuzodunyiswa igama likaNkulunkulu.

`Funda ku 2 Amakhosi 19:15-19. Umthandazo kaHezekiya ufana kanjani nokaDaniyeli? UMathewu 5:16 uthi nathi singamdumisa kanjani uNkulunkulu na?`