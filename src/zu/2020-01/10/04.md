---
title:  Ukubaluleka Kokuncengela
date:  03/03/2020
---

`Funda kuDaniyeli 9:5-13. Yini egqamile ngokuthi uDaniyeli uphikelele ngokuthi “thina” sonile, ngaleyo ndlela ezibandakanya ezonweni ezize zaletha lokhu kuhlupheka esizweni?`

Umthandazo kaDaniyeli ungomunye phakathi kweminye imithandazo yokuncengela equkethwe yiBhayibheli. Imithandazo enje, ithinta inhliziyo kaNkulunkulu, idedise izehlulelo, ilethe ukukhululwa ezitheni. Ngesikhathi uNkulunkulu wayeselungele ukubhubhisa sonke isizwe samaJuda, ukushweleza kukaMose kwavimba isijeziso (Eksodusi 32:7-14, Numeri 14:10-25). Nangesikhathi lapho isomiso esibi sibonakala sizobhubhisa izwe, uNkulunkulu waphendula umthandazo kaEliya, wanisa imvula ukuba imanzise umhlaba (1 Amakhosi 18).

Uma sithandazela amalunga omndeni, abangane, nabanye abantu noma izimo ezithile, uNkulunkulu uyayizwa imithandazo yethu, uyakwazi ukungenelela. Kungenzeka kuthathe isikhathi eside ngaphambi kokuthi uphendulwe umthandazo, kodwa singaqiniseka ngokuthi uNkulunkulu akazikhohlwa izidingo zabantwana baKhe (bheka kuJakobe 5:16). Ngalesikhathi, uDaniyeli udlala indima yomncengeli noma umlamuli phakathi kukaNkulunkulu nabantu. Ekufundeni kwakhe imiBhalo, umprofethi uyabona ukuthi abantu bone kangakanani ngokweqa umthetho kaNkulunkulu, benqaba nokuzwa izixwayiso zaKhe. Kanjalo-ke, ngokubona isimo sabo esibi kanjalo, uDaniyeli uthandazela ukwelashwa nokuthethelelwa. Kodwa umprofethi ubuye azibandakanye nabantu bakubo. Ngezinye izindlela, uDaniyeli ubonakalisa indima kaKrestu njengomncengeli wethu (Johane 17). Kodwa kukhona umehluko omkhulu: uKrestu “akanasono” (Heb. 4:16) ngakhoke akadingi ukuvuma izono zaKhe noma ukwenza umhlatshelo ukuzicelela intethelelo (Heb. 7:26, 27). Kodwa uzibandakanya nezoni ngendlela engavamile: “UNkulunkulu wamenza ongasazanga isono ukuba abe yisono ngenxa yethu, ukuze kuYe sibe ukulunga kukaNkulunkulu” (2 Korinte 5:21).

`“Ukuba bewungaqoqela ndawonye konke okuhle nokungcwele nokuhloniphekayo nokuthandekayo okusemntwini, bese ukubeka phambi kwezingelosi zikaNkulunkulu ngoba uthi kunegalelo ekusindisweni komuntu, lokho bekungaliwa, kubizwe ngokuthi ukuvukela umbuso.”—Ellen G. White, Faith and Works, ikhasi 24. Lamazwi asifundisani ngesidingo sethu salowo ozosincengela?`