---
title:  Kusuka Ekuvumeni Kuye Ekududuzweni
date:  29/02/2020
---

### Kuleliviki Funda ku
Daniyeli 9; Jer. 25:11, 12; 29:10; 2 Amakhosi 19:15-19; Math. 5:16; Jakobe 5:16.

> <p>Indimana Yekhanda</p>
> “Nkosi yizwa; Nkosi, thethelela; Nkosi, lalela, wenze, ungalibali ngenxa yaKho, Nkulunkulu wami, ngokuba umuzi nabantu baKho babizwe ngegama laKho” (Daniyeli 9:19).

UDaniyeli 9 uphethe omunye wemithandazo emikhulu yeBhayibheli. Ngezikhathi ezibucayi empilweni yakhe, uDaniyeli uphendukela emthandazweni ukuze akwazi ukuthwala izinkinga eziphambi kwakhe. Ngesikhathi uDaniyeli nawozakwabo babezobulawa ngenxa yephupho lenkosi engumhedeni, umprofethi waya kuNkulunkulu ngomthandazo (Daniyeli 2). Futhi ngesikhathi kuphuma umthetho wenkosi onqabela ukuthandaza kunoma yimuphi unkulunkulu ngaphandle kwenkosi, uDaniyeli waqhubeka ngokwenza imithandazo yakhe yansuku zonke, ebheke eJerusalema (Daniyeli 6). Ngaleyo ndlela, njengoba sifunda ngomthandazo kaDaniyeli 9, asikhumbule ukuthi umbono wokuhlwa nokusa okungu 2 300 okuDaniyeli 8 unomthelela omkhulu kumprofethi. Nakuba okuningi ngalesiprofetho kwachazwa, uDaniyeli akakwazanga ukuqonda isikhathi abangcwele basezulwini ababekhuluma ngaso bethi: “Koze kube yizinsuku eziyizinkulungwane ezimbili namakhulu amathathu; bese ihlanjululwa indlu engcwele” (Dan. 8:14). Umprofethi uthola ukukhanyiselwa kusahluko 9, kanti futhi ngaleso sikhathi impendulo ifika esethandaze ngokujulile.