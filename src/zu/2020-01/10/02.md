---
title:  Ukuba Yingqikithi KweZwi LikaNkulunkulu
date:  01/03/2020
---

`Funda kuDaniyeli 9:1, 2. UDaniyeli uthi “wasiqonda ngezincwadi” isiprofetho ayekade esifunda ngokucophelela. Usho ziphi izincwadi zeBhayibheli?`

Uma silokhu sibuka lomthandazo, kuvela obala ukuthi uvela ekufundeni okujulile lokho uNkulunkulu ayekade ekwembulile ngaphambili kuMose nabaprofethi. Esetholile emqulwini kaJeremiya ukuthi ukuthunjwa kwakhe kuyokuba iminyaka engamashumi ayisikhombisa (bheka ku Jer. 25:11, 12; Jer. 29:10), uDaniyeli waqonda ukubaluleka kwesikhathi somlando ayephila kuso. Asikhumbule ukuthi uDaniyeli wenza lomthandazo ngo 539 B.C., unyaka lapho amaPheresiya athatha umbuso kwabaseBhabhiloni. Kwase kudlule cisho iminyaka engamashumi ayisikhombisa selokhu uNebukadinesari anqoba iJerusalema wachitha nethempeli. Ngakhoke, ngokwesiprofetho sikaJeremiya, abantu bakaNkulunkulu sekuseduze ukuba babuyele kwelakubo izwe. Ngokwethemba iZwi likaNkulunkulu, uDaniyeli wayazi ukuthi kwakuzokwenzeka into enkulu ebantwini bakubo, nokuthi, njengesithembiso sikaNkulunkulu esiseZwini laKhe, ukudingiselwa eBhabhiloni kwase kuzofika esiphelweni, amaJuda abuyele ekhaya.

Ngokufunda kwakhe imiBhalo ayenayo, uDaniyeli wabona futhi ukuthi izono zabantu bakubo zimbi kangakanani. Ngoba baphula isivumelwano, kusho ukuthi ubudlelwano babo noNkulunkulu bunqamukile; umphumela walokho-ke ukuthunjwa (Lev. 26:1445). Ukufunda lokho uNkulunkulu amembulele kona okunika uDaniyeli ukuqonda izikhathi aphuthume ancengele abantu bakubo kuNkulunkulu.

Njengoba sisondela ezinsukwini zokugcina zomlando womhlaba, sidinga ukufunda iZwi likaNkulunkulu ngaphezu kokuba sake salifunda, futhi siphile ngokwalokho elikushoyo. ImiBhalo kuphela engasinika incazelo enohlonze ngalomhlaba esiphila kuwo. Vele phela, imiBhalo isitshela indaba yempikiswano enkulu ephakathi kokulunga nobubi, isembulele ukuthi umlando wabantu uyophela ngokuchithwa kobubi nokumiswa kombuso waphakade kaNkulunkulu. Uma silokhu sifunda imiBhalo, yilapho sizoqonda kangcono isimo somhlaba namhlanje, nendawo yethu kuwona, kanye nezizathu zethu zethemba emhlabeni onganikezi themba.

`IBhayibheli lisisiza kanjani ukuqonda ngandlela thize, umhlaba wona ngokwawo obonakala ungenzi mqondo?`