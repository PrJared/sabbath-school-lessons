---
title:  UJesu NeZibhalo Zonke
date:  14/04/2020
---

`Funda uLuka 24:13–35, 44, 45. UJesu uzisebenzisa kanjani Izibhalo ukufundisa abafundi ivangeli na?`

Ngemuva kokufa kukaKristu, abalandeli Bakhe baxakaniseka futhi bangabaza. Kwakungenzeka kanjani lokhu na? Kwakuchazani na? Kulesisahluko sikaLuka, sibona uJesu eqhamuka kubo kabili, okokuqala kwababili endleleni eya e-Emmaus, bese kuba kwabanye kamuva. Ezikhathini ezimbili ezahlukene, uJesu uchaza indlela konke okufezeke ngayo kusukela kwiziprofetho zeTestamente Elidala: “Futhi eqala kuMose nakubo bonke abaprofethi, wabahumushela bona kuzo zonke Izibhalo izinto ezimayelana naye” (Luka 24:27, RSV).

Futhi kuLuka 24:44, 45, uthi Yena, “ ‘Lawa ngamazwi ami . . . . ukuthi konke okulotshiwe ngami emthethweni kaMose nakubaprofethi nakumaHubo kumele kugcwaliseke’ ” (RSV). UJesu “wayevula izingqondo zabo ukuba ziqonde izibhalo” (RSV).  Qaphela ukubhekisa okuqondile kuLuka 24:27 ku “zonke izibhalo.” Lokhu kugcizelelwa kabusha emushweni wesibili ngokuthi “ ‘umthetho kaMose nakubaprofethi nakumaHubo’ ” (Luka 24:44, RSV). Lokhu kusungula ngokusobala ukuthi uJesu Ulizwi owenziwe inyama (Johane 1:1–3, 14), uncike egunyeni leZibhalo ukuchaza indlela lezizinto ezazibikezelwe ngayo eminyakeni engamakhulu edlule. Ngokubhekisa Ezibhalweni ngokuphelela kwazo, uJesu ufundisa abafundi Bakhe ngesibonelo. Njengoba bephuma ukuyovangela, kwakumele bachaze zonke Izibhalo ukuletha ukuqonda kanye namandla kulabo abasanda kuguquka emhlabeni wonke.

Qaphela, futhi, indlela kuMathewu 28:18-20, uJesu asho ngayo kubafundi Bakhe (nakithina namuhla) ukuthi “ ‘lonke igunya ezulwini nasemhlabeni linikezwe mina’ ” (RSV). Kepha leligunya lisele ligxile kuBaba Wakhe kanye nabo bonke ubuNkulunkulu, ngokuba uthi kubo, “ ‘Hambani ke nenze abafundi izizwe zonke, nibabhabhathize engameni likaBaba neleNdodana nelikaMoya oNgcwele’ ” (RSV). Bese kuza umusho ongumongo: “ ‘nibafundise ukugcina konke enginiyaleze kona’ ” (RSV). Yini ayifundisayo nayiyalezayo uJesu na? Izimfundiso Zakhe zisekelwe kuzo zonke Izibhalo. Kuphezu kwegunya lesiprofetho seZwi Yena eza, futhi kusekugcwalisekeni kweziprofetho Ezibhalweni ukuba azinikele kuBaba Wakhe.

`Uma uJesu amukela zonke izigaba zeZibhalo, kungani kumele senze okufanayo na? Futhi, singafunda kanjani ukwamukela igunya lazo zonke Izibhalo, nakuba sibona ukuthi akukona konke okusasebenza kithina namuhla na? Letha impendulo yakho eklasini ngeSabatha.`