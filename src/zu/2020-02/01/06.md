---
title:  Amandla Aguqulayo Ezwi
date:  02/04/2020
---

`Funda u 1 Amakhosi 22:3-20. Yini eyenza Inkosi uJosiya ukuba adabule izembatho zakhe na? Ukuthola kwakhe kwenza kanjani ukuba kungaguquli yena kuphela kepha isizwe sonke sakwaJuda na?`

Ngo-621 B.C., ngenkathi uJosiya elinganiselwa eminyakeni engu-25 ubudala, uHilkiya, umpristi omkhulu, wathola “incwadi yomthetho,” okwakuyizincwadi zokuqala ezinhlanu zikaMose noma, ngokuqondileyo, incwadi kaDuteronomi. Ngesikhathi sokubusa kukayise uAmoni, kanye nomkhulu wakhe okhohlakele uManase, lomqulu wawulahlekile phakathi kokukhonzwa kukaBhali, Asherah, kanye “nakho konke okusezulwini” (2 Amakhosi 21:3– 9). Lapho uJosiya ezwa izimiselo zesivumelwano, udabula izembatho zakhe ngosizi, ngokuba uyabona ibanga yena nabantu bakhe asebelihambile ekusukeni ekukhonzeni uNkulunkulu weqiniso. Ngokuphuthuma uqala izinguquko kulo lonke izwe, ediliza izindawo eziphakeme futhi ebhubhisa izithombe zonkulunkulu abangaziwa. Ekuqedeni kwakhe, kukhona indawo eyodwa yokukhonza kwaJuda: ithempeli likaNkulunkulu eJerusalema. Lokhu kuthola Izwi likaNkulunkulu kuholela ekuvumeni, ekuphendukeni, kanye nasemandleni okuguquka. Lenguquko iqala ngoJosiya ekugcineni isabalale kuJuda wonke.

`IBhayibheli lisiqinisekisa kanjani ngokuthi linamandla okuguqula impilo yethu nokusibonisa indlela eya osindisweni na? Funda uJohane 16:13, Johane 17:17, Heber 4:12, no Roma 12:2.`

Obunye bobufakazi obunamandla kunabo bonke bamandla eBhayibheli yimpilo eguqukile yomuntu. Yizwi elisika esonweni somuntu kanye nasekonakaleni kwakhe futhi lembule isimo sethu sangempela nokudinga kwethu uMsindisi. Incwadi eyodwa njengeBhayibheli, esekelwe emlandweni, yafakwa isiprofetho, kanye namandla okuguqula impilo, kumele futhi ihumushwe ngendlela eyodwa. Alikwazi ukuhumushwa njengezinye izincwadi, ngokuba izwi eliphilayo likaNkulunkulu kumele liqondwe ngokukhanya kukaKristu ophilayo owathembisa ukuthumela uMoya Wakhe ukusiholela “kulo lonke iqiniso” (Johane 16:13). IBhayibheli, nokho, njengesambulo seqiniso likaNkulunkulu, kumele libe nezalo izimiso zokulihumusha. Lezizimiso zingatholakala ekufundeni indlela abalobi beZibhalo ababesebenzisa ngayo Izibhalo futhi belawulwa yizo lapho bevumela Izibhalo ukuza zizihumushe ngokwazo.