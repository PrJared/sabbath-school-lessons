---
title:  Izwi Eliphilayo LikaNkulunkulu
date:  29/03/2020
---

Okuyiwona mazwi abaluleke kunawo onke akhulunywayo kuvama ukuba ngawokugcina akhulunywa ngumuntu. UMose, umlobi wezincwadi zokuqala ezihlanu zeBhayibheli eziyisisekelo, uhuba ingoma kubantu ngaphambi kokufa kwakhe (Dut. 31:30–32:43).

`Funda uDuteronomi 32:45-47. UMose ulichaza kanjani Izwi likaNkulunkulu kanye namandla alo ezimpilweni zamaHeberu emngceleni wokungena Ezweni leSithembiso na?`

Phakathi kwamazwi okugcina kaMose kunesixwayiso esinqala. Ngokubeka izinhliziyo zabo emazwini uNkulunkulu awakhulumile kubo ngaye, uMose wayefuna ukugcizelela kubantu ukuthi ukugxila kwabo kuhlale kuNkulunkulu kanye nentando Yakhe ngezimpilo zabo. Ngokufundisa lamazwi Kubantwana babo, isizukulwane ngasinye sasizodlulisela uhlelo lukaNkulunkulu lwesivumelwano sosindiso. Qaphela ukuthi kwakungamele bakhethe ukuthi yimaphi amazwi, kodwa kwakumele bagcine noma balalele “onke amazwi alomthetho” (Dut. 32:46).  Ekupheleni komlando wezwe, uNkulunkulu uzokuba nabantu abazothembeka kuzo zonke Izibhalo, okusho ukugcina imithetho kaNkulunkulu nokuba nokholo lukaJesu (Samb. 12:17). Lababantu bazokwethmebeka ezimfundisweni zeBhayibheli, ngokuba aliqinisekisi nje kuphela impilo enothile emhlabeni kepha Isiphetho saphakade ekhaya uJesu alilungiselela thina (Johane 14:1–3).

`Funda uJohane 1:1-5, 14; Johane 14:6. Lezizindimana zisifundisani mayelana noJesu kanye Nokuphila okuphakade na? Izwi likaNkulunkulu lenziwe umuntu lihlobene kanjani nesambulo kanye nokuphefumulelwa kweZibhalo na?`

UJesu ngumongo kanye nomgomo weZibhalo. Ukuza Kwakhe enyameni njengoMesiya kwakungukugcwaliseka kwezithembiso zeTestamente Elidala. Ngoba waphila, wafa, futhi uyaphila futhi, lokho akugcwalisi nje kuphela Izibhalo kodwa, okungcono kakhulu, isithembiso esikhulu sokuphila kwaphakade ebukhoneni obusha.

`Funda futhi uDuteronomi 32:47. Ube namava kanjani wena eqiniso mayelana nendlela ukulalela Izwi likaNkulunkulu “okungeyona ngayo into eyize kuwe” na? Kungani ukukholwa kuNkulunkulu kanye nokulalela Izwi Lakhe kungeke kwaba yize na?`