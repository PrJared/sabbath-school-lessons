---
title:  ISabatha kanye NoKudala
date:  19/05/2020
---

Namuhla iSabatha liphansi kokuhlaselwa okukhulu emphakathini ongakhonzi kanye nasemphakathini wamakholwa. Lokhu kubonakala ezinhlelweni zokusebenza zezimboni zomhlaba wonke; ekuzameni ukuguqula ikhalenda yamazwe amaningi ase-Europe ngokubeka uMsombuluko njengosuku lokuqala lweviki kanye neSonto njengosuku lwesikhombisa; kanye nangobizo lukapapa kwezesimo sezulu oluthi iSabatha losuku lwesikhombisa “iSabatha lamaJuda” futhi ekhuthaza izwe lonke ukuba ligcine usuku lokuphumula ukunciphisa ukufudumala kwezulu [global warming] (Pope Francis, Laudato Si’, Vatican City: Vatican Press, 2015, pp. 172, 173).

`Funda uGenesisi 2:1-3, Eksodusi 20:8-11, Marko 2:27, kanye neSambulo 14:7. Ukuqonda kwethu iviki loKudala kuhlangana kanjani nomthetho wesine na? Lokhu kuhlangana kanjani nesigijimi seziNgelosi Ezintathu na?`

IBhayibheli lithi, “UNkulunkulu waqeda ngosuku lwesikhombisa imisebenzi yakhe abeyenzile” (Gen. 2:2, NKJV). Abaningi abakholelwa ekudalweni komhlaba namuhla bagcizelela umsebenzi kaNkulunkulu wezinsuku eziyisthupha zoKudala, kodwa abanaki ukubona ukuthi umsebenzi kaNkulunkulu awugcinanga Ngosuku lwesithupha. Umsebenzi Wakhe wagcina ngenkathi edala usuku lweSabatha. Yingakho uJesu ekwazi ukuthi, “ ‘Isabatha lenzelwa umuntu, umuntu akenzelwanga isabatha’ ” (Mark 2:27, NKJV). UJesu wakwazi ukukusho lokhu ngegunya ngoba nguYena owayelenzile iSabatha njengophawu lwaphakade kanye nophawu lwesivumelwano sikaNkulunkulu nabantu Bakhe. ISabatha lalingelona elamaHeberu kuphela, kepha elesintu sonke. UGenesisi uphawula izinto ezintathu ezenziwa nguJesu ngemuva kokudala usuku lweSabatha. Okokuqala “waphumula” (Gen. 2:2), esinikeza isibonelo sesifiso Sakhe sokuphumula kanye nathi. Okwesibili, “walubusisa” usuku lwesikhombisa (Gen. 2:3). Endabeni yoKudala, izilwane ziyabusiswa (Gen. 1:22), futhi uAdamu noEva bayabusiswa (Gen. 1:28), kodwa okuyilona kuphela usuku olubusiswayo ngolwesikhombisa. Okwesithathu, uNkulunkulu “walungcwalisa” (Gen. 2:3) noma “walenza ngcwele.” Alukho olunye usuku eBhayibhelini oluthola lezizinto ezintathu. Lezizenzo ezintathu ziphindwa emthethweni wesine, nokho, ngenkathi uNkulunkulu eloba ngomunwe Wakhe futhi ebhekisa emuva Ekudaleni njengesisekelo seSabatha (Exod. 20:11).

`KwiSambulo 14:7 naku Eksodusi 20:11, umthetho weSabatha ubalulwa ngokuqondile njengesisekelo sokukhonza Umdali. Lokhu kuxhumanisa okuqondile neSabatha kuhlangana kanjani nezigameko zezinsuku zokugcina na?`