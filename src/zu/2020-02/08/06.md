---
title:  Ukudala, Ukuwa, kanye neSiphambano
date:  21/05/2020
---

IBhayibheli lihlinzeka ngokuxhumana okunganqamukile phakathi kweNdalo ephelele, Ukuwa, uMesiya othenjisiwe, kanye nokuhlengwa kokugcina. Lezizigameko ezinkulu ziba yisisekelo sendikimba somlando wosindiso lwesintu.

`Funda uGenesisi 1:31, Genesisi 2:15–17, no Genesisi 3:1–7. Yini eyenzeka Endalweni kaNkulunkulu ephelele na?`

UNkulunkulu uthi indalo Yakhe “yinhle kakhulu” (Gen. 1:31). “Ukudala kwasekuphelelisiwe manje . . . . I-Edeni yayiqhakazile emhlabeni. UAdamu noEva babenokufinyelela okungavinjelwe emthini wokuphila. Kwakungekho nasici sesono nathunzi lokufa elingcolisa indalo enhle.”—Ellen G. White, Patriarchs and Prophets, p. 47. UNkulunkulu wayexwayise uAdamu noEva ukuthi uma beke badla emthini abagavunyelwe kuwo, babeyofa ngokuqinisekile (Gen. 2:15–17). Inyoka yaqala inkulumo yayo ngombuzo futhi yase iphikisana ngokuphelele nalokho uNkulunkulu ayekushilo: “ ‘Ngeke nife ngokuqinisekile’ ” (Gen. 3:4). USathane wathembisa uEva ulwazi olukhulu nokuthi wayezofana noNkulunkulu. Ngokusobala, wakukholwa lokho.

`UPawule uyiqinisa kanjani inkulumo kaNkulunkulu kuGenesisi 2:15–17 na? Funda abaseRoma 5:12 no Roma 6:23. Lezizimfundiso zihlobana kanjani nokusombuluka na?`

Ezibhalweni, siyabona lapho ababhali bakamuva beqinisa izisho zangaphambilini zemibhalo futhi behlinzeka ngemibono ebanzi. KwabaseRoma 5-8, uPawule ubhala ngesono kanye nangobuhle bosindiso: “Isono sangena emhlabeni ngomuntu oyedwa, futhi ukufa ngesono, futhi ngaleyondlela ukufa kweza kubantu bonke” (Rom. 5:12, NIV). Kodwa ukubuka ngokokusombuluka kuthi ukufa bekukhona izigidi zeminyaka ngaphambi kwesintu. Lomqondo unemithelela enqala kwimfundiso yemibhalo yendabuko yesono, ukufa kukaKristu esikhundleni sethu esiphambanweni, kanye necebo losindiso. Uma ukufa kungahlobene nesono, ngalokho umvuzo wesono akukona ukufa (Rom. 6:23), futhi noKristu wayengenaso isizathu sokufela izono zethu. Ngalokho, Ukudala, Ukuwa, kanye Nesiphambano kuxhumene kakhulu. UAdamu wokuqala uxhumene noAdamu wesibili (1 Kor. 15:45, 47). Inkolelo ekusombulukueni ngokuka-Darwin, nakuba umqondo othile kaNkulunkulu ufakiwe kulolohlelo, ingashabalisa isisekelo sobuKristu.