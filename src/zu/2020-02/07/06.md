---
title:  Izincwadi Nemibiko Yazo
date:  14/05/2020
---

Izigaba ezinkulu kunazo zonke Ezibhalweni yizincwadi zeBhayibheli. Izincwadi zeBhayibheli zabhalwa ngezinhloso ezahlukene futhi ezimweni ezingafani. Ezinye zasebenza njengemibiko yesiprofetho; ezinye ziyinhlanganisela, njengamaHubo. Kunezincwadi zomlando njengo-1 no 2 Amakhosi, futhi kube nezincwadi eziya emabandleni ahlukene, njengalezo ezibhalwe nguPawule nabanye. Lapho sifuna ukuqonda incazelo yencwadi kanye nombiko, kubalulekile Ukuqala ngobulobi kanye nesimo. Izincwadi eziningi zeBhayibheli zinabalobi abakhonjiwe. Ezokuqala ezinhlanu izincwadi zeTestamente Elidala zivezwa njengezabhalwa nguMose (Josh. 8:31, 32; 1 Amakhosi 2:3; 2 Amakhosi 14:6; 21:8; Ezra 6:18; Neh. 13:1; Dan. 9:11–13; Mal. 4:4). Lokhu kuqiniswa nguJesu (Marko 12:26; Johane 5:46, 47; Johane 7:19) kanye nabaPostoli (Zenzo 3:22, Rom. 10:5). Kwezinye, abanye abalobi beZibhalo ababaluliwe. (Ngokwesibonelo, abalobi bezincwadi u-Esther no-Ruth kanye nabalobi bezincwadi eziningi zomlando njengoSamuweli neziKronike ababaluliwe.)

`Funda uGenesisi 15:1–5 no Genesisi 22:17, 18. Kubaluleke ngani kithina ukuthi uMose waloba incwadi kaGenesisi na?`

Kusukela kuEksodusi kuye kuDuteronomi zabhalwa nguMose ngemuva koFuduko. Kodwa ngenxa yokuthi uGenesisi uyisisekelo njengomlando wezenzo zikaNkulunlulu kusukela Ekudaleni kuze kube yilesisikhathi sezingqalabutho, kuphusile ukuthi lencwadi yalotshwa ngaphambi kukaEksodusi. “Lapho iminyaka ihamba, futhi yena [uMose] ezula nohlambi ezindaweni ezingazodwa, ezindla ngesimo sokucindezelwa Sabantu bakubo, wakhumbula izenzo zikaNkulunkulu koyise kanye nezithembiso ezaziyifa zesizwe esikhethiweyo, futhi Imikhuleko yakhe ngoIsrayeli yakhuphuka emini nasebusuku. Izingelosi zezulu zamkhanyisela. Lapha, ngaphansi kokuphefumulelwa nguMoya oNgcwele, wabhala incwadi kaGenesisi.”—Ellen G. White, Patriarchs and Prophets, p. 251.

Ngencwadi kaGenesisi, asitshelwa nje kuphela ngendabuko kepha ngecebo losindiso, noma indlela uNkulunkulu azohlenga ngayo isintu esiwileyo. Lelicebo libasobala ngesivumelwano uNkulunkulu asenza noAbrahama, esifaka isithembiso sokusungula ngaye isizwe esikhulu esakhiwe “ ‘ngenzalo yakho, ibe ngangezinkanyezi zezulu nangangesihlabathi sasogwini lolwandle’ ” (Gen. 22:17, NKJV).

`Yimaphi amanye amaqiniso amakhulu esiwafundisiwe ngencwadi kaGenesisi, amaqiniso ebesingeke siwazi na? Lokhu kusifundisani ngokubaluleka kweZwi likaNkulunkulu okholweni lwethu na?`