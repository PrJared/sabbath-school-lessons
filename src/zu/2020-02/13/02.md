---
title:  Izwi Eliphilayo LikaNkulunkulu kanyeNoMoya ONgcwele
date:  21/06/2020
---

Ukufunda Izwi likaNkulunkulu ngokuqikelela kanye nangendlela efanele kubalulekile. Kodwa, okunye okubalulekile, mhlawumbe kunako konke, ngukuthi senze loko esikufundileyo. Umgomo ophakeme wokufunda iBhayibheli awulele ekutholeni ulwazi olwandile, nakuba kukuhle nalokho. Umgomo akuwona owokuba ngumpetha Ezwini likaNkulunkulu kodwa ukuba Izwi likaNkulunkulu libuse kithina, liguqule izimpilo zethu kanye nendlela yethu yokucabanga. Yilokho okubaluleke ngempela. Ukuvuma Ukuphila iqiniso esilifundile kusho ukuvuma ukuzinikela eqinisweni leBhayibheli. Lokhu kukhetha ngesinye isikhathi kufaka impi enkulu, ngokuba silwa impi ngokuthi ngubani ozobusa ukucabanga kanye nempilo yethu. Futhi, ekugcineni, kumele sikhethe olulodwa uhlangotho kwamabili.

`Funda abaseFiliphi 2:12–16. Zithini Lezizindima ngendlela okumele siphile ngayo na?`

Yebo, uNkulunkulu usebenza ngaphakathi kithi, kodwa ukwenza lokho ngoMoya oNgcwele, okunguyena kuphela osinikeza ukuhlakanipha kokuqonda Izibhalo eziNgcwele. Futhi, njengezidalwa eziyizoni, sivame ukumelana neqiniso likaNkulunkulu, futhi uma sivunyelwa ukwenza ngokwethu besingeke salilalela Izwi likaNkulunkulu (Rom. 1:25; Efes. 4:17, 18). Ngaphandle kukaMoya oNgcwele, alukho uthando lweZwi likaNkulunkulu. Alikho ithemba, akukho ukwethemba, alukho uthando ekuphenduleni. NgoMoya oNgcwele, uNkulunkulu nembala “usebenza kini kokubili ukuthanda nokwenza ngokwentando yakhe” (Fil. 2:13, NKJV). UMoya oNgcwele unguthisha ofisa ukusiholela ekuqondeni okujulile KweZibhalo kanye nasekuthakaseleni Izwi likaNkulunkulu ngenjabulo. Uletha iqiniso leZwi likaNkulunkulu kithina futhi asinikeze imibono emisha kulawo maqiniso, ukuze izimpilo zethu zibe nokulalela okuthembekile nokunothando lwentando kaNkulunkulu. “Akekho okwazi ukuchaza Izibhalo ngaphandle kosizo lukaMoya oNgcwele. Kepha uma Uthatha Izwi likaNkulunkulu ngenhliziyo ethobekile nefundisekayo, izingelosi zikaNkulunkulu ziyoba ngakuwena ukukuthinta ngobufakazi beqiniso.” —Ellen G. White, Selected Messages, book 1, p. 411. Ngalendlela, izinto zikamoya zichasiswa ngokwezikamoya (1 Kor. 2:13, 14) futhi siyakwazi ngenjabulo ukulandela Izwi likaNkulunkulu “ukusa nokusa” (Isa. 50:4, 5).

`AbaseFiliphi 2:16 bathi kumele sibambe “siqine izwi lokuphila” (NKJV). Ucabanga ukuthi kusho ukuthini lokho na? Futhi sikwenza kanjani lokho na? Buka futhi uDuteronomi 4:4, ofundisa into efanayo. Iyiphi indima yethu kukho konke lokhu na?`