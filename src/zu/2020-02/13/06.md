---
title:  Inkumbulo Nengoma
date:  25/06/2020
---

“Enhliziyweni yami ngiyalonda izwi lakho, ukuze ngingoni kuwe” (IHubo 119:11, NKJV). Ukufaka enkumbulweni Izibhalo kuletha izibusiso eziningi. Ngenkathi sigcina izahluko zeZwi likaNkulunkulu emiqondweni yethu, singakhumbula lokho esithe sakufaka ekhanda futhi sikusebenzise ezimweni ezintsha nezinenselele. Ngaleyondlela, iBhayibheli lithinta ngqo ukucabanga kwethu, izinqumo zethu, futhi libe nethonya ekuziphatheni kwethu. Ukusho ngekhanda Izibhalo kulenza iBhayibheli liphile kumava ethu ansuku zonke. Phezu kwalokho, kusisiza ukuba sikhonze uNkulunkulu futhi siphile impilo ethembekile NgokweZibhalo. Ukukhumbula Izibhalo igama negama kuyisivikelo esikhulu enkohlisweni kanye nesezichasisweni zamanga. Ukufunda Izibhalo ngenkumbulo kusenza sikwazi ukusho Izibhalo, nakuba singaliphethe iBhayibheli. Lokhu kungaba ngamandla amakhulu okulunga lapho izilingo zifika, noma ngenkathi sibhekene nezinselelo ezahlukene. Ukubuyekeza izithembiso zikaNkulunkulu, kanye nokugxilisa imiqondo yethu Ezwini likaNkulunkulu kunasezinkingeni zethu, kuphakamisela imicabango yethu kuNkulunkulu, onezindlela eziningi zokusisiza lapho singaboni nayinye.

`Funda abaseEfesu 5:19 nabaseKolose 3:16. Ukuhlabelela Izwi likaNkulunkulu kungaligxilisa kanjani futhi kuliqinise kanjani ezingqodweni zethu na?`

Ukuhlabelela amazwi eBhayibheli kungaba yindlela enamandla yokufaka enkumbulweni Izibhalo. Ekuculeni, amazwi Ezibhalo akhumbuleka kalula. Ukuhlanganisa amazwi Ezibhalo kanye nemiculo emihle kungawagxilisa emicabangweni yethu kakhulu, futhi kungaba yindlela esebenzayo yokuxosha ukuxakaniseka emoyeni. Izahluko zeZibhalo ezixhumene nemiculo emihle zingaculeka futhi zifakwe enkumbulweni kalula yizingane nabantu abadala ngokufanayo. Izibhalo zaphefumulela eminingi imiculo egxile ebhayibhelini, nama-symphony, kanye neminye imiculo ebumbe futhi yaba nethonya kwisiko-mpilo lamaKristu eminyakeni yonke. Izingoma eziphakamisa izingqondo zethu futhi zibhekise imicabango yethu kuNkulunkulu neZwi Lakhe ziyisibusiso esimangalisayo kanye nethonya elihle ezimpilweni zethu.

“Umculo uyingxenye yokukhonza uNkulunkulu ezinkundleni zaphezulu, futhi kumele sizame, ezingomeni zethu zokudumisa, ukusondela kakhulu ekuculeni kwamakwaya asezulwni”—Ellen G. White, Patriarchs and Prophets, p. 594.