---
title:  Ukuhumusha Nokuchasisa
date:  04/05/2020
---

IBhayibheli labhalwa ngezilimi zasemandulo kakhulu: iTestamente Elidala labhalwa kakhulu ngesiHeberu, Nezahluko ezimbalwa ngesi-Aramaic, ngenkathi iTestamente Elisha libhalwe ngesi-Koine Greek. Iningi labantu emhlabeni namuhla alikhulumi futhi alifundi lezozilimi zasendulo. Ngalokho, iBhayibheli kumele lihunyushelwe ezilimini ezahlukene zanamuhla. Kepha, njengoba noma yimuphi umhumushi azi, konke ukuhumusha kuhambisana nokuchasisa. Amanye amagama ngolimi oluthile awanawo alingana nawo kolunye ulimi. Ubuchule kanye nekhono lokuhumusha ngokuqikelela bese uchasisa umbhalo bubizwa nge-“hermeneutics.”

`Funda u-1 Korinte 12:10, 1 Korinte 14:26, Johane 1:41, 9:7, Zenzo 9:36, no Luka 24:27. Kuzo zonke izahluko ezingenhla, sibona umqondo wokuchasisa kanye nokuhumusha. KuLuka 24:27 noJesu kwafuneka echaze Izibhalo kubafundi. Lokhu kusitshelani ngokubaluleka kokuchasisa na?`

Igama lesiGriki u-hermeneuo, okukulo sinegama u-hermeneutics (ukuchasiswa kweBhayibheli), lisuselwa kwisithixo samaGriki u-Hermes. U-Hermes wayethathwa njengommeli noma isithunywa sonkulunkulu, futhi ngalokho enomthwalo phakathi kwezinye izinto, wokuhumusha imibiko yobunkulunkulu kubantu. Iphuzu elibucayi kithina mayelana ne-hermeneutics ngelokuthi ngaphandle kokuba sifunde Izilimi zendabuko, ukufinyelela kwethu kulemibhalo kungokuhumushwa. Ngenhlanhla, izihumusho eziningi zenza umsebenzi omuhle ekudluliseni incazelo esemqoka. Akudingekile ukuba sazi ulimi lwendabuko ukuze sikwazi ukuqonda amaqiniso abucayi ambulwe Ezibhalweni, nakuba ukuba nolwazi lwezilimi kungaba yinzuzo. Kepha, nangaso isihumusho esihle, isichasiso esilungile semibhalo sibalulekile naso, njengoba sibonile kuLuka 24:27. Iyona nhloso ephambili ye-hermeneutics: ukudlulisa ngokuqondile incazelo yemibhalo yeBhayibheli kanye nokusiza thina ekwazini ukusebenzisa kahle imfundiso yemibhalo ezimpilweni zethu njengamanje. Njengoba umbhalo kuLuka ngenhla uveza, uJesu wakwenzela abalandeli Bakhe lokhu. Cabanga ukuthi kwakuyinto enjani ukuba noJesu uqobo echasisela wena izahluko zeBhayibheli!

`Abantu abaningi banezihumusho ezahlukene, kodwa abaningi abanazo. Noma yisiphi isihumusho osebenza ngaso, kungani kubalulekile ukufunda Izwi ngomkhuleko nokufuna ukulalela izimfundiso zalo na?`