---
title:  Isimo Sethu SeSono NeSiwileyo
date:  06/05/2020
---

`Funda uJohane 9:39–41 no Johane 12:42, 43. Yini eyavimbela abantu kulezizahluko ekwamukeleni iqiniso lebhayibheli na? Yimaphi amazwi okwexwayisa nokuqwashisa esingazithathela wona kulezizigameko na?`

Kulula ukubuka emuva ngokugcona abaholi bezenkolo abalahla uJesu nakuba benobufakazi obunamandla kangaka. Kepha, kumele siqaphele ngokwethu ukuba singabi nalomoya ofanayo uma kuza Ezwini Lakhe. Akungabazeki ukuthi isono siguqule kakhulu, salimaza, futhi saphula ubudlelwane bethu noNkulunkulu. Isono sithinta konke Ukuphila kwethu kwesintu. Sithinta ikhono lethu lokuchasisa Izibhalo. Akukona nje ukuthi ukucabanga kwethu kusebenza ezintweni zesono, kodwa imiqondo nemicabango yethu isingcoliswe yisono futhi, ngalokho, yavalela iqiniso likaNkulunkulu ngaphandle. Izimpawu ezilandelayo zithinta ukucabanga kwethu: ukuzidla, ukuzikhohlisa, ukungabaza, ukuqhela, kanye nokungalaleli.

Umuntu ogcwele ukuzidla uyazikhukhumeza ngaphezu kukaNkulunkulu neZwi Lakhe. Lokhu kungenxa yokuthi ukuzidla kuholela ochasisayo ukuba agcizelele ngokweqile ukucabanga komuntu njengesivivinyo sokugcina seqiniso, nawo amaqiniso atholakala eBhayibhelini. Lomoya ufiphaza igunya lobunkulunkulu leZibhalo. Abanye babanomkhuba wokulalela kuphela leyomiqondo ehehayo kubona, nakuba iphikisana nentando kaNkulunkulu eyembuliwe. UNkulunkulu usixwayisile mayelana nengozi yokuzikhohlisa (Samb. 3:17). Isono sifaka ukungabaza, lapho sinqikaza futhi sitshekela ekungalikholweni Izwi likaNkulunkulu. Ngenkathi othile eqala ngokungabaza, ukuchasisa kombhalo webhayibheli ngeke kwaholela ekuqinisekeni. Kunalokho, lomuntu ongabazayo usheshe aziphakamisele esikhundleni sokwahlulela lokho okwamukelekile nokungamukelekile eBhayibhelini, okungumhlaba oyingozi kakhulu ukuma kuwo.

Kunalokho, kumele siye eBhayibhelini Ngokholo kanye nokuzinikela, hhayi ngomoya wokugxeka nakungabaza. Ukuzidla, ukuzikhohlisa, kanye nokungabaza kuholela emoyeni wokuqhela kuNkulunkulu kanye nakwiBhayibheli ngokuqinisekile okuholela ekungalalelini, Okungukuthi, ungafuni ukulandela intando kaNkulunkulu eyembuliwe.

`Usuke wazithola ulwa nokuvumelana nalokho okufunde eBhayibhelini— okungukuthi, ngokusobala kukukhomba ekwenzeni okuthile, kodwa wena ubufuna ukwenza okunye na? Yini eyenzeka, futhi yini owayifunda kulawomava na?`