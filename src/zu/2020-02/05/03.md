---
title:  Ubunye BeZibhalo
date:  27/04/2020
---

IBhayibheli ngokwalo libanga ukuthi “zonke Izibhalo ziphefumulelwe nguNkulunkulu” (2 Tim. 3:16, NIV) ngokuthi “Asikho isiprofetho eseza ngokuhumusha komprofethi,” nokuthi abantu “bakhuluma bethathisela kuNkulunkulu Njengalokhu bethwelwe nguMoya oNgcwele” (2 Pet. 1:20, 21, NIV). NgoNkulunkulu njengomlobi wokugcina weBhayibheli, singavuma Ubunye obuyisisekelo kanye nokuzwana kwezigaba ezahlukene zeZibhalo mayelana nezimfundiso ezingumongo zalo.

`Funda uTitu 1:9 no 2 Timothewu 1:13. Kungani Ubunye BeBhayibheli bubalulekile enkolweni yethu na?`

Kusesisekelweni sobunye bangaphakathi kwalo kuphela, Ubunye obutholakala ekuphefumulelweni kwalo kobunkulunkulu, okwenza Izibhalo zikwazi ukuzihumusha ngokwazo. Uma Izibhalo bezingenabo lobubunye obengamele ezimfundisweni zazo, besingeke sathola ukuzwana kwemfundiso kunoma yiluphi udaba. Ngaphandle kobunye BeBhayibheli, ibandla belingeke libe nento yokwehlukanisa iqiniso namanga kanye nokuphikisa imfundiso yamanga. Belingeke libe nesisekelo sokukhuza noma sokulungisa ukuphambuka eqinisweni likaNkulunkulu. Izibhalo beziyolahlekelwa ngamandla okuvumisa kanye nawokukhulula.

UJesu kanye nababhali beZibhalo, nokho, bavuma Ubunye beZibhalo, obusekelwe kwindabuko yazo yobunkulunkulu. Singakubona lokho emkhubeni wabo ofanayo wokucaphuna izincwadi eziningana zeTestamente Elidala njengezilinganayo futhi zivumelana (Rom. 3:10–18; lapha uPawule usebenzisa izicaphuno zeZibhalo kuMshumayeli [7:20], AmaHubo [14:2, 3; 5:9; 10:7] noIsaya [59:7, 8]).  Abalobi BeBhayibheli babethatha Izibhalo njengezingahlukaniseki, zivumelana ngokuphelele lapho izindikimba ezinkulu zithuthukiswa khona. Akukho ukungezwani phakathi kweTestamente Elidala neTestamente Elisha. ITestamente Elisha aliqukethe ivangeli elisha noma inkolo entsha. ITestamente Elidala liyembulwa kwiTestamente Elisha, futhi iTestamente Elisha lakhela phezu kweTestamente Elidala. Ngalokho, lamaTestamente omabili anobudlelwane obuvumelanayo lapho eletha ukukhanya kwelinye nelinye. Ubunye beZibhalo bugudal futhi ukuthi zonke Izibhalo (tota scriptura) kumele zibhekwe ngenkathi sifunda indikimba ethile yeBhayibheli, kunoba sakhe imfundiso yethu emishweni engayodwa kuphela.

`Yini okumele siyenze lapho sihlangana nendimana noma imiqondo ebonakala iphikisana eBhayibhelini na? Sisebenza kanjani ukuxazulula lokho na?`