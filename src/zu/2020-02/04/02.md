---
title:  Isiko
date:  19/04/2020
---

Isiko ngokwalo alilibi. Linikeza izenzo ezenzeka ngokuphindelela ezimpilweni zethu umkhuba kanye nesakhiwo esithile. Lingasisiza ukuba sihlale sixhumene nemvelaphi yethu. Ngalokho, akumangalisi ukuthi isiko lidlala ingxenye ebalulekile enkolweni. Kodwa kunezingozi ezithile ezixhumene nesiko.

`UMarko 7:1-13 usifundisani mayelana nendlela uJesu abhekana nayo namasiko athile ngesikhathi Sakhe na?`

Isiko uJesu abhekana nalo lalidluliselwe ngokuqikelela emphakathini wamaJuda lisuka kuthisha liya kumfundi. Ngesikhathi sikaJesu, laselithathe indawo elingana neZibhalo. Isiko, nokho, linomkhuba wokukhula esikhathini eside, ngalokho libuthe imininingwane kanye nezigaba eziningi ekuqaleni ezazingeyona ingxenye yeZwi necebo likaNkulunkulu. Lamasiko esintu—nakuba ethuthukiswa “ngabadala” abahloniphekileyo (buka uMark 7:3, 5), i.e., ngabaholi bezenkolo bomphakathi wamaJuda—awalingani nemithetho kaNkulunkulu (buka uMark 7:8, 9). Kwakungamasiko esintu, futhi ekugcineni aholela ekutheni enze “izwi likaNkulunkulu libe yize” (Marko 7:13, NKJV).

`Funda u-1 Korinte 11:2 no 2 Thesalonika 3:6. Siwenza kanjani umehluko phakathi kweZwi likaNkulunkulu kanye namsiko esintu na? Kungani kubalulekile ukuba senze lomehluko na?`

Izwi eliphilayo likaNkulunkulu liphemba kithina umoya ozothile kanye nokwethembeka ngakulo. Lokhu kwethembeka kuphehla isiko elithile. Ukwethembeka kwethu, nokho, kudinga njalo kuqiniseke kuNkulunkulu ophilayo, owembule intando Yakhe Ezwini Elilotshiweyo likaNkulunkulu. Ngalokho, iBhayibheli linendima engeyodwa edlula onke amasiko esintu. IBhayibheli lima ngaphezulu futhi lengamele onke amasiko, nalawo amahle. Lawo masiko akhula kumava ethu noNkulunkulu kanye neZwi Lakhe adinga njalo ukuba avivinywe ngokwesilinganiso seZibhalo eziNgcwele.

`Yiziphi izinto esizenza njengebandla ezingafakwa ngaphansi kwegama “amasiko” na? Kungani njalo kubalulekile ukwenza umehluko phakathi kwawo nemfundiso yezibhalo na? Letha impendulo yakho eklasini ngeSabatha.`