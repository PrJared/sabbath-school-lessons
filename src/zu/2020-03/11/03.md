---
title:  Amandla Aguqulayo Obufakazi Bomuntu
date:  07/09/2020
---

Ujohane noJakobe, amadodana kaZebedi, babaziwa ngokuthi “amadodana okuduma” (Marko 3:17). Empeleni, uJesu owabanika leligama. Isibonelo solaka lukaJohane sibonakala mhla uJesu nabafundi baKhe benqamula eSamariya. Kwathi befuna indawo yokulala ebusuku, bahlangana nembibizane ngenxa yokucwasana kwabaseSamariya namaJuda. Abanikwanga ngisho nendawo yokuphumula ephansi kunazo zonke. UJakobe noJohane babecabanga ukuthi banaso isisombululo kulenkinga.  “Kuthe abafundi baKhe oJakobe noJohane sebekubonile lokho, bathi: ‘Nkosi, uyathanda ukuba sibize umlilo wehle ezulwini, uwaqede (amaSamariya), njengoba wenza noEliya?’” (Luka 9:54, (NKJV). UJesu wazikhuza lezelamani, basuka bahamba ngokuthula bonke.  Indlela kaJesu indlela yothando, hhayi udlame. Phambi kothando lukaJesu, amawala kaJohane nolaka lwakhe kwaguqulwa waba nesihe esinothando, nomoya wesihawu nobumnene. Encwadini yokuqala kaJohane, igama elithi “uthando” livela cishe izikhathi ezingamashumi amane; kanti ngezindlela ezehlukene, livela ezingamashumi amahlanu.

`Funda ku 1 Johane 1:1-4, 1 Johane 3:1; 1 Johane 4:7-11; no 1 Johane 5:1-5. Lezindimana zikutshelani ngobufakaza bukaJohane nezinguquko ezenzeka empilweni yakhe ngenxa yokuxhumana kwakhe noJesu?`

Kukhona umthetho omdala ongumthetho wendalo.  U-Ellen G. White uwusho kahle lomthetho ngalamazwi: “Ukusebenzisa indluzula kuphikisana nemithetho yombuso kaNkulunkulu; ufuna ukukhonza kothando kuphela; kanti-ke uthando aluphoqwa;  aluzuzwa ngokuphoqa noma ukusebenzisa umthetho. Uthando luvuswa ngothando kuphela.”— The Desire of Ages, ikhasi 22. Uma sizinikele kuKrestu, uthando lwaKhe luzokhazimula kithina luphumele kwabanye.  Ubufakazi obukhulu bobuKrestu impilo eguqukile. Lokhu akusho ukuthi ngeke sisawenza amaphutha, nokuthi ngezinye izikhathi kungenzeka singabi yimihosha yothando nomusa esifanele ukuba iyona.  Kodwa kusho ukuthi, ngokufanelekile, uthando lukaKrestu luzogeleza luphuma ezimpilweni zethu, thina sibe yisibusiso kulabo abasizungezile.

`Ulubonakalisa kahle kangakanani uthando lukaKrestu kwabanye abantu? Cabanga ngomphumela wempendulo yakho.`