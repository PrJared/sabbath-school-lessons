---
title:  Ukufakaza Uqinisekile
date:  09/09/2020
---

`Funda ku 1 Johane 5:11-13; Heberu 10:19-22; no 1 Korinte 15:1, 2.  Yikuphi ukuqiniseka ngokuphila kwaphakade esikunikwa yimiBhalo okusenza sifakaze ngosindiso lwethu kuKrestu siqinisekile?`

Uma singenaso isiqiniseko ngokusindiswa kwethu kuJesu, ngeke kwenzeke ukuthi sabelane ngaso nomunye umuntu. Asikwazi ukupha lokho esingenakho thina. Kukhona amaKrestu amahle, aphila phansi kwesimo sokungaqiniseki, bezibuza ukuthi bayoke bakulungele ngokwanele yini ukusindiswa.  Ngokusho komunye umshumayeli omdala nohlakaniphile: “Uma ngizibuka, angiboni ukuthi ngingasindiswa kanjani.  Uma ngibuka uJesu, angiboni ukuthi ngingalahlwa kanjani.” Amazwi eNkosi ankenteza ngokuqinisekile kuyo yonke imiyaka, ethi: “Bhekani kiMi, nisindiswe, nina mikhawulo yomhlaba! Ngokuba nginguNkulunkulu, akekho omunye” (Isaya 45:22).

INkosi yethu ifuna sonke sijabule ngosindiso esipha lona ngesihle. Ilangazelela ukuthi sizwe ukuthi kuyini ukulungisiswa ngomusa waYo, sikhululwe ekulahlweni okulethwa unembeza wesono. Njengoba esho uPawulu kwabaseRoma 5: “Ngakho lokhu sesilungisisiwe ngokukholwa, sinokuthula kuNkulunkulu ngeNkosi yethu uJesu Krestu” (Roma 5:1). Wenezela athi singabanaso isiqiniseko sokuthi : “Akusekho ukulahlwa kwabakuKrestu Jesu” (Roma 8:1). Umphostoli uJohane uyaqinisa ukuthi “OneNdodana unokuphila okuphakade; ongenayo iNdodana kaNkulunkulu akanakho ukuphila okuphakade” (1 Johane 5:12).

Uma ngokukholwa, simamukele uJesu, uyaphila ezinhliziyweni zethu ngoMoya waKhe oNgcwele, isipho sokuphila kwaphakade esethu namhlanje. Lokho akusho ukuthi, uma sesike sathola umusa kaNkulunkulu nosindiso kuKrestu, ngeke salahlekelwa yikho (2 Petru 2:18-22, Heb. 3:6, Samb. 3:5). Ngaso sonke isikhathi singakhetha ukumshiya, kodwa uma sesike sezwa uthando lwaKhe saqonda nokujula komhlatshelo waKhe, asifanele ukukhetha ukumshiya Lowo osithanda kangaka.  Usuku ngalunye sizofuna amathuba okwabelana nabanye ngomusa esiwuphiwe ngoJesu.

`Unaso yini isiqiniseko sosindiso kuJesu? Uma unaso, sesekelwe phezu kwani?`

`Kungani unaleso siqiniseko? Sitholakalaphi? Ngakolunye uhlangothi, uma ungaqinisekile, kungani ungaqinisekile? Ungasithola kanjani leso siqiniseko?`