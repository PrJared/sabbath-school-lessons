---
title:  Amaqoqwana Amancane ETestamenteni EliSha
date:  02/09/2020
---

Ibandla lesikhathi seTestamente eliSha lakhula ngamalengiso.  Eminyakeni embalwa-nje, lakhula lisuka eqoqwaneni elincane labazalwane laya emashumini ezinkulungwane.  Kuningi okwaba nomthelela kulokhu kukhula ngesivinini.  Umsebenzi kaJesu watshala imbewu yevangeli, walungisa izixuku ukuba zamukele ukushumayela kwabaphostoli. Ngemuva kokwenyuka kukaKrestu, uMoya oNgcwele wehlela ngamandla ngosuku lwePentekoste phezu kwabafundi abakholwayo ababethandaza.  Okunye okwaba nomthelela ekukhuleni kwebandla leTestamente eliSha kwaba indlela okuhlelwe ngayo amaqoqwana amancane. Amaqoqwana amancane enza umehluko.

`Funda iZenzo 18:1-5 neZenzo 20:1-4. Ucabanga ukuthi kungani uLuka abiza ngamagama abanye ababesebenza ngokubambisana noPawulu?`

Kuyathathekisa ukuphawula ukuthi uLuka ubiza amagama alabo ababesebenza noPawulu. Kuyena, umuntu ngamunye wayebalulekile. Wayebazi ngamagama.  Babesekelana ekuvangeleni kwabo. Nakuba embalwa amagama awabizayo, lokho kutshengisa ukubaluleka kokusebenza ngokubambisana noma abantu bembalwa. Ngokuqinisekile, yilowo nalowo kubona wayenesipho esehlukile kwesomunye.  Babevela ezindaweni nezizwe ezihlukene.  Indlela ababebuka ngayo izinto yayingafani sonke isikhathi, kodwa yilowo nalowo wayenegalelo elibalulekile emsebenzini kaKrestu.  Ukungefani kwezipho zabo, imvelaphi yabo, namava abo, kwaba nomthelela ekukhuleni kwebandla. Bonke baba negalelo emsebenzini kaKrestu bethathela emaveni abo noJesu nezindawo abavela kuzo.

`Qhathanisa iZenzo 16:11-15, 40; neZenzo 12:11, 12. Wenza simemo sini uLidiya kuPawulu masinyane-nje ngemuva kokuphenduka kwakhe? Bayaphi oPawulu noPetru ngemuva kokukhululwa ejele?`

Abazalwane ngesikhathi seTestamente eliSha babevame ukuhlanganela emakhaya. Amakhaya amaKrestu aphenduka izizinda zovangelo nenhliziyo yomsebenzi wamaqoqwana amancane.

`Wake wacabanga ngokuqala iqoqwana elincane ekhaya lakho, noma uhlangane nomngane niqale iqoqwana elincane ekhaya lomngane lowo? Uma vele sewuyilunga leqoqwana elincane, cabanga ngalokho ongabelana ngakho neklasi kuleliviki ngokusizakala kwalokho.`