---
title:  Ukuhlelelwa Ukusebenza
date:  01/09/2020
---

`Funda ku 1 Korinte 12:12-25. Umzimba womuntu usinika isifanekiso esihle kangakanani wokusebenzisana ngokuzwana kwamaqoqwana amancane na?`

UPawulu akagcini-nje ngokuveza ukubaluleka kwezipho zikaMoya empilweni yebandla, kodwa usinika nendlela ezingahlelwa ngayo. Ukhuluma ngezipho zikaMoya ngokuqondene nomzimba kaKrestu, nendlela ongasebenza ngayo. Ukufunda ngokwakhiwa komzimba womuntu kuveza ukuthi izicubu zomzimba zihleleke ngezigaba ezihlukene kodwa ezinokuxhumana.  Isibonelo, okugaya ukudla, okuhambisa igazi, ukuphefumula, namathambo, ezinye izigaba ezimbalwa-nje zezicubu zomzimba.  Izipho zikaMoya zifana nezicubu ezihlukene zomzimba.  Zisebenza kangcono uma ziqoqeke ndawonye.  Empeleni, izikhathi eziningi azikwazi ukusebenza zizimele zodwa. Imizimba yethu akuyona-nje inhlanganisela yezicubu ezehlukene, ezizenzela noma yini ezikwenzayo. Umsebenzi ngamunye womzimba uhlelwe kahle waba yinxenye ezosebenza ukufeza umgomo womzimba.

Konke lokhu kusitshela okuthile ngesimo esingasebenzisela kuso izipho zethu zikaMoya ngendlela enhle. Kulula ukuphela amandla uma sisebenza ngamunye, kodwa uma siyinxenye yeqoqwana elincane, nabantu abanezihloso ezifanayo nemigomo, sithola ukuthi imizamo yethu ingagxila kangcono futhi ikhule. Amaqoqwana amancane ayindawo enhle kakhulu yokuthi sisebenzise izipho zethu zikaMoya, futhi angaba yinhliziyo yomsebenzi wovangelo webandla.

U-Ellen G. White ugcizelela ukubaluleka kwamaqoqwana amancane ngalamazwi: “Ukwenziwa kwamaqoqwana amancane njengesisekelo sokusebenza kwamaKrestu, kuvezwe kimina yiLowo ongeke alenze iphutha. Uma kukhona isibalo esikhulu ebandleni, amalunga awehlukaniswe kube amaqoqwana amancane, angasebenzeli amalunga ebandla kuphela, kodwa nalabo abangakholwayo. Uma endaweni ethile kukhona ababili noma abathathu abalaziyo iqiniso, abazihlele babe yeqembu lokusebenza. Abagcine ubunye babo bunganqamuki, besebenzisana ngothando nobunye, bekhuthazana ukuze baqhubeke, kube yilowo nalowo ethola isibindi namandla ngokusizwa abanye.”—Testimonies for the Church, vol. 7, amakhasi 21, 22. Umsebenzi wamaqoqwana amancane ugcotshwe nguNkulunkulu ukukhulisa ilunga ngalinye ebandleni ngokukamoya, babe nobudlelwane obufudumele, futhi basebenzise izipho abaziphiwe nguNkulunkulu.

`Ake uzindle ngamazwi kaEllen G. White angenhla.  Hlaziya umusho ngamunye. Lesiyalo sasezulwini singasetshenziswa kanjani ebandleni lakho?`