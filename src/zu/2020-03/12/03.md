---
title:  Ukugxila KweSambulo Esikhathini Sokugcina
date:  14/09/2020
---

Izincwadi zevangeli zigxile kakhulu ekufikeni kukaKrestu kokuqala. Zikhuluma ngokuzalwa kwaKhe, impilo yaKhe, nomsebenzi waKhe, ukufa kwaKhe novuko lwaKhe. Nakuba zikhuluma ngokubuya kwaKhe, azigxilile lapho.  Incwadi yeSambulo igxile kakhulu ekupheleni kwempikiswano eseyithathe amakhulu eminyaka.  Iziprofetho zayo ezinkulu, ngasinye, zivala ngokubuya ngenkazimulo kweNkosi yethu.

`Funda kuSambulo 1:7, iSambulo 11:15, iSambulo 14:14-20, neSambulo 19:11-18. Ubona siphi isiphetho esifanayo kulezindimana?`

Kusukela kwisahluko sokuqala kuye kwesokugcina encwadini yeSambulo, isiqongo sesiprofetho ngasinye ukuza kukaJesu. “Iwundlu elahlatshwa” (Samb. 5:12) liyabuya njengeNkosi yamakhosi noMbusi wababusi (Samb. 19:16). Uzonqoba zonke izitha ezicindezela nezihlupha abantu baKhe (Samb. 17:14). Uzobakhulula kukuhlupheka kwesono, abayise ekhaya lenkazimulo. Impi enkulu phakathi kokulunga nobubi iyobe seyiphelile. Umhlaba uyokwenziwa ngokusha, abasindisiwe bayohlala neNkosi yabo kuze kube phakade (Samb. 21:1-4). KuSambulo 22:7 (bheka nezindimana 12, 17, no 20), uJesu uthi: “Bheka ngiyeza masinyane!  Ubusisiwe lowo ogcina amazwi esiprofetho salencwadi.”  Kanjalo-ke, isimemo sokugcina sikaJesu kubo bonke abantu ukuthi basabele othandweni lwaKhe, bamukele umusa waKhe, balandele iqiniso laKhe ukuze balungele ukubuya kwaKhe okuseduze. ISambulo siphetha ngesimemo sikaJesu ethi: “Umoya nomlobokazi bathi: “Woza!” Nozwayo makathi: “Woza!” Nowomileyo makeze (iSamb. 22:17). Inkosi yethu imema bonke labo abafuna ukuphila kwaphakade ukuba beze kuYona. Umema labo kithina abasamukele isigijimi sosindiso, abalindele ukubuya kwaKhe, ukuba bahlanganyele naYe ukumema abanye ukuba bamukele isigijimi sothando lwaKhe. Uyasithuma ukuba siye emsebenzini waKhe wokwabelana nesigijimi saKhe ukulungisela umhlaba ukubuya kwaKhe okuseduze. Ayikho into enomvuzo ongaphezu kokuhlanganyela noJesu emsebenzini waKhe emhlabeni. Ayikho into eyenelisa ngaphezu kokusebenzisana noKrestu kulelicebo laKhe losindiso lezinsuku zokugcina.

Ukrestu, ebuya masinyane?  UJohane wabhala lamazwi cishe iminyaka engu 2000 edlule. Kodwa, ngendlela esiqonda ngayo isimo sabafileyo, kungani ukubuya kukaKrestu kithina ngabanye, kufana nomzuzwana ngemuva kokufa kwethu?

`Lokhu kusisiza kanjani ukuqonda ukuthi ngempela uyabuya uKrestu?`