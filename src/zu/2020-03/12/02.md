---
title:  Isigijimi SikaPetru Seqiniso Lamanje
date:  13/09/2020
---

Kuwo wonke umlando wosindiso, uNkulunkulu wayelokhu ethumela isigijimi esikhethekile ngeZwi lesiprofetho ukulungisela abantu lokho okuzayo. UNkulunkulu akazunywa lutho (Isaya 46:9, 10). Ulungisa abantu baKhe ngokuthumela abaprofethi ukwembula isigijimi saKhe ngaphambi kokufika kwesijeziso (Amose 3:7). Ezinsukwini ezingaphambi kukazamcolo, uNkulunkulu wathumela isigijimi emhlabeni ngoNowa, ethi kuzofika uzamcolo.  Egibhithe, uNkulunkulu wasebenzisa uJosefa ukulungisela indlala ngeminyaka eyisikhombisa yenala. Abaprofethi bamaJuda bexwayisa abaholi bakwa-Israyeli ngokuchithwa kweJerusalema okuzayo okwakuzokwenziwa abaseBhabhiloni. Isigijimi sikaJohane uMbhabhadisi sokuphenduka, salungisela isizwe ukuza kokuqala kukaJesu.

`Funda ku 2 Petru 1:12. Usebenzisa maphi amazwi uPetru echaza isigijimi sikaNkulunkulu esiqonde esizukulwaneni ayephila kuso?`

`Funda ku 2 Petru 1:16-21.  Sasithini lesigijimi “seqiniso lamanje” esasishunyayelwa nguPetru nabafundi na?`

Isigijimi saphakade sangomnyakakhulu wokuqala sasithi uKrestu weza ezweni. Uthando lukaBaba lwabonakaliswa ngomhlatshelo kaKrestu esiphambanweni. Nakuba “inkokhelo yesono ingukufa,” ngoKrestu ukuphila kwaphakade kuqinisekile kubo bonke abantu. Kusekukhetheni kwethu ukuthi ngokukholwa, sizokwamukela yini (Roma 3:23, Roma 6:23, Efesu 2:8). Lesigijimi sosindiso ngoJesu ngeke siphelelwe yisikhathi. Siyiqiniso lamanje kuzo zonke izizukulwane. Incwadi yokugcina yeBhayibheli, iSambulo, itshengisa uJesu nosindiso lwaKhe lwaphakade ngokuqondene nesikhathi sokugcina, ukulungisela abantu ukubuya kwaKhe okuseduze.  Sembula amanga amasiko abantu nenkolo eyenza abantu bazicabangele bona.  Kusukela ekuqaleni kuye ekugcineni, iSambulo sitshengisa uJesu nomsebenzi waKhe awenzela abantu. UJesu ufakazi weqiniso wesimilo sikaYise. Ungu “Mbusi phezu kwamakhosi omhlaba.” Uyena owasithanda, wasigeza ezonweni zethu ngegazi laKhe, wasenza amakhosi nabapristi kuNkulunkulu waKhe noYise” (bheka iSamb. 1:1-6).  ISambulo sikhuluma ngoJesu nesigijimi saKhe sesikhathi sokugcina sokulungisela abantu ukubuya kwaKhe.

Uma ucabanga ngencwadi yeSambulo, ufikelwa yini emqondweni? Imicabango yakho igxila kakhulu kwizilo nezifanekiso zesiprofetho ngaphezu kokugxila kuJesu?  Ucabanga ukuthi kungani uJesu asinika iziprofetho kuSambulo?

`Ziwabonakalisa kanjani amacebo aKhe othando anawo ngabantu?`