---
title:  Isimemo Sokugcina SikaNkulunkulu
date:  17/09/2020
---

`Funda iSambulo 14:8, iSambulo 17:3-6, neSambulo 1:1-4. Sifundani ngeBhabhiloni likamoya kulezindimana?`

Encwadini yeSambulo, igama elithi “Bhabhiloni” lisho inkolo yamanga eyesekelwe phezu kwemisebenzi yomuntu, amasiko enziwe ngabantu, nezimfundiso zamanga. Iphakamisa abantu nokulunga kwabo ngaphezu kukaJesu nempilo yaKhe engenasono.  Ibeka imiyalo yabantu abafundisa inkolo ngaphezu kwemiyalo kaNkulunkulu.  IBhabhiloni kwakuyisizinda sokukhonzwa kwezithixo, ukukhonzwa kwelanga, nemfundiso yamanga ethi umphefumulo awufi. Lenkolo yamanga, ifake ekukhonzeni kwayo ngendlela eyisinyenyela, imikhuba eminingi yokukhonza yaseBhabhiloni lasendulo. Isigijimi sikaNkulunkulu sezinsuku zokugcina kulomhlaba wethu ofayo, isigijimi sikaJesu nokulunga kwaKhe. Sizwakalisa ukunxusa kwezulu okuthi: “Liwile, liwile iBhabhiloni elikhulu. Phumani kulo bantu baMi” (Samb. 18:2, 4). UNkulunkulu weseke ibandla lamaSeventh-day Adventist ukuze liphakamise isigijimi sikaKrestu ngokuphelela kwaso konke. Ukuphakamisa uJesu kusho ukuphakamiso yonke into ayeyifundisa.  Ukumemezela Lowo “oyiNdlela, iqiniso, nokuphila” (Johane 14:6). Ukubeka obala amanga eBhabhiloni uma kuqhathaniswa neqiniso likaJesu.

`Funda kuSambulo 14:7, 9-11.  Kulezindimana, kuqhakambiswa kuphi okukhonzwayo okuphikisanayo?`

ISambulo 14 sichaza izindlela ezimbili ezehlukene zokukhonza—ukukhonza uMdali, nokukhonza isilo. Lezenzo ezimbili zokukhonza zimi phezu kosuku lokukhonza lukaNkulunkulu, iSabatha leqiniso, neSabatha lamanga. ISabatha lisho ukuphumula, isiqiniseko, nokuphepha esinakho kuKrestu uMdali wethu, noMhlengi, neNkosi ebuyayo. ISabatha mbumbulu lisho elamanga elifakwe umuntu ngokuhlakanipha kwakhe nemithetho eyenziwe ngumuntu.

`Funda iSambulo 14:12. Ithini lendimana, kakhulukazi maqondana nokungaphambili? Umthetho nomusa kuvezwe kanjani kulendimana, futhi kufanele kusifundiseni lokhu ngokuthi umthetho nomusa kokubili izinxenye zevangeli ezingenakho ukwehlukaniswa?`