---
title:  'Sehlukene Ngezipho: SihlangeneNgomsebenzi'
date:  02/08/2020
---

Wake wacabanga ngokuthi babengafani kangakanani abafundi?  Imvelaphi yabo, izimilo zabo, isizotha sabo, nezipho zabo kwakwehlukene kakhulu. Kodwa lokho kwakungelona ugibe ebandleni. Kwakulusizo.  UMathewu, umbuthi wentela, wayengumuntu oqaphelayo ekusebenzeni, enakisisa. Uma siqhathanisa, sithola uPetru owayevame ukukhuluma aphahluke, enomdlandla namawala, kodwa futhi wayenezimpawu zemvelo zobuholi. UJohane wayenenhliziyo enesihe, kodwa ekhuluma ngokuphahluka.  U-Andreya wayengumuntu wabantu, eqaphela okumzungezile, enozwelo ngabanye abantu. UThomasi ngokwemvelo wayebuzisisa, futhi wayenokungabaza. Omunye nomunye kulabafundi, nakuba babenezimilo neziphiwo ezingefani, wasetshenziswa nguNkulunkulu ekumfakazeleni.

`Funda ku 1 Korinte 12:12, 13, 18-22. Yini esiyithola kulezindimana mayelana nokudingeka kwabantu abanezipho ezingefani emzimbeni kaKrestu oyibandla?`

UNkulunkulu uyakujabulela ukuthatha abantu abanemvelaphi engafani, namathalente angefani, namakhono angefani, abaphe izipho zokumsebenzela.  Umzimba kaKrestu akusona isixuku sabantu abafana ngayo yonke imikhakha. Akusona isigungu sokungcebeleka lapho kubuthana khona abanemvelaphi efanayo  nabacabanga ngokufana. Kunalokho, liwumnyakazo wabantu abanezipho ezehlukene, abahlanganiswe uthando lwabo ngoKrestu nemiBhalo, futhi abazinikele ngokwabela abanye ngothando neqiniso (Roma 12:4, 1 Korenti 12:12). Amalunga omzimba kaKrestu anezipho ezehlukene, kodwa yilelo nalelo liyigugu; yilelo nalelo liyadingeka ukuze umzimba kaKrestu usebenze kahle.  Njengoba amehlo, izindlebe, nekhala kunemisebenzi engefani, kodwa kuyadingeka emzimbeni, zonke izipho ziyadingeka ngokunjalo (1 Korinte 12:21, 22).

Uma ubhekisisa umzimba womuntu, ngisho nezicubu ezincane zinomsebenzi odingekayo. Bheka amashiya-nje.  Bekuzoba njani ukuba besingenayo into enganakeke njengamashiya? Uthuli beluzosixhopha, lokho kube nomphumela ongelapheki.  Ilunga lebandla elibonakala “linganakekile” nakancane, liyinxenye edingekayo yomzimba kaKrestu, linesipho esivela kuMoya oNgcwele. Uma sinikela lezi zipho ngokuphelele kuNkulunkulu, yilowo nalowo kithina angenza umehluko waphakade.

`Akukhathalekile ukuthi unamathalente angakanani, yiziphi izinto  ongenalo ikhono kuzona, kodwa abanye ebandleni abanalo?  Lokho kufanele kukugcine uthobekile.`