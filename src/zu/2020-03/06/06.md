---
title:  Ukukhulisa Izipho Zethu
date:  06/08/2020
---

`Funda umfanekiso wamathalente kuMathewu 25:14-30. Yimuphi umcabango ogqamile owubonayo kulendaba?  Kungani izinceku ezimbili zokuqala zanconywa nguNkulunkulu kwathi esokugcina sasolwa?  Lomfanekiso usitshelani ngokusebenzisa amathalente ethu? Ngokukhethekile, bheka uMathewu 25:29.`

Umninimuzi wanika inceku ngayinye amathalente “njengamandla ayo” (Math. 25:15). Umuntu ngamunye wathola isamba esehlukile.  Oyedwa wanikezwa amathalente amahlanu, omunye amabili, omunye elilodwa.  Inceku ngayinye yayingakhetha ukuthi izowabekelela noma iwasebenzise kanjani amathalente enikwe wona. Okubalulekile lapha ukuthi abanikwa kona kwakungesikho okwabo. Kwakungokomunye umuntu owabayala ngakho.

Inkosi yabo yayingakhathazekile ngokuthi ubani othole amaningi noma amancane. Kwakungekona ukuthi inceku inikwe amathalente amangaki. Udaba kwakungukuthi umuntu wenzeni ngalokho akade ekunikiwe. UPawulu ubeka kanje ku 2 Korinte 8:12 (NKJV): “Ngokuba uma kukhona kuqala umqondo ovumayo, kuyamukeleka njengalokho umuntu enakho, hhayi ngalokho angenakho.” KuNkulunkulu, okubalulekile akusikho ukuthi unani, kodwa kunalokho, ukuthi wenzani ngalokho onakho.

UNkulunkulu wancoma izinceku ezimbili zokuqala ngoba zazethembekile ekusebenziseni amathalente azo. Amathalente azo akhula uma elokhu esetshenziswa. Inceku “embi” ayiwasebenzisanga amathalente ewanikwe yinkosi, kanjalo-ke awabanga nenzalo. Kuyiqiniso laphakade ukuthi “Umthetho wokukhonza uphenduka ikhonco elixhumanisayo elisibophela kuNkulunkulu nakwabanye abantu.”—Ellen G. White, Christ’s Object Lessons, ikhasi 326.  Inceku engathembekile yadlala ngethuba layo lokukhonza, yaze yalahlekelwa yikhono lokukhonza.

Uma sisebenzisa izipho esiziphiwe nguNkulunkulu ukudumisa Yena, zizokwanda, zikhule. Ungazazi kanjani izipho uNkulunkulu akuphe zona? Ngokuzithoba, cela uNkulunkulu akwembulele imikhakha afuna ukuthi ukhonze kuyona emsebenzini. Njengoba ezokwambulela, bamba iqhaza.  Izipho zakho zizokhula uma uzisebenzisa, kanti uzothola ukweneliseka emsebenzini waKhe.

`Cabanga ngalomfanekiso, uwusebenzise empilweni yakho.  Yini, uma kukhona, okushiwoyo ngalokho okwenzayo ngamathalente owanikwe nguNkulunkulu? (Khumbula futhi ukuthi yonke into onayo iyisipho esivela kuNkulunkulu.)`