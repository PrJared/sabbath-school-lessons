---
title:  Inhloso Ngezipho ZikaMoya
date:  04/08/2020
---

`Funda 1 Korinte 12:7 nabase-Efesu 4:11-16.  Kungani uNkulunkulu epha bonke abakholwayo izipho zikaMoya na? Yini inhloso ngalezipho?`

Izipho zikaMoya zinezinhloso eziningi.  UNkulunkulu uzinikeza ukuqinisa nokucathulisa ibandla laKhe ukuze lifeze umsebenzi waKhe.  Kuhloswe ngazo ukuthuthukisa ibandla elibumbene ukuthi likwazi ukwenza umsebenzi waKhe emhlabeni. Ababhali beBhayibheli basinika izibonelo zezipho zikaMoya uNkulunkulu azipha ibandla laKhe, njengokukhonza, ukushumayela, ukufundisa, ukukhuthaza, nokupha. Kubuye kukhulunywe ngesipho sokungenisa izihambi, umusa, ukusiza, intokozo, sibala ezimbalwa nje.  Ukuze uthole uhla olubanzi, funda kumaRoma 12 no 1 Korinte 12.

Kungenzeka ube nemibuzo ngobudlelwane phakathi kwezipho zikaMoya namathalente emvelo. Izipho zikaMoya ziphiwa uNkulunkulu kubo bonke abakholwayo ukubacijisela umsebenzi wabo okhethekile ebandleni nasezweni. Zingabandakanya namathalente emvelo angcweliswe nguMoya oNgcwele nasetshenziselwa emsebenzini kaKrestu. Onke amakhono emvelo avela kuNkulunkulu, kodwa akusiwo wonke asetshenziselwa emsebenzini kaKrestu.

“Izipho ezikhethekile zikaMoya akuwona wodwa amathalente okukhulunywa ngawo emfanekisweni.  Kuhlanganisa zonke izipho, noma esizifundele, noma ezemvelo, noma ezasenkolweni. Zonke mazisetshenziselwe umsebenzi kaKrestu. Ngokuba abafundi baKhe, sizinikela kuYe nakho konke esiyikho nesinakho. Lezipho uzibuyisela kithina sezihlanjululiwe, zenziwa zinhle, ukuze zisetshenziselwe udumo lwaKhe ukubusisa abanye abantu.”—Ellen G. White, Christ’s Object Lessons, ikhasi 328.

Futhi-ke, uNkulunkulu unezinye izipho ezikhethekile, njengesipho sokuprofetha nemisebenzi ethile ebandleni, okuhlanganisa nabefundisi, abadala, okuyibona abafundisayo emzimbeni kaKrestu ukwakha nokuhlomisa amalunga ukuze asebenze (bheka kwabase-Efesu 4:11, 12).  Umsebenzi wobuholi bebandla ukusiza ilunga ngalinye ukuthi lisazi isipho salo sikaMoya, nokubafundisa ukusebenzisa lezo zipho ukwakha umzimba kaKrestu.

`Yimaphi amanye amathalente emvelo onawo alusizo ekuphileni, angaba yisibusiso nasebandleni?`