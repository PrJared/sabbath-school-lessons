---
title:  Ukujula Nomcabango
date:  03/07/2020
---

Funda isihloko encwadini ka Ellen G. White, esithi “God’s Purpose for His Church,” amakhasi 822-828 ku The Desire of Ages. Ibandla ngesikhathi seTestamente eliSha labhekana nengozi yokwehluleka ukuqonda injongo yobukhona balo.  U-Ellen G. White uyayichaza lengosi: “Ukuhlushwa okwafikela ibandla eJerusalema kwaba nomphumela wokufakwa kogqozi emsebenzini wevangeli. Ukushunyayelwa kwezwi kwakube nempumelelo kuleyo ndawo, kwaba nengozi yokuthi abafundi bangahlala lapho isikhathi eside, bangawunaki umyalo woMsindisi othi akuyiwe kuwo wonke umhlaba. Bekhohlwa ukuthi amandla okumelana nobubi atholakala ngokuhlasela emsebenzini, bacabanga ukuthi awukho umsebenzi abanawo obaluleke njengokuvikela ibandla laseJerusalema ekuhlaselweni yisitha.  Esikhundleni sokufundisa abasanda kuzinikela ukuba bahambise ivangeli kulabo abangakalizwa, babesengozini yokulandela umgwaqo owawuzobaholela ekuthini beneliswe yilokho okwase kwenziwe.”—The Acts of the Apostles, ikhasi 105.

**Imibuzo Yokuxoxisana**

`1. Bhekisisa isicaphuno sika Ellen G. White esingenhla, kakhulukazi umugqa wokugcina. Kungani nathi namhlanje sidinga ukuqaphela yona leyo ngozi? Njengoba sibhekene nezinselele zokuvangela-nje, umqondo onjalo ungenziwa yini ube mubi ngendlela eyesabekayo?`

`2. Ucabanga ukuthi kungani zozine izincwadi zevangeli ziphetha ngomyalo ofanayo? Funda kuMathewu 28:18-20, Marko 16:15, 16, Luka 24:46-49, naku Johane 20:21. Kwakusho ukuthini lokhu kubazalwane bangomnyaka-khulu wokuqala, futhi kufanele kusitsheleni thina namhlanje?`

`3. Kungenzeka yini ukuthi ukufakaza nokukhonza kuthathe indawo yokukholwa okuqinisekile? Uma kunjalo, kanjani, futhi singenze njani ukuze sigweme lolo gibe?`

`4. Eklasini, xoxani ngempendulo yombuzo osekugcineni kwesifundo sangolwesiThathu, mayelana nokuthi ukufakaza nokukhonza kunamthelela muni kokwakho ukukhula enkolweni.  Yiziphi ezinye izinto ozifundile ezingasiza abanye? Yimaphi amaphutha owake wawenza ongasiza abanye ukuthi bawagweme?`

`5. Ake ugxile kuleliqiniso elimangalisayo lokuthi uNkulunkulu usithanda sonke ngamunye ngamunye. Ukuzwa kanjani lokho? Kufanele leliqiniso elibaluleke kangaka emhlabeni libe namthelela muni endleleni ophila ngayo?`