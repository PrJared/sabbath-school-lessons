---
title:  Ukukhula Ngokuphana
date:  30/06/2020
---

ULwandle lukaSawoti (Dead Sea) isona isigodi esiphansi kunazo zonke emhlabeni. Lolulwandle lungaphansi kolwandle olwejwayelekile ngo 1 388 feet, okwenza lube yilona oluphansi kakhulu emhlabeni. Umfula iJordani ugeleza uphume oLwandle lwaseGalile, ugcwingcize njalo esigodini saseJordani, uze ugcine oLwandle lukaSawoti. Isimo esishisayo, esomile, nokubalela kwelanga, nogwadule, kwenza amanzi ahwamuke ngokushesha. Njengoba usawoti okulolulwandle ungamaphesenti angu 33.7, akukho lutho oluphilayo kulolulwandle. Akukho zinhlanzi, nokumilayo; kuphela-nje izinambuzane ezihlala ekujuleni kolwandle. Empilweni yethu yobuKrestu, uma umusa kaNkulunkulu ogeleza ungene kithina, ungagelezeli kwabanye abantu, sizofana noLwandle lukaSawoti lona olungenakuphila. NjengamaKrestu, akuyona indlela esifanele ukuphila ngayo leyo.

`Funda kuJohane 7:37, 38 noLuka 6:38.  Ngokuphambene nokoLwandle lukaSawoti, uma abakholwayo bamukela imihosha eqabulayo yamanzi okuphila avela kuKrestu, uyini umphumela ozenzakalayo?`

“UNkulunkulu wayengayifeza injongo yaKhe yokusindisa izoni ngaphandle kosizo lwethu; kodwa ukuze sibe nesimilo esifana nesikaKrestu, kwadingeka ukuthi sibe neqhaza emsebenzini waKhe. Ukuze singene entokozweni yaKhe,--intokozo yokubona imiphefumulo isindiswa ngomhlatshelo waKhe,--kudingekile ukuthi sibambe iqhaza ekusebenzeleni ukusindiswa kwabanye.”—Ellen G. White, The Desire of Ages, ikhasi 142.

“Labo abafuna ukunqoba abangazivaleli ngaphakathi; kanti okungukuphela kwento engenza lomsebenzi omkhulu ukuba nomdlandla omkhulu ekusindisweni kwabanye abantu.”— Ellen G. White, Fundamentals of Christian Education, ikhasi 207. Sikhula ngokwabelana nabanye lokho uKrestu asenzele khona ezimpilweni zethu.  Uma ucabanga ngalokho esikuphiwe nguKrestu, yini enye ngaphandle kobugovu obukhulu, engasivimbela ukuthi sabelane nabanye ngalokho esikuphiwe nathi? Kusenjalo, uma singabelani ngokukholwa kwethu, impilo yethu yobuKrestu izofadalala njengoLwandle lukaSawoti.

`Athini amava akho ngokufakaza kwabanye, uthandaza nabo, ubasiza nangezinswelo zabo? Lamava abe nomthelela onjani kweyakho inkolo, nohambo lwakho noNkulunkulu?`