---
title:  Ukuvula Amathuba Osindiso
date:  28/06/2020
---

UNkulunkulu uvula amathuba ebantwini zonke izinsuku, yonke indawo, ukuze bamazi. Uyasebenza ezinhliziyweni zabo ngoMoya waKhe oNgcwele.  Uyazembula ngobuhle bendalo yomhlaba. Ububanzi, ukuhleleka, nokubumbeka kwamazulu konke kukhuluma ngoNkulunkulu omkhulu, onokuhlakanipha okungenamkhawulo, namandla amakhulukazi. Uhlela izimo empilweni yethu ukuze sidonseleke kuYe.

Nakuba-nje uNkulunkulu ezembula ngokusebenza kukaMoya waKhe, ubuhle bendalo, nezenzo zomusa, ukwembulwa kwaKhe obucace kunabo bonke kutholakala empilweni nomsebenzi kaJesu Krestu.  Uma sabelana nabanye ngoJesu, sibanika ithuba elihle kakhulu lokuthi basindiswe.

`Funda kuLuka 19:10, uqhathanise noJakobe 5:19, 20. Lifundisani ivangeli likaLuka ngenjongo kaKrestu yokuza lapha emhlabeni? Sibambisana kanjani noKrestu emsebenzini waKhe wokusindisa abalahlekile?`

Ngokusho kukaJakobe, “Obuyisile isoni ekudukeni kwendlela yaso uyakusindisa umphefumulo wakhe ekufeni, asibekele izono eziningi” (Jakobe 5:20). Incwadi yabaseRoma iyenaba ngalomcabango.  KwabaseRoma 1 no 2, bobabili, abezizwe ababone ukwembulwa kukaNkulunkulu ngemvelo kanye namaJuda athole ukwambulelwa ngeziprofetho zikaNkulunkulu eMibhalweni, balahliwe ngaphandle kukaKrestu. KwabaseRoma 3-5, umphostoli uveza ukuthi usindiso lutholakala ngomusa ngokukholwa kuphela.  KwabaseRoma 6-8, uthi umusa olungisisa bonke abakholwayo uphinde ube umusa ongcwelisayo. KwabaseRoma 10, uthi noma ubani obiza igama leNkosi, uyosindiswa, (Roma 10:13), bese ephawula ukuthi akekho ongakhuleka uma engakholwanga, akekho ongakholwa uma engezwanga, futhi akekho ongezwa ngaphandle kokuthi kube khona omtshelayo. Singabaxhumanisi bakaNkulunkulu kulelicebo losindiso, ukufinyelela ebantwini abalahlekile nenkazimulo yevangeli.

`Asifakazeli ukunika abantu okuyilona thuba elilodwa lokusindiswa. Sifakazela ukubanika okuyilona elihle kakhulu ithuba. Yini indima yethu kulelicebo likaNkulunkulu lokusindisa isizwe sabantu? Cabanga nangalokhu: bangaki abantu abake bezwa ivangeli liphuma ezindebeni zomlomo wakho uqobo?`