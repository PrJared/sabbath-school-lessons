---
title:  Ngokuqhutshwa Uthando
date:  02/07/2020
---

Kuleliviki sigxile ekuphenduleni umbuzo othi: “Sizofakazelani?” Sithole ukuthi ngokwabelana ngokukholwa kwethu, sithola intokozo yokusebenzisana noNkulunkulu emsebenzini waKhe oqonde ezweni.  Ubufakazi bethu ngothando lwaKhe bunika abantu amathuba amakhulu okusindiswa, njengoba bezowubona ngokucacile umusa waKhe neqiniso laKhe. Khona manjalo, ukufakaza kungenye yezindlela zikaNkulunkulu yokusikhulisa enkolweni. Ukwehluleka ukwabelana ngalokho uKrestu asenzele kona nokukhonza abanye, kuminyanisa impilo yokukhonza. Ukufakaza kusixhumanisa nenhliziyo yaLowo olangazelela ukusindiswa kwabo bonke abantu.  Ukusabela ngokulalela emyalweni waKhe. Esifundweni sanamhlanje sizofunda ngalokho okukhulu okusiqhubayo ukuthi sifakaze.

`Funda ku 2 Korinte 5:14, 15, 18-20. Yini eyayiqhuba uPawulu ukuze akwazi ukumelana nezilingo, izinhlupho, nobunzima ngenxa yevangeli?  Khona lokho kungasiqhuba kanjani thina ekusebenzeleni uKrestu?`

Umphostoli uPawulu wayeqhutshwa uthando.  Kukhona izinto ongazenza ngokuqhutshwa uthando, ongeke wazenza ngesinye isizathu. Uma umphostoli ethi “Ngokuba uthando lukaKrestu luyasiqhubezela,” wayekhuluma iqiniso laphakade.  Igama elithi ukuqhubezela esiNgisini lisho ukunxusa, ukuqhuba, ukulawula, noma ukufaka umdlandla omkhulu.” Uthando lukaKrestu lwalulawula izenzo zikaPawulu, ubufakazi bakhe. Ngenjongo engenakwesaba, nokuzimisela komqondo, wabelana ngecebo losindiso kulo lonke elizungeze ulwandle iMediterranean. “Uthando maluhlale enhliziyweni. UmKrestu ohlelekile uthola ugqozi lokwenza izinto othandweni olujulile lweNkosi yakhe. Ngokusuka ezimpandeni zothando lwakhe ngoKrestu, kumpompoza uthando olungenakho ukuzicabangela lwabanye abantu.”—Ellen G. White, The Adventist Home, ikhasi 425. Uma siwubona ngempela umhlatshelo omkhulu esawenzelwa nguKrestu, siyamangaliswa uthando lwaKhe, sikhuthazeke ukwabelana nabanye ngalokho asenzele khona.

`Lowo owadala yonke indalo (izinkanyezi, izingelosi, amazulu, eminye imihlaba) uYena owafa esiphambanweni ngenxa yethu. Kungenzeka kanjani ukuthi leliqiniso elimangalisayo lingenzi uthando lukaNkulunkulu ngaphakathi kwethu nokufisa ukwabelana ngalolo thando na?`