---
title:  Ukuthokozisa uJesu
date:  29/06/2020
---

Ukhona yini owake wakubuza ukuthi luhamba kanjani usuku lwakho?  Abuze futhi athi: “Ngabe konke kuhamba kahle kuwena namhlanje?” Bekungaba njani ukuba bewungabuza uNkulunkulu leyo mibuzo?  Ubuze uthi: “Nkulunkulu, luhamba kanjani usuku lwaKho?” Ucabanga ukuthi bewungathola impendulo ethini?  Mhlawumbe beyingathi: “Usuku lwaMi belunzima kakhulu. Amehlo abegcwele izinyembezi ezinkambini zalabo abakhoselisiwe, kumakhaza, belambile, kunezingane ezikhalayo.  Ngizulazule emigaqweni yamadolobha acinene ngabantu, ngakhala nalabo abangenamakhaya nabaswele. Inhliziyo yami iyadabuka ngokubona abesifazane abahlukunyezwayo, nezingane ezethukile zithengiswa ukuze zisetshenziswe njengezigqila zocansi.  Ngibone incithakalo yempi, umonakalo wezinhlekelele, nobuhlungu bezifo  ezibulala abantu.”  “Kodwa Nkulunkulu, kukhona yini okukujabulisayo? Ikhona yini into eletha intokozo enhliziyweni yaKho? Ikhona kodwa into ekwenza ucule?”

`Funda kuLuka 15:6, 7, 9, 10 no 22-24, 32.  Ziphetha kanjani lezindaba, futhi lokho kukutshelani ngoNkulunkulu?`

Izulu lonke liyathokoza ngokutholakala kwabadukileyo.  Emhlabeni ogcwele izifo, izinhlekelele, nokufa, singaletha intokozo enhliziyweni kaNkulunkulu ngokwabelana ngezindaba ezinhle zosindiso nabanye abantu. Enye yezinto ezinkulu ezikhuthaza ukwabelana ngothando lukaKrestu, ukwazi ukuthi ukufakaza kuletha intokozo enhliziyweni kaNkulunkulu. Sonke isikhathi uma sibonakalisa uthando lwaKhe, izulu lonke liyacula.

`Funda kuZefaniya 3:17. Uphendula athini uNkulunkulu uma samukela umusa waKhe osindisayo na?`

`Ake ucabange ngalokhu.  Ngenxa yokufakaza kwakho indoda ethile, noma owesifazane, noma umfana, noma intombazane ethile, yamukela uJesu njengoMsindisi wayo.  UJesu uyajabula.  Lonke izulu liyaqibuka ngeculo elimnandi, uMsindisi wethu ajabule, ahlabelele, ngenxa yalowo muntu. Yini enye ebeyingaba nomvuzo ongaphezu kokwazi ukuthi ukufakaza kwakho kuletha intokozo enhliziyweni kaNkulunkulu kulomhlaba ogcwele usizi?`