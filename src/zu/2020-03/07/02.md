---
title:  Izifanekiso ZeZwi LikaNkulunkulu
date:  09/08/2020
---

`Funda iHubo 119:105, Jeremiya 23:29, Luka 8:11, noMathewu 4:4.  Yiziphi izifanekiso ezinhlanu ezisetshenzisiwe ukuchaza iZwi likaNkulunkulu kulezindimana?  Ucabanga ukuthi kungani kwakhethwa lezifanekiso ukumela iZwi likaNkulunkulu?`

Izifanekiso ezehlukene ezisetshenziswe kulezindimana zichaza eminye imisebenzi egqamile yeZwi likaNkulunkulu. Uma sabelana ngemiBhalo nabanye abantu, kufana nokukhanya okukhanyisa umphefumulo. UJesu “ukukhanya kwezwe,” udabula ubumnyama bokungaqondi ukuthi ungubani uNkulunkulu nohlobo lwesimilo saKhe.

Izingqondo ezifiphazwe ukungamqondi uNkulunkulu ziyakhanyiswa nguMoya oNgcwele ngeZwi likaNkulunkulu. Ngokubhala kukaJeremiya, iZwi likaNkulunkulu lifana nomlilo nesando. Liphelisa ukungcola kwesono ezimpilweni zethu, lithambise izinhliziyo zethu ezilukhuni.  Uma sisiza abantu ukuthi babone inkazimulo kaJesu emiBhalweni, izinhliziyo zabo ezilukhuni ziyathamba, umlilo wothando lwaKhe udle ukungcola kokuzicabangela, ubugovu, inkanuko, nokuzazisa.

IZwi likaNkulunkulu futhi lifaniswa nembewu. Uphawu olugqamile lwembewu ukuthi inika ukuphila. Imbewu ithatha isikhathi ukuze imile. Izimbewu azimili ngesikhathi esisodwa zonke. Izitshalo azikhuli ngezinga elifanayo zonke.  Kodwa ngaphansi kwezimo ezinhle, impilo engaphakathi kwembewu iyaqhuma emhlabathini kuvele ukuphila okusha. Uma sitshala imbewu yeZwi likaNkulunkulu ezinhliziyweni nasemiqondweni yabanye, ngeke sibone imiphumela esheshayo sonke isikhathi, kodwa imbewu iyakhula kuthulekile, nangesikhathi sikaNkulunkulu, uma besabela ekunxuseni kukaMoya oNgcwele, iyothela isivuno sombuso kaNkulunkulu. UJesu ufanisa iZwi laKhe nesinkwa esinomsoco. Njengoba abaningi bethu bazi, zimbalwa izinto ezenelisa njengesinkwa esibhakwe kahle. IZwi likaNkulunkulu lisuthisa ukulamba komphefumulo, londle nokulangazelela kwethu izinto zakwamoya okungaphakathi.  Uma ulokhu wabelana ngezithembiso zeZwi nabanye, ubasiza ukubona ukuthi uJesu uyiZwi, izimpilo zabo zizoguqulwa ngokulunga kwaKhe, zithunjwe uthando lwaKhe, zimangaliswe umusa waKhe, zeneliswe ubukhona baKhe.

`Futhi, cabanga ngamaqiniso esiwazela eBhayibhelini kuphela. Lokho kufanele kusitsheleni ngokubaluleka kwalokho elisifundisa kona?`