---
title:  Ukusizakala Ngokufunda iZwilikaNkulunkulu
date:  11/08/2020
---

Kukhona ukusizakala okuningi ngokufunda iZwi likaNkulunkulu. Umphostoli uPetru usitshela ukuthi ngezithembiso zemiBhalo, siba “abahlanganyeli nesimo sobuNkulunkulu” (2 Petru 1:4). UJakobe ukhuluma “ngezwi elitshaliweyo elinamandla okusindisa imiphefumulo yenu” (Jakobe 1:21).  UPawulu wenezela athi: “izwi lomusa waYo... linamandla okwakha nokwabela ifa phakathi kwabo bonke abangcwelisiweyo” (iZenzo 20:32). IBhayibheli linenjongo yokusindisa. Ngokubona uJesu kulo lonke iBhayibheli, siyaguqulwa.  Ngokumbona eZwini laKhe, siba njengaYe (2 Korinte 3:18).  “Kuwumthetho wemvelo nowenkolo ukuthi ngokubuka, siyaguqulwa.  Kancane, kancane, umqondo uba yileyonto ovunyelwe ukucabanga ngayo.”—Ellen G. White, The Great Controversy, ikhasi 555.

`Funda ku 2 Thimothewu 3:14-17 noJohane 17:14-17.  Yikuphi okunye ukusizakala okutholakala ekufundeni iZwi likaNkulunkulu?`

Ebhalela uzakwabo osemncane, umphostoli uPawulu uyamnxusa ukuba ethembeke emiBhalweni, bese abelana naye ngokusizakala kokufunda iZwi eliphefumulelwe. Ngokusho kukaPawulu, iBhayibheli “lilungele ukufundisa.”  Lembula iqiniso, liveze okuyisiphosiso. Lichaza icebo likaNkulunkulu ngabantu.  Likhuza izono zethu, lilungise ukucabanga kwethu okuphambukayo, lisiyale ngokulunga. ImiBhalo iveza ukulunga kukaKrestu.  Isihola sisuke ebuwuleni bezono zethu, siye ebuhleni bokulunga kwaKhe. Uma sibona uthando lukaJesu olungenakuzicabangela, siluqhathanisa nokuzicabangela kwethu, siyamangala.  Uma sibona emiBhalweni ukujula kwesihe nokunaka kwaKhe, izimpilo zethu ziyaguqulwa.  Uma sabelana nabanye ngeZwi laKhe, nabo bayaguqulwa kakhulu. Ngokubona uJesu eZwini laKhe, siya ngokufana naYe.  Ukufakaza akusikho ukwabelana ngalokho esikucabangayo, noma esikholwa yikho.  Ukwabelana ngamaqiniso aphakade atholakala eZwini likaNkulunkulu.  Uma iZwi likaNkulunkulu selibusise izimpilo zethu, sifanele ukutshela abanye ukuthi nabo lingababusisa kanjani.

`Cabanga ngesikhathi esasinzima owake wabhekana naso, nendlela iZwi likaNkulunkulu elaba yinsika yamandla ngakhona kuwena.  Wafundani kulokho?`