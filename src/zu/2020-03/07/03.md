---
title:  Amandla Ezwi LikaNkulunkulu Okudala
date:  10/08/2020
---

`Qhathanisa amaHeberu 1:1-3, Heberu 4:12, neHubo 33:6, 9. Lezindimana zisitshelani ngamandla eZwi likaNkulunkulu?`

IZwi likaNkulunkulu liyiZwi eliphilayo.  Linamandla okwenza lokho elikushoyo.  Amazwi abantu angakhuluma ngokukhona, kodwa uNkulunkulu ukhuluma ngezinto ezingakenzeki, bese ezidala ngamandla eZwi laKhe. IZwi likaNkulunkulu liyiZwi elidalayo. IZwi elizwakalayo eliphuma emlonyeni waKhe linamandla okudala yonke into eliyimemezelayo.

Emlandweni wokudalwa kuGenesise 1, amazwi athi “uNkulunkulu wathi” ayaphindaphindwa (Gen. 1:3, 6, 11, 14, 20, 24, 26, 29). Amazwi akhulunywa nguNkulunkulu ayenamandla kangangoba wathi uma ekhuluma, kwavela umhlaba owomile, kwamila izitshalo, kwaqhakaza izimbali, kwathela izihlahla zezithelo, kwatshakadula nezilwane. Kukhona igama elithathekisayo lesiHeberu elisetshenziswe kuGenesise 1 uma kukhulunywa ngesenzo sikaNkulunkulu sokudala.  Lelogama lithi bara.  Ngendlela elisetshenziswe ngayo lapha, lisho ukwenza kukaNkulunkulu edala utho ngeze.  Leligama lokwenza lisetshenziswe kuphela uma kunguNkulunkulu owenzayo. Okusho ukuthi, uNkulunkulu kuphela ongenza isenzo okuthiwa yi bara, futhi ukwenza lokho ngamandla eZwi laKhe alikhulumayo.

UNkulunkulu akagcinanga ngokudala lomhlaba ngeZwi alikhuluma, kodwa uwuphasa ngalo iZwi laKhe. Wona lawo mandla asezwini elakhulunywa nguNkulunkulu, asezwini laKhe elibhaliwe. Yena loMoya oNgcwele owayesebenza ekudaleni, wayesebenza ekuphefumuleleni imiBhalo. Unathi uma sifunda iBhayibheli noma sabelani ngalo nabanye. Kukhona amandla aphilisayo, aguqula impilo, nadalayo eZwini likaNkulunkulu. “Amandla okudala enza ukuthi umhlaba ube khona, akhona ezwini likaNkulunkulu.  Lelizwi linika amandla; lizala ukuphila. Wonke umyalo uyisithembiso; okuthi uma samukelwa ngokuzithandela, singena emphefumulweni, silethe kanye naso ukuphila kwaLowo ongenakulinganiswa. Liguqula imvelo, lidale kabusha umphefumulo ngokomfanekiso kaNkulunkulu.”—Ellen G. White, Education, ikhasi 126. Uma sizithathela izithembiso ezitholakala eZwini likaNkulunkulu, izimpilo zethu ziyaguqulwa, futhi uma sisiza abanye ukuba bathathe lezithembiso ezimangalisayo, uMoya oNgcwele uzoguqula izimpilo zabo, nabo.

`Cabanga-nje: UNkulunkulu wakhuluma, kwaba khona. Singaqonda kanjani ukuthi kusho ukuthini lokhu? Leliqiniso elimangalisayo lisitshelani ngamandla aKhe? Kungani leliqiniso ngamandla kaNkulunkulu okudala liyinduduzo kithina?`