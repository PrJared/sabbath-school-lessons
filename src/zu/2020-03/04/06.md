---
title:  Okugxilwa Kukho Emthandazweni
date:  23/07/2020
---

Kulo lonke iBhayibheli, kuyagcizelelwa ukuthi kuqondwe-ngqo uma kuthandazwa.

Umthandazo akusona-nje isifiso esingabambeki somphefumulo. Uletha kuNkulunkulu izicelo eziqonde-ngqo. UJesu wathandazela abafundi baKhe ngendlela eqonde-ngqo. Umphostoli uPawulu wathandazela abas-Efesu,  abaseFilipi nabaseKolose ngokuqonde ngqo. Wathandazela ozakwabo abasebasha, oThimothewu, uThithu, noJohane Marko.

`Funda ku 1 Samuweli 12:22-24 noJobe 16:21. Lezindimana zinani olufanayo? Zisitshelani ngomthandazo wokunxusela abanye?`

KuSamuweli nakuJobe kugcizelelwa isidingo sokunxusa okuqinisekile, okuphuma enhliziyweni, nokuthe ngqo.  Amazwi kaSamuweli aqosheme. Uthi: “Makube kude nami ukuba ngone kuJehova ngokuyeka ukunikhulekela” (1 Samuweli 12:23).  Sicishe sizwe ukunanelwa komthandazo kaSamuweli emazwini kaJobe athi: “O, sengathi bengingancengela umuntu kuNkulunkulu” (Jobe 16:21, NKJV). Ukuncengela abantu abangamazi uKrestu kuNkulunkulu umsebenzi wethu.

`Funda ku 1 Johane 5:14-16. Kwenzekani uma sinxusela abanye?`

Uma sithandazela abanye, siba umhosha wezibusiso zikaNkulunkulu eziya kubona. Uthulula umfula wamanzi okuphila avela esihlalweni sobukhosi sasezulwini, eze kubona. Onke amabutho kaSathane ayavevezela uma ezwa ukunxusa okuqinisekile. U-Ellen G. White uchaza amandla omthandazo ngalamazwi: “USathane akakwazi ukumelana nokubona abantu benxusa esitheni sakhe esinamandla, ngoba uyesaba avevezele phambi kwamandla nobukhosi bukaNkulunkulu. Ngokuzwakala komthandazo onamandla, yonke impi kaSathane iyathuthumela.”—Testimonies for the Church, vol. 1, ikhasi 346. Umthandazo usixhumanisa noMthombo wamandla ezulu kulempi yabesilisa nabesifazane abadukile.

`Funda kuMathewu 18:18, 19. Ihlobene kanjani lendimana nomthandazo wokunxusela abanye, futhi isikhuthaza kanjani ukuthi sithandaze nabanye ukuze kusindiswe labo abangamazi uJesu na?`