---
title:  Amandla Angabonakali Ayasebenza
date:  22/07/2020
---

Umthandazo wokunxusela abanye uyisikhali esinamandla kulempi ephakathi kokulunga nobubi esiyibiza ngokuthi “impikiswano enkulu.” Okunye ukubonakala okusobala kakhulu balempi kukuDaniyeli 10. Uzokhumbula ukuthi umprofethi uJeremiya waprofetha ukuthi amaJuda ayokuba sekuthunjweni eBhabhiloni iminyaka engu 70.  Ekupheleni kwempilo kaDaniyeli, lesikhathi sesiprofetho sokuthunjwa kwamaJuda sase sifika ekupheleni.

UDaniyeli wayekhathazekile. Wayengakuboni ukugcwaliseka kwamazwi kaJeremiya. Abantu bakubo babesathunjiwe. IBhabhiloni lanqontshwa ngamaMede namaPheresiya, kodwa amaJuda ayelokhu ethunjiwe.  UDaniyeli wazila ukudla, wathandaza amasonto amathathu. Wanxusela abantu bakubo.  Ekupheleni kwamasonto amathathu, kwabonakala kuye ingelosi ekhazimulayo.

`Funda kuDaniyeli 10:10-14. Yezwakala nini imithandazo kaDaniyeli, yabanjezelwa yini okwesikhashana?`

Siyamangalisa lesicaphuno.  Ukuze sisiqonde kahle, ake sihlonze abanye abathintekayo. Ubani isikhulu sasembusweni wasePheresiya? Ngokuqinisekile akusiye uKoresi. Uyinkosi yombuso wasePheresiya. Cishe ukuthi amazwi athi “isikhulu sasembusweni wasePheresiya” simele uSathane.  UJesu wambiza ngokuthi “umbusi walelizwe” (Johane 12:31, Johane 14:30). UPawulu wambiza ngokuthi “umbusi wamandla omkhathi” (Efesu 2:2). Uma umbusi wasePheresiya emele uSathane, pho ubani uMikhayeli?  Igama elithi Mikhayeli lisetshenziswe kahlanu eBhayibhelini (ISamb. 12:7; Juda 9; Dan. 10:13, 21; no Dan. 12:1). Uma ufundisisa kahle lezindimana uzothola ukuthi uMikhayeli (igama lisho “Ofana noNkulunkulu”) elinye igama elichaza uJesu njengomkhuzi wazo zonke izingelosi ekulweni noSathane. UKrestu uyiNdodana kaNkulunkulu yaphakade, eyayikhona kwasekuqaleni, enamandla onke.  Omunye umsebenzi waKhe njengomkhuzi wazo zonke izingelosi ukunqoba, bese kuthi ekugcineni, achithe uSathane.

UDaniyeli 10 usembulela impi phakathi kokulunga nobubi. Njengoba uDaniyeli ethandaza, uMikhayeli, uJesu onamandla, uyehla ezulwini ukuzoxosha amabutho esihogo.  Nakuba singakuboni lokhu, uJesu uyasebenza ephendula imithandazo yethu yokunxusa futhi. UnguMsindisi onamandla. Akukho nowodwa umthandazo wethu angawunakile.

`Uyibona kanjani lempikiswano enkulu kweyakho impilo? Lokho kufanele kukutsheleni ngohlobo lwezinqumo odinga ukuzenza?`