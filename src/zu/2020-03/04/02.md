---
title:  Impi Yasemkhathini
date:  19/07/2020
---

`Qhathanisa iSambulo 12:7-9, abase-Efesu 6:12, no 2 Korinte 10:4. Lezindimana zinamthelela muni ekuqondeni kwethu umthandazo wokunxusela abanye?`

IBhayibheli lisusa iveyili phakathi komhlaba obonwayo nongabonwa.  Kukhona impi phakathi kokulunga nobubi, phakathi kwamabutho okukhanya nawobumnyama, phakathi kukaKrestu noSathane. Kulempi yasemkhathini, uNkulunkulu uyayihlonipha inkululeko yomuntu. Ngeke aze asebenzise umthelela waKhe noma aphoqe unembeza womuntu. Uthumela uMoya waKhe oNgcwele ukutshengisa abesilisa nabesifazane iqiniso (Johane 16:7, 8). Izingelosi zasezulwini ziyangena kulempi ukusiza abantu bakhethe okwaphakade (Heb. 1:14). NoNkulunkulu wenza amathuba ezimpilweni zabantu ukuze baholeleke kuYena. Into angeke aze ayenze uNkulunkulu ukuphoqa intando yomuntu.  Ukuphoqa kuphambene nombuso kaNkulunkulu. Ukuphoqa akuhambisani nomthetho wothando, oyisisekelo sombuso kaNkulunkulu.  Kulapha-ke lapho umthandazo ugqame khona.

nakuba uNkulunkulu enza konke angakwenza ukufinyelela ebantwini singakathandazi, imikhuleko yethu ivulela amandla kaNkulunkulu amakhulu.  Uyalihlonipha ilungelo lethu lokuzikhethela lokuthi sithandazelane, kanti angenza nokungaphezulu uma sithandaza kunokuba uma singathandazi, njengoba sikulempi ephakathi kokulunga nokubi.

Ake ubukisise lamazwi: “Kuyinxenye yecebo likaNkulunkulu ukuphendula umthandazo wokukholwa ngokusinika lokho abengeke asinika kona ukuba besingacelanga.”—Ellen G. White, The Great Controversy, ikhasi 525. Kulempi enkulu ephakathi kokulunga nobubi, umthandazo wenza umehluko. Uma sithandazela umuntu ongamazi uKrestu, kuvuleka imihosha yezibusiso zigelezele empilweni yakhe.  UNkulunkulu uyasihlonipha isinqumo sethu sokumthandazela lowo muntu, asebenze ngendlela enamandla athe xaxa ukumsiza. Uma sikhuluma ngokunxusela abanye abantu, sidinga ukuvuma ngokuzithoba ukuthi asikuqondi ngokuphelele ukusebenza kukaNkulunkulu, kodwa lokho akungasivimbi ekungeneni njalo ezibusisweni esiziphiwa umthandazo thina nabanye abantu.

`Ucabanga ukuthi kungani uNkulunkulu esebenza ngendlela enamandla kakhulu uma sithandaza ukwedlula uma singathandazi? Nakuba singaqondi ngokuphelele ukuthi kusebenza kanjani, kungani umyalo weBhayibheli othi asikhulekele abanye kufanele usuqhube ukuthi senze khona lokho na?`