---
title:  'UJesu: UMncengeli Onamandla'
date:  20/07/2020
---

`Funda kuLuka 3:21, Luka 5:16, noLuka 9:18.  Lezindimana zikutshelani ngobudlelwane phakathi kwempilo yomthandazo kaJesu namandla aKhe ekusebenzeni?`

Impilo kaJesu kwakuyimpilo yokuhlala ngokuxhumana noYise.  Ngesikhathi ebhabhadiswa, eqala umsebenzi waKhe njengeMesiya, wathandazela amandla ezulu ukuze afeze injongo yezulu.  UMoya oNgcwele wamnika amandla ukuze enze intando kaBaba, afeze nomsebenzi owawungaphambi kwaKhe. Noma wayepha ukudla abayizinkulungwane ezinhlanu, ephilisa onochoko, noma ekhipha amadimoni, uJesu wayazi ukuthi, kulempi ephakathi kokulunga nobubi, umthandazo yisikhali esinamandla sokwehlula amabutho esihogo. Umthandazo indlela ekhethwe yizulu yokuhlanganisa ubuthakathaka bethu namandla kaNkulunkulu angenakulinganiswa. Indlela yokusiphakamisela kuNkulunkulu, okunguYena yedwa ongathinta izinhliziyo  zalabo esibakhulekelayo.

`Funda kuLuka 22:31-34 namaHeberu 7:25. Yisiphi isiqinisekiso esanikwa nguJesu kuPetru sokumlungiselela izilingo ayezobhekana nazo esikhathini esizayo? Yisiphi isiqinisekiso asinika thina ngabanye uma sibhekana nezilingo?`

Abantu abazuza imiphefumulo ngempumelelo, abesilisa nabesifazane bomthandazo. UJesu wathandazela uPetru, embiza ngegama. Wamqinisekisa ukuthi ngesikhathi sokulingwa kwakhe okukhulu uyobe emthandazela. USathane wayekwazi kahle kamhlophe okungenziwa nguPetru ekuqhubekiseleni phambili umbuso kaNkulunkulu. Wahlela ukwenza konke angase akwenze ukuze ashabalalise umthelela omuhle kaPetru ebandleni lobuKrestu. Kodwa kuzo zonke izilingo zakhe, uJesu wayemthandazela uPetru, futhi nemithandazo yaKhe yaphendulwa. Lobo bumnandi bokwazi ukuthi uMsindisi uyasithandazela nathi. Uyasimema ukuba sihlanganyele naYe kulomsebenzi womthandazo wokunxusela abanye, sibaphakamisele phambi kwesihlalo saKhe sobukhosi ngamagama. Ukuphikelela kwethu emthandazweni kutshengisa ukuvuma ukuthi siyakubona ukwethembela kwethu ngokuphelele kuNkulunkulu kokufinyelela kulowo esimthandazelayo.

`Uthandazela bani njengamanje?  Kubaluleke ngani ukuthi ungayeki, noma isimo singabukeka sinzima kangakanani?`