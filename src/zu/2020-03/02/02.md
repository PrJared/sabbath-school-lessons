---
title:  Ofakazi Abangajwayelekile
date:  05/07/2020
---

`Funda ku Marko 5:15-20. Ucabanga ukuthi kungani uJesu athumela lendoda eDekapholi ukuyofakaza emndenini wayo nabangane kunokuba ayicathulise kulenkolo esanda kuyithola ngokuthi ayigcine iseduze naYe?`

Igama elithi Dekapholi lakhiwe amagama amabili: deca, okusho ishumi, no polis okusho imizi/amadolobha.  Isifunda saseDekapholi kwakuyindawo enamadolobha ayishumi agudle ugu lolwandle lwaseGalile ngomnyaka-khulu wokuqala. Lamadolobha ayehlanganiswe ukukhuluma ulimi olulodwa kanti namasiko ayefana. Lendoda eyayinamademoni yayaziwa kulendawo. Yayesatshwa ngenxa yezenzo zayo zodlame ezingalindelekile. UJesu wabona kulendoda umuntu olangazelele okungcono, ngakhoke wayikhulula ngendlela emangalisayo emadimonini ayekade eyihlupha.

Kuthe uma abantu basendaweni bezwa ukuthi uJesu uvumele amadimoni ukuba angene emhlanjini wezingulube, nokuthi izingulube lezo zahlanya, zakhalakathela olwandle, baphuma beza ukuzobana ukuthi kwenzekani. Ivangeli likaMarko lithi: “Base beza kuJesu, bambona lowo owayekade enelegiyona ehlezi, embethe, esemqondweni.  Base besaba” (Marko 5:15). Lendoda yayiseyiphila futhi—emzimbeni, engqondweni, nasemphefumulweni. Ingqikithi yevangeli ukubuyisela abantu abaphoqozwe yisono ukuba bathole ukupheleliswa uKrestu abadalele kona.

Akekho owayefaneleke ngaphezu kwalendoda okwakhishwa kuyo amadimoni ukunikeza ngobufakazi bayo kuso sonke leso sifunda. U-Ellen G. White uyibeka kahle lendaba: “Njengofakazi bakaKrestu, kudingeka sikhulume ngesikwaziyo, lokho esikubonile thina uqobo, sakuzwa, sakuthinta. Uma besilandela uJesu isinyathelo ngesinyathelo, sizokuba nakho okushaya khona, esingakutshela abanye mayelana nendlela asihole ngayo. Singakhuluma ukuthi sizivivinyile izethembiso zaKhe, sazithola ziqinisekile. Singafakaza ngesikwaziyo ngomusa kaKrestu. Lobu ubufakazi obufunwa yiNkosi, nezwe elibhubha ngoba lingenabo.”—The Desire of Ages, ikhasi 340.  UNkulunkulu uvame ukusebenzisa ofakazi abangalindelekile, abaguqulwe umusa waKhe ukwenza umehluko emhlabeni.

`Ithini eyakho indaba; sisho indaba yokuphenduka kwakho?  Ubatshelani abanye ngendlela owakholwa ngayo? Ungamnikani umuntu ongakaguquki ongase asizakale ngamava owabelana ngawo?`