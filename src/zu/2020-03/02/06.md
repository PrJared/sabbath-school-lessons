---
title:  Amandla Obufakazi Bakho
date:  09/07/2020
---

Ake siphinde sibuke uPawulu ephambi kuka Agripha. Umphostoli uPawulu umi phambi kwalendoda, engeyokugcina emakhosini amaJuda, amaMaccabees, futhi engowendlu kaHerodi. U-Agripha wayezibiza ngokuthi ungumJuda, kodwa enhliziyweni wayengumRoma. (Bheka iSDA Bible Commentary, vol. 6, ikhasi 436.) Lomphostoli osemdala, ekhandlekile ngenxa yokuhamba kwakhe evangela, emidwa-yidwa ngenxa yalempi ephakathi kokulunga nobubi, umile lapho, inhliziyo yakhe igcwele ukulunga kukaNkulunkulu. Noma ngabe kwakwenzekeni empilweni yakhe, noma wayehlushwe kangakanani, noma wayehlangabezene nobunzima obungakanani, angasho ukuthi uNkulunkulu muhle. U-Agripha uyangabaza, ikhanda liqinile, futhi akathintwa-nje ukulunga. Ngokuqhathanisa, uPawulu ugcwele ukukholwa, uzinikele eqinisweni, uyiqhawe lokuvikela ukulunga.  Umehluko phakathi kwalamadoda amabili wawusobala. Ngesikhathi secala lakhe, uPawulu ucela imvume yokukhuluma ku Agripha, wavunyelwa.

`Funda kuZenzo 26:1-32. UPawulu wafakaza wathini ku-Agripha? Singafundani emazwini akhe?`

Ubumnene buvula izinhliziyo kanti ubudlova buyazivala. UPawulu utshengisa umusa omkhulu kakhulu kuAgripha lapha.  Umbiza ngokuthi “uyisazi sawo wonke amasiko nokuphikisana kwabaJuda” (IZenzo 26:3).  Ngemuva kwalokho usengena engxoxweni yokuphenduka kwakhe.

`Funda indaba yokuphenduka kukaPawulu kuZenzo 26:12-18, bese uqaphelisisa umthelela kuAgripha kuZenzo 26:26-28. Ucabanga ukuthi kungani uAgripha asabela ngendlela asebela ngayo? Yini eyamthinta ngobufakazi bukaPawulu?`

Ubufakazi bukaPawulu ngendlela uJesu aguqula ngayo impilo yakhe yaba nomthelela omkhulu kulenkosi engakholwa. Abukho ubufakazi obunamandla njengempilo eguquliwe. Ubufakazi bempilo eguqulwe ngempela bunomthelela omangalisayo kwabanye. Ngisho namakhosi angakholwa ayathinteka yimpilo eguqulwe umusa.  Noma singenayo indaba ethathekisa njengekaPawulu, sonke sifanele ukwazi ukutshela abanye ukuthi kusho ukuthini ukwazi uJesu nokuhlengwa yigazi laKhe.