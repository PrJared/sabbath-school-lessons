---
title:  Ukumemezela uKrestu Owavuka
date:  06/07/2020
---

Kwakusekuseni ngosuku lokuQala, oMariya ababili bahamba ngokushesha beya ethuneni likaKrestu. Babengayi ukuyocela utho kuYe. Umuntu ofileyo wayengabaphani? Mhla begcina ukumbona, umzimba waKhe wawugcwele igazi, unemivimbo, namanxeba. Okwenzeka esiphambanweni kwakuqoshiwe ezingqondweni zabo. Manje babezenzela okuwumsebenzi wabo. Ngokudabuka, baya ethuneni ukuyogqumisa ngemithi isidumbu. Usizi lwalubhalwe ebusweni babo ngaleso sikhathi sobumnyama bokungabi nethemba.

Ikusasa lalingaqinisekile, futhi lingabonakali ithemba. Kuthe befika ethuneni, bethuka ukulithola lingenamuntu.  UMathewu ubhala ngezigigaba zalolosuku lovuko ngalamazwi: “Kodwa ingelosi yaphendula yathi kwabesifazane: ‘Ningesabi nina; ngokuba ngiyazi ukuthi nifuna uJesu obebethelwe esiphambanweni; kakho lapha, ngokuba uvukile’ “ (Mathewu 28:5, 6). Abesifazane manje bakhungathwa yinjabulo. Ukudabuka kwabo kwancibilikiswa yilanga lokusa kosuku lovuko. Ubusuku babo bokudabuka kwase kwedlule. Injabulo yagcwala ebusweni babo, izingoma zenjabulo zathatha indawo yezinyembezi zabo zosizi.

`Funda kuMarko 16:1-11. Wasabela kanjani uMariya uma ethola ukuthi uKrestu uvukile kwabafileyo na?`

Ngemuva kokuthi uMariya esehlangene noKrestu ovukile, wagijima ukuyosabalalisa lendaba.  Izindaba ezimnandi ezokwabelwana ngazo, naye-ke wayengakwazi ukuthula. UKrestu uyaphila! Ithuna laKhe alinamuntu; izwe malikwazi lokho. Nathi-ke uma sesihlangene noKrestu ovukile ezindleleni zasemhlabeni, asigijime simemezele leyondaba, ngoba izindaba ezinhle ezokwabelana ngazo.

Kuyamangalisa futhi ukuthi phezu kwazo zonke izikhathi uJesu ayebatshela ngokuzokwenzeka, ukuthi uzobulawa bese uyavuka, abafundi—labo ababekhethwe nguJesu—abavumanga ukukholwa ubufakazi bukaMariya. “Kwathi bona sebezwile ukuthi uyaphila nokuthi uboniwe nguye, abaze bakholwa” (Marko 16:11).  Kanjalo-ke, noma abafundi bakaJesu bengakholwanga ngaleso sikhathi, asingamangali uma abanye bengawamukeli ngokushesha amazwi ethu.

`Kwagcina nini ukwenzeka kuwena ukuthi ubufakazi bakho buhlangane nembibizane? Wenze njani, futhi wafundani ngalawo mava?`