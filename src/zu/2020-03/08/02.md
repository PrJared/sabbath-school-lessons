---
title:  Indlela uJesu Ayethatha Ngayo Abantu
date:  16/08/2020
---

Njalo-nje, uJesu wayefuna ukuthola okuhle kwabanye abantu. Wayebakhuthaza ukuba benze okuhle kakhulu. Okunye ukugxeka kwabaholi bezenkolo ngoJesu ukuthi “wamukela izoni aze adle nazo” (Luka 15:2, NKJV).  Babekhathazekile ngoba wayejwayelene “nabantu abangakholwa.”  Inkolo babeyibuka njengokwehlukana esikhundleni sokuxhumana. Bamangala uma uJesu ezisho ethi “Ngokuba angizanga ukuzobiza abalungileyo, kodwa izoni ukuba ziphenduke” (Math. 9:13, NKJV). Inkolo yababhali, abaFarisi, nabaSadusi, kwakuyinkolo yobandlululo. Babecabanga kanje: “Enza konke ongakwenza ukuze ugweme ukungcoliswa yisono.” Imfundiso kaJesu yayehluke kakhulu.  Wangena kulomhlaba ofana nesidleke sezinyoka ukuze awusindise, hhayi “ukuwugwema. Ungukukhanya kwezwe” (Johane 8:12).

`Funda kuMathewu 5:13, 14. UJesu wasebenzisa miphi imifanekiso emibili ukuchaza abalandeli baKhe?  Ucabanga ukuthi kungani asebenzisa leyo mifanekiso?  Bheka nakuJohane 1:9, Johane 12:46, Filipi 2:15.`

Usawoti kwakungenye yezinto ezibaluleke kakhulu endulo.  Wawuyigugu elikhulu, futhi ngesinye isikhathi amabutho amaRoma ake awusebenzisa njengemali.  Wawuluphawu lokuceba okukhulu. Futhi wawusetshenziselwa ukuyolisa ukudla nokukugcina kungonakali. Ngesikhathi uJesu esebenzisa umfanekiso kasawoti ukufanekisa abalandeli baKhe, empeleni wayethi umcebo wangempela womhlaba akusibo abantu basezweni abacebile nabanamandla.  Umcebo wangempela womhlaba amaKrestu azinikele, azimisele ukwenzela umbuso kaNkulunkulu umehluko. Izenzo zabo zothando nomsebenzi wokungazicabangeli kugcina ubuhle bomhlaba, kuyolise nomoya.

Umfanekiso wesibili owasetshenziswa nguJesu (kuMathewu 5:14) yilowo “wokukhanya kwezwe.” Ukukhanya akubugwemi ubumnyama. Kukhanya ebumnyameni. Akuzehlukanisi nobumnyama.  Kugqobhoza ubumnyama, kwenze ubumnyama kube ukukhanya. Abalandeli bakaJesu bafanele ukugqobhoza ubumnyama balomhlaba emiphakathini yabo, emizaneni, emadolobheni, nasemizini emikhulu, bakhanyise ngenkazimulo kaNkulunkulu.

`Ngemuva kokucabanga ngamazwi kaJesu kuJohane 17:15-18, sifanele siwuzwe kanjani umqondo wokuzihlukanisa nezwe nokugwema izwe?  Ngabe kusho into eyodwa? Wayesho ukuthini uJesu ngesikhathi ethandaza ethi abalandeli baKhe basezweni, kodwa abasibo abasezweni? Sikwenza kanjani lokho?`