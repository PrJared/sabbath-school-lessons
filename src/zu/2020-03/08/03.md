---
title:  Indlela uJesu Ayephatha Ngayo Abantu
date:  17/08/2020
---

Inhloso kaJesu kwaku ukuveza okuhle ebantwini. Noma izimo zazilukhuni ngokungajwayelekile, wayebonakalisa umusa.  Ivangeli likaLuka lithi izixuku “zamangala ngamazwi omusa aphuma emlonyeni waKhe” (Luka 4:22), kanti ivangeli likaJohane lenezela lithi “umusa neqiniso wavela ngoJesu Krestu” (Johane 1:17).  Indlela ayephatha ngayo abantu yayibenza bazizwe bekhululekile. Amazwi aKhe amnandi ayethakaselwa yizinhliziyo zabo.

`Funda kuMathewu 8:5-10 noMarko 12:34. Yimaphi amazwi agcwele ithemba kubantu ababili ababengathembisi—induna yekhulu yomRoma, nombhali ongumJuda?`

Amazwi kaJesu enduneni yamabutho engumRoma eyetshengisa okungejwayelekile. Cabanga ukuthi lenduna yazizwa kanjani uma uJesu ethi akazange akubone ukukholwa okungaka ngisho nakwa Israyeli imbala. Cabanga futhi ngemicabango yombhali ongumJuda uma uJesu ethi: “Awukude nombuso kaNkulunkulu.”  UJesu wayenekhono lokukhipha okuyikona okuhle kakhulu ebantwini.  Zimbalwa izinto ezisebenza njengokuncoma ukuze izinhliziyo zivuleleke ivangeli. Funa okuhle ebantwini abakuzungezile, ubazise ukuthi uyabathakasela.

`Qhathanisa uIsaya 42:3; Kolose 4:5, 6; nabase-Efesu 4:15.  Lezindimana zisifundisa ziphi izimiso ezimqoka mayelana nokwabelana ngokukholwa kwethu nabanye abantu kanye nobudlelwane bethu nabo?`

Uma amazwi ethu kungakhuthazayo nagcwele ubuhle, azokuba nomthelela omuhle ezimpilweni zabanye. Isiprofetho sika-Isaya sithi uJesu “umhlanga ofecekileyo akayikuwaphula” futhi “umongo othunqayo akayikuwucima.”   Ngamanye amazwi, uJesu wayenesihe kangoba wayengeke akhubekise ngaphandle kwesidingo, umuntu osanda kukholwa, noma acime izinhlansana zokukholwa enhliziyweni yakhe.

`Kungani indlela esikhuluma ngayo ibaluleke njengalokho esikushoyo, noma ngaphezu kwesikushoyo? Uthini ngalamazwi: “Iqiniso yiqiniso, umuntu angalithatha noma aliyeke”? Yini engalungile ngalamazwi ayiqiniso na?`