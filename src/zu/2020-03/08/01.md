---
title:  Ukusebenza NjengoJesu
date:  15/08/2020
---

### Kuleliviki Funda ku
Math. 5:13, 14; Filipi 2:15; Marko 12:34; Efesu 4:15; Math. 4:23-25; Math. 25:31-46.

> <p>Indimana Yekhanda</p>
> “Kepha ebona izixuku wabanesihe ngazo, ngokuba zazikhathazekile, zihlakazekile njengezimvu ezingenamalusi” (Mathewu 9:36).

UJesu wayebanaka ngempela abantu. Wayekhathazeke kakhulu ngezidingo zabo ukwedlula ezaKhe. Impilo yaKhe yayithandelene nabanye abantu ngokuphelele. Umsebenzi waKhe kwakungowesihe nothando. Wahlangabezana nezidingo zabantu zasenyameni, zomqondo, nezomphefumulo, kanjalo-ke, izinhliziyo zabo zavulekela amaqiniso ayewafundisa. Njengoba wayephilisa abanochoko, evula amehlo ezimpumputhe, evula izindlebe zezithulu, ekhulula abanamadimoni, esuthisa abalambile, futhi enakekela abaswele, izinhliziyo zathinteka, izimpilo zaguqulwa.

Kungenxa yokuthi uma abantu babebona ukunaka kwakhe kweqiniso, bavulelekela emaqinisweni ayewafundisa. “Indlela kaKrestu kuphela eyokuba nempumelelo ekufinyeleleni ebantwini. Umsindisi waxubana nabantu njengalowo obafisela okuhle kodwa. Wabatshengisa uzwelo, wahlangabezana nezidingo zabo, wazuza ukwethenjwa yibo. Wayesethi: ‘Ngilandeleni.’ ”—Ellen G. White, The Ministry of Healing, ikhasi 143. UJesu wayazi ukuthi umhlaba udinga ukuboniswa ivangeli njengoba udinga nokushunyayelwa kwalo. Ubufakazi obuphilayo bempilo efana nekaKrestu ezinikele ekukhonzeni abanye, ingubufakazi obu namandla bamazwi esiwakhulumayo, futhi yenza ukufakaza kwethu kwethembeke.

_*Funda isifundo saleliviki ukulungisela iSabatha lika Ncwaba 22._