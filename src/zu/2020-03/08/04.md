---
title:  'Umsebenzi kaJesu Wokwelapha: Isigaba 1'
date:  18/08/2020
---

Indlela yeNkosi yethu yokuvangela yedlula amazwi esiwafunde ngekhanda nemifanekiso (presentations); ijulile futhi inamandla njengokuphila uqobo.  Zonke izinsuku sithintana nabantu abanezidingo ezinhlobonhlobo: ezasenyameni, ezisemqondweni, imizwa, nezomphefumulo. Ukrestu ushisekela ukuhlangabezana nalezo zidingo ngokusebenzisa thina uma sinaka isizungu sabantu, usizi lwabo, nokudabuka kwezinhliziyo, uma sitshengisa umdlandla kulokho okubathokozisayo, amathemba abo, namaphupho abo.

UJesu wasiza abantu ngezidingo ababengenakho ukuzisiza ngazo, ukuze ekugcineni akwazi ukuhlangabezana nezidingo zabo ezijulile.  Izidingo ezinjalo yilezo abantu abaziyo ukuthi abakwazi ukuzisombulula bona ngokwabo.  Kungaba yisidingo sokuhlukana nokubhema, ukwehlisa isisindo somzimba, ukudla ngendlela engcono, noma ukwehlisa ingcindezi yomphefumulo.  Kungaba isidingo sokudla, indlu, noma ukwelashwa. Kungaba yisidingo sokwelulekwa mayelana nomshado noma umndeni. Kodwa okuyisona sidingo ngempela, yilokho abantu abakudinga kakhuluâ€”isidingo sokuba nobudlelwane noNkulunkulu nokwazi ukuthi ukuphila kwabo kuqonde ephakadeni. Ukubuyisana noNkulunkulu kulomhlaba ogulayo yisona sidingo sethu esikhulu.

`Funda indaba yomuntu ofe ohlangothi kuMathewu 9:1-7 neyowesifazane owayenomopho kuMarko 5:25-34. Yiziphi izinkomba esizitholayo kuzo zombili lezindaba zokuthi uJesu wayexhumanisa ukwelapheka komzimba nokuhlangatshezwa nesidingo esikhulu sokubuyisana noNkulunkulu?`

Umsebenzi kaKrestu wokuphulukisa wawuhlanganisa okukhulu ngaphezu-nje kokuphulukiswa komzimba nemizwa. UJesu wayelangazelela ukuthi abantu bezwe ukuphelela okwanqanyulwa yisono.  KuKrestu, ukuphulukiswa komzimba okungahambisani nokuphulukiswa emphefumulweni kwakungaphelele. Uma uthando lukaNkulunkulu lusiqhuba ukuba sifise ukuphulukiswa komuntu komzimba nemizwa, luzosiqhuba kakhulu futhi ukuthi sifune impilo enhle yomphefumulo walowo muntu ukuze aphile impilo ngokuphelele lapha naphakade. Angithi vele phela, bonke ababephiliswe nguJesu, babuye bafa. Ngakhoke okuyisona sidingo sabo sangempela kwaku esasemphefumulweni, akunjalo yini?

`Yini engenziwa yibandla lethu emphakathini ukuhlangabezana nezidingo zabantu, sitshengise ukuthi siyabakhathalela ngempela? Cabanga ngabantu emphakathini wangakini.  Lenzani ibandla lenu ukuletha umehluko ezimpilweni zabantu?`