---
title:  Okuyikona Okubalulekile kuJesu
date:  20/08/2020
---

Umyalezo kaJesu kubafundi baKhe kuMathewu 24 ohlanganisa izigigaba zokuchithwa kweJerusalema nezinsuku ezandulela ukubuya kwaKhe, ulandelwa yimifanekiso emithathu eqondene yezikhathi zokugcina ku Mathewu 25. Lemifanekiso idweba izimpawu zesimilo okuyizona ezibalulekile kuJesu ebantwini abalindele ukubuya kwaKhe. Umfanekiso wezintombi eziyishumi uqhakambisa ukubaluleka kwempilo yeqiniso, engenakuzenzisa, negcwaliswe nguMoya. Umfanekiso wamathalente ayishumi ugcizelela ukubaluleka kokusebenzisa ngokwethembeka izipho uNkulunkulu asinike zona ngabanye kithina. Umfanekiso wezimvu nezimbuzi utshengisa ukuthi ubuKrestu beqiniso ngempela bukhonza ekuhlangabezeni izidingo zalabo uNkulunkulu abaletha ezimpilweni zethu usuku ngalunye.

`Funda kuMathewu 25:31-46. UJesu ubuchaza kanjani ubuKrestu beqiniso?  Bhala imikhakha yokusebenza ezikhuluma ngayo lezindimana.`

Nakuba lomfanekiso ukhuluma ngokuhlangabeza izidingo zasemzimbeni—okuyinxenye yomfanekiso esingafanele ukuwuziba—kungenzeka yini ukuthi kukhona okungaphezu kwalokho lapha? Kukhona ukulambela nokomela uJesu okufihlakele emiphefumulweni yabantu, okulangazela ukweneliseka (Johane 6:35, Johane 4:13, 14).  Sonke siyizihambi ezilangazele ikhaya size sibone ubuthina bangempela kuKrestu (Efesu 2:12, 13, 19). Ngokwasemphefumulweni, sihamba-ze, size sembathiswe ukulunga kwaKhe (iSambulo 3:18; iSambulo 19:7, 8).

Abaprofethi beTestamente eliDala babevame ukuchaza isimo somuntu njengaleso somuntu ogula ngendlela engethembisi (Isaya 1:5, Jer. 30:12-15). Isifo sesono siyabulala, kodwa umprofethi usikhomba lapho kutholakala khona ikhambi. “Ngokuba ngiyakubuyisela ukuphila kuwe, ngelaphe izilonda zakho, usho uJehova” (Jer. 30:17).  UJesu uyikhambi lesifo semiphefumulo yethu esifuna ukusibulala.

Umfanekiso wezimvu nezimbuzi usiyala ukuba sihlangabeze izidingo zomzimba zalabo abasizungezile, kodwa wenza nokungaphezu kwalokho.  Indaba kaKrestu ohlangabezana nezidingo ezisekujuleni kwemiphefumulo, kuyisimemo saKhe sokuthi sihlangane naYe ekusebenzeleni labo abasizungezile. Ukuphila izimpilo zokuzicabangela nokunganaki izidingo zomzimba, zomqondo, nezomphefumulo zabanye kungasho ukulahlekelwa kwaphakade. Emfanekisweni, labo abanikeza ngezimpilo zabo ngenxa yokungaphezu kwabo, bayanconywa yiNkosi yabo, bamukelwe embusweni, ngesikhathi labo abazinake bona benza izinto zabo, benganakile izidingo zabanye, bayalahlwa yiNkosi yabo.