---
title:  Uthando LukaJesu Lokuzidela
date:  20/09/2020
---

Umphostoli uPawulu usikhuthaza ukuthi “mawube kini” noma “vumelani” umqondo kaKrestu ube kithina.  Lokho kusiholela emibuzweni ethathekisayo. Wawunjani umqondo kaKrestu? Yini eyayibusa ukucabanga kwaKhe? Kwakuyini ingqikithi yokucabanga kwaKhe?

`Funda kuFilipi 2:5-11.  Lezindimana ziyiveza kanjani ingqikithi yokucabanga kukaKretu nephethini eyayibusa impilo yaKhe yonke?`

Kusukela phakade, uJesu wayelingana noNkulunkulu.  UPawulu ulisho ngalamazwi leliqiniso laphakade: “owathi enesimo sikaNkulunkulu, akaze asho ukuthi kuyinto yokuphangwa ukulingana noNkulunkulu” (Filipi 2:6, NKJV).  Leligama elihunyushwe ngokuthi “isimo” ngolimi lwesiGriki lithi morphe. Lisho okuyiwona umongo wento. Lixhumanisa izinto ezimbili ezinenani elilinganayo. I-SDA Bible Commentary ibeka kanje: “Lokhu kubeka uKrestu endaweni elingana nekaYise, abe ngaphezu kwanoma yimaphi amanye amandla.  UPawulu uyakugcizelela lokhu ukuze akhanyise kakhudlwana ukujula kokuzehlisa kukaKrestu.”—Volume 7, ikhasi 154. U-Ellen G. White uma ekhuluma ngemvelo yaKhe yaphakade, uthi: “KuKrestu kukhona ukuphila, kwasekuqaleni, okungatshelekiwe, nokungaveli entweni ethile.”—The Desire of Ages, ikhasi 530. UJesu, owayelingana noNkulunkulu kusukela phakade, “wazithobisa.” Ngolimi lwesiGriki kungathiwa “wathulula” amalungelo aKhe okulingana noNkulunkulu, wathatha isimo somuntu, waba yinceku ethobekile yabantu.  Njengenceku, wabonakalisa umthetho wezulu wothando kuyo yonke indalo kwaze kwathi ekugcineni, wenza okuyisona senzo sothando esikhulu esiphambanweni. Wanikela ngempilo yaKhe ukuze asindise ezethu ngunaphakade. Ingqikithi yokucabanga kukaJesu kwakuluthando lokuzidela. Ukulandela uJesu kusho ukuthi asithande njengoba wathanda, sikhonze njengoba wakhonza, sisebenze njengoba wasebenza. Ukuvumela uJesu ngoMoya waKhe oNgcwele ukuthi akhiphe ukuzicabangela kwethu kuzosibiza okuthile. Kwabiza uJesu yonke into. Kodwa imiBhalo ithi ngoJesu: “Ngalokho-ke uNkulunkulu wamphakamisa kakhulu, wamnika igama eliphezu kwamagama onke” (Filipi 2:9). Nakuphi ukuzinikela esikwenzayo lapha emhlabeni kuyokuba nomvuzo ezulwini. Kuyokuba nokuzinikela yonke indlela, kodwa intokozo yokwenza umsebenzi iyokuba ngaphezu kokuzinikela namhlanje, kanti nentokozo yaphakade yokuhlala noKrestu kuze kube phakade iyokwenza ukuzinikela esikwenzayo lapha kufane nento engelutho.

`Wagcina nini ukufa umina ngaphakathi kwakho ngenxa kaKrestu?  Impendulo yakho ikutshelani ngohambo lwakho lobuKrestu?`