---
title:  Ukuzinikela Kothando
date:  24/09/2020
---

Ekupheleni kwengxoxo phakathi kukaPetru noJesu, sibona abantu ababili behamba ogwini lolwandle. Uma amagagasi elokhu egubha, uJesu utshela uPetru ngentengo yokuba umfundi. Ufuna ukuthi uPetru aqonde kahle kamhlophe ukuthi uyobhekana nani uma amukela isimemo sikaJesu “sokondla izimvu zaMi.”

`Funda kuJohane 21:18, 19.  UJesu wamtshelani uPetru ngentengo yokuba umfundi? Ucabanga ukuthi kungani uJesu waveza into eshaqisa kangaka kuPetru ngalesikhathi sempilo yakhe na?`

Ngalamazwi, uKrestu watshela uPetru ngendlela uPetru ayofela ngayo inkolo yakhe ngelinye ilanga. Izandla zakhe zaziyokwelulwa esiphambanweni. Ngokwembula lokhu, uKrestu wayenika uPetru ilungelo lokukhetha.  Wamnika ithuba lokukhetha impilo eletha intokozo enkulu kakhulu empilweni: ukubona imiphefumulo izuzelwa umbuso kaNkulunkulu. Ngosuku lwePentekoste wayezobona izinkulungwane zamukela uKrestu.  Wayezokwenza izimangaliso ngegama likaJesu, amkhazimulise phambi kwezinye futhi izinkulungwane. Wayezokuba nentokozo engapheli yobudlelwane noKrestu emsebenzini waKhe. Kodwa lelo lungelo lalizohamba nentengo.  Lalizobiza ukuzidela, ukudela impilo uqobo.  UPetru wanxuswa ukuba enze isinqumo ebhekile. UPetru manje wayazi ukuthi akukho ukuzidela okukhulu ngendlela yokuthi angekwenze ukuze azihlanganise noJesu emsebenzini waKhe.

`Funda ku 1 Johane 3:16-18. UJohane uthi luyini uthando, ngaphandle-nje kwento engaphatheki? UJohane uwuchaza kanjani okunguwona mhlatshelo wothando ngempela?`

Ezweni laphakade, akukho lutho esake salwenza olubukeka njengomhlatshelo. Ukunikela ngesikhathi sethu namandla ethu, ngisho nezimpilo zethu, koyoba sengathi siphiwe umvuzo omkhulu ngokweqile kunalokho esikwenzile. Kuyinjabulo enkulu ukuguqula uthando lube yizenzo, ukuguqula izinhloso zibe ukuzinikela. Uma sisabela othandweni lwezulu ngokungagodli lutho ngokuthi sifakaze kwabanye njengamanxusa kaKrestu, sifeza injongo yokuphila kwethu, sithole okuyiyona ntokozo enkulu yokuphila. Njengoba uJesu washo kahle ethi: “Uma nazi lokho, nibusisiwe uma nikwenza” (Johane 13:17). Okuyiyona ntokozo enkulu empilweni nokujabula okuhlala njalo, kutholakala uma sifeza inhloso yokuba khona kwethu emhlabeni ngokuthi sikhazimulise uNkulunkulu nendlela esiphila ngayo futhi sabelane nezwe ngothando lwaKhe neqiniso laKhe.