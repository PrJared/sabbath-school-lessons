---
title:  'UPawulu: Isitsha sikaNkulunkulu Esikhethiweyo'
date:  22/09/2020
---

Ngesikhathi uPawulu amukela uKrestu, impilo yakhe yonke yaguquka. UKrestu wamnika ikusasa elisha. Wamkhipha endaweni ayethokomele kuyo, wamholela kuleyo ayengazange ayiphuphe nokuyiphupha. Ngokuholwa nguMoya oNgcwele, umphostoli uPawulu washumayela iZwi likaNkulunkulu ezinkulungwaneni zabantu kulo lonke elakhele ulwande iMediterranean. Ubufakazi bakhe baguqula umlando wobuKrestu nowomhlaba.

`Funda kuZenzo 9:3-6. 10-20. Lezindimana zitshengisa kanjani ukuthi uJesu wayenecebo eliphakeme ngempilo kaPawulu?`

UJesu uvame ukukhetha abantu abangalindelekile ukuba bafakazele igama laKhe. Cabanga ngalabo ababenamadimoni, umqoqi wentela, abadobi baseGalile, manje nalowo owayehlupha kakhulu amaKrestu. Bonke laba baguqulwa ngomusa, base bethunywa begcwele injabulo ezinhliziyweni, ukuyotshela abanye ngalokho uKrestu akwenzile ezimpilweni zabo.  Abazange bakhathale ukuyisho lendaba. Ababekwenzelwe nguKrestu kwakumangalisa ngendlela yokuthi baphoqeleka ukwabelana ngakho.  Abakwazanga ukuthula.

Qhathanisa iZenzo 28:28-31 no 2 Thimothewu 4:5-8. Yiziphi izinkomba esizithola kulezindimana zokuthi uPawulu akazange achezuke ekuzinikeleni kwakhe ngokuphelele kuKrestu ukusebenzela ukuzuza imiphefumulo?

Ekugcineni kwempilo yakhe, eyisiboshwa sasendlini eRoma, uPawulu waqinisekisa ukuthi “Ngakhoke makwazeke kini ukuthi lensindiso kaNkulunkulu ithunyelwe kwabezizwe; bona-ke bayakuzwa” (iZenzo 28:28).  Umlando uthi wamukela bonke ababemvakashela, washumayela iZwi kubona (iZenzo 28:30, 31).  Ekugcineni kwempilo yakhe, wanxusa uThimothewu ukuba enze umsebenzi womvangeli, kanti yena uqobo wathi: “Ngikulwile ukulwa okuhle, ngiqedile ibanga, ngigcinile ukukholwa” (2 Thim. 4:7). Nakuba ukubizwa kwethu kungebe okuthathekisa njengokuka Pawulu, uNkulunkulu uyasibiza ngabanye ukuba sihlanganyele naYe kulomsebenzi wokushintsha umhlaba.  Kusobala ukuthi phezu kwabo bonke ubunzima abhekana nabo eminyakeni (bheka 2 Korinte 11:25-30), uPawulu wayelokhu ethembekile obizweni lwakhe eNkosini.  Indaba uPawulu owayekade ehlupha abalandeli bakaJesu kwaba iyona enomthelela omkhulu kakhulu futhi eyaba ubufakazi benkolo yobuKrestu (kulandela ekaJesu), namanje iwubufakazi balokho iNkosi engakwenza ngalowo onikela impilo yakhe emsebenzini weNkosi.

`UNkulunkulu ukubize ukuthi wenzeni? Uyakwenza lokho?`