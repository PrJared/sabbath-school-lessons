---
title:  Ukuguqula Umqondo
date:  24/08/2020
---

Izikhathi eziningi isimo somqondo wethu yiwona oshoyo ukuthi sizokwazi yini ukuba nomthelela kwabanye abantu.  Isimo somqondo esibukhali, esigxekayo nesingenabungane, sizoxoshela abantu kude nawe ngisho noma ukwazi ukufakaza, amazwi akho, noma eyiqiniso kangakanani, anethuba elincane lokwamukeleka. Ngokuphambene nalokho, umoya omuhle nokwethemba abanye abantu kubadonsela kithina. Lokho kwakha ubuhlobo. UJesu waphawula ngalokhu ngesikhathi ethi: “Angisanibizi ngezinceku, ngoba inceku ayikwazi okwenziwa yinkosi yayo; kodwa nginibize ngokuthi ningabahlobo baMi, ngokuba konke engikuzwe kuBaba nginitshelile kona” (Johane 15:15), NKJV).  Abangane bayamukelana phezu kobuthakathaka kwabo namaphutha abo, futhi bayabelana ngokubathokozisayo nokubadabukisayo.

`Funda kuMathewu 15:21-28 no Marko 14:6-9. Lezindimana zichaza abesifazane ababili abanezimo ezehlukene kakhulu.  UJesu ubonakala elukhuni komunye kodwa emnene komunye. Yini etshengisayo kulezindimana ukuthi uJesu wayelulela umusa waKhe wokusindisa kubo bobabili, akha nokwethembana?`

Owesifazane kuMathewu 15 ungowaseKanani. UJesu usenqaba ngamabomu isicelo sakhe ekuqaleni, ukuze ngokuphikelela kwakhe, kukhule ukukholwa kwakhe. Ekugcineni uyasenza isicelo salomame, bese ekhuluma amazwi amangalisayo ayengeke akhulunywe nayimuphi umholi wezenkolo waseJudiya ngaleso sikhathi kowesifazane waseKanani ozihluphekelayo. Esidlangalaleni, wathi: “O, Mame, kukhulu ukukholwa kwakho!” (Mathewu 15:28, NKJV). Wenza ukuncoma okukhulu kunalokho okwakungenziwa yinoma yimuphi umfundisi wezenkolo. Cabanga-nje ukuthi inhliziyo yakhe yathokoza kanjani, nempilo yakhe yaguqulwa? Owesifazane owagcoba izinyawo zikaJesu ngamakha enani elikhulu wayengumJuda—owayedume kabi, owesifazane owehluleka empilweni, enza isono, kodwa wathethelelwa, waguqulwa, wadalwa kabusha.  Ngesikhathi abanye bemsola, uJesu wamncoma, wathakasela nesenzo sakhe. Wathi: “Noma kuphi lapho lelivangeli liyoshunyayelwa khona emhlabeni wonke, lokhu okwenziwe yilo wesifazane kuyokhulunywa ngakho, kube yisikhumbuzo ngaye” (Marko 14:9, NKJV).

`Ngokubuka lezindaba ezimbili esizifunde ngenhla, zinto zini ezidingekayo ukuze sibe nesimo somqondo wokuphumelela? Udinga ukusiguqula kanjani isimo somqondo wakho, kungekona-nje ekufakazeni, kodwa nasempilweni jikelele?`