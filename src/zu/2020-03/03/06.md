---
title:  Ukubona Amathuba Avulwe Yizulu
date:  16/07/2020
---

Incwadi yeZenzo igcwele yizindaba zokuthi abafundi bawasebenzisa kanjani amathuba okuqhubekisela phambili umbuso kaNkulunkulu. Kusukela ekuqaleni kuye ekugcineni, sifunda izindaba ezikhuthazayo ngebandla lokuqala nendlela elakhula ngayo nakuba lalibhekene nezinselele ngaphakathi nangaphandle.

Njengesibonelo, ku 2 Korinte 2:12, 13 umphostoli uPawulu ekhuluma ngokwenzeka kuyena eTrowa, uthi: “Kepha mhla ngifika eTrowa ukuba ngishumayele ivangeli likaKrestu, ngivulelwe umnyango eNkosini, angibanga nakuthula emoyeni wami, ngokuba ngingamfumananga uThithu umzalwane wami, kodwa ngavalelisa kubo ngaya eMakedoniya.” UNkulunkulu wavulela uPawulu umnyango ngendlela eyisimanga ukuze ashumayele ivangeli ezwenikazi laseYurophu, futhi wayazi ukuthi iminyango evulwa nguNkulunkulu namhlanje, ingavalwa kusasa.  Ngokusebenzisa lelo thuba, ebona nokungase kwenzeke, wathatha umkhumbi oya eMakedoniya ngokushesha.

UNkulunkulu weTestamente eliSha unguNkulunkulu womnyango ovulekile—uNkulunkulu osenzela amathuba ukuze sabelane ngokukholwa kwethu.  Kuyo yonke incwadi yeZenzo, uNkulunkulu uyasebenza.  Kukhona iminyango evulekile emadolobheni, ezifundazweni, nasemazweni, kodwa ngaphezu kwakho konke, nasezinhliziyweni zabantu ngabanye ngabanye.

`Funda kuZenzo 8:26-38. Lezindimana zifundisani ngokuvuma kukaFilipu ukuhola kukaNkulunkulu nokusabela kwakhe emathubeni avezwe yizulu?`

“Ingelosi yaholela uFilipu kulowo owayefuna ukukhanya, nowakulungele ukwamukela ivangeli, kanti nanamhlanje izingelosi zizoqondisa izinyathelo zalabo basebenzi abazovumela uMoya oNgcwele ungcwalise izilimi zabo, alungise nezinhliziyo zabo. Ingelosi eyathunyelwa kuFilipu yayingawenza yona uqobo umsebenzi wokushumayeza umTopiya, kodwa leyo akusiyo indlela uNkulunkulu asebenza ngayo. Kuyicebo laKhe ukuthi abantu basebenzele abanye abantu.”—Ellen G. White, The Acts of the Apostles, ikhasi 109. Uma sinezindlebe zokuzwa, namehlo okubona, nathi singaholwa yizingelosi ezingabonwayo ukuthi sifinyelele kulabo abafuna amaqiniso ombuso.

`Qaphela ukuthi iBhayibheli beligqame kangakanani kulendaba. Futhi, qaphela ukuthi kwakubalulekile ukuthi lowo owazi iBhayibheli enabe ngalo.  Singathola zifundo zini lapha?`