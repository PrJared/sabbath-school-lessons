---
title:  Ukujula Nomcabango
date:  17/07/2020
---

Funda ngaphansi kwesihloko esithi “The Gospel in Samaria” encwadini ka Ellen G. White i-The Acts of the Apostles, amakhasi 103-111. Nxazonke sizungezwe abantu abafuna izinto zaphakade. Njengokusho kukaJesu: “Ukuvuna kukhulu, kodwa izisebenzi ziyingcosana” (Mathewu 9:37). Inkinga kwakungesona isivuno. Ngamehlo agcotshwe yizulu, uJesu wabona isivuno esikhulu lapho abafundi babebona ukuphikiswa. Kwaba yini isisombululo sikaKrestu kuleyo nkinga? “Ngakhoke nxusani eNkosini yokuvuna ukuba ithume izisebenzi, ziye ekuvuneni kwayo” (Mathewu 9:38). Isisombululo ukuthandaza ukuthi uNkulunkulu akuthume uye esivunweni saKhe. Yini ungathandazi lomthandazo: “Nkosi ngiyavuma ukusetshenziswa ukuze kukhuliswe umbuso waKho.  Vula amehlo ami ukuze ngibone amathuba owavulayo phambi kwami usuku ngalunye. Ngifundise ngibe nozwelo ebantwini abangizungezile.  Ngisize ngikhulume amazwi ethemba nenkuthazo, ngabelane ngothando lwaKho kanye neqiniso laKho nalabo engithintana nabo usuku ngalunye.” Uma ungawuthandaza lomthandazo, uNkulunkulu uzokwenza izinto ezingavamile ngempilo yakho.

**Imibuzo Yokuxoxisana**

`1. Uma wake wasebenza ukuletha imiphefumulo kuJesu, uyazi ukuthi akulula ngazo zonke izikhathi. Akunjalo na? Yebo, kunjalo.  UNkulunkulu kuphela oguqula izinhliziyo, kodwa ekwazini kwaKhe, ukhethe ukusebenzisa thina ukuthi sibe yinxenye yalowo msebenzi. Ukusebenzela ngisho owodwa umphefumulo kuthatha isikhathi, umzamo, ukubekezela, nothando oluzelwe ngaphezulu. Yiziphi izinqumo ongazenza ezingakusiza kufe “umina” ukuze ube ufakazi kaKrestu onamandla?`

`2. Obani abanye babantu oxhumana nabo abangayazi iNkosi? Yini owayenza, noma oyenzayo, noma okufanele uyenze ukuze ufakaze kubona?`

`3. Cabanga ngoSawulu waseTarsu.  Nangu umuntu okwakungabonakali nakancane ukuthi angaphendukela kuKrestu!  Kodwa, siyazi ukuthi kwenzekani kuyena. Lokho kufanele kusitsheleni ngengozi yokushesha ngokwahlulela abanye ngokubonakala ngaphandle?`

`4. Usalokhu ugcine engqondweni indaba kaSawulu, sithini ngendimana efana noMathewu 7:6, ethi: “Ninganiki izinja okungcwele; ningaphonsi amaparele enu phambi kwezingulube, funa ziwanyathele ngezinyawo zazo, ziphenduke ziniklebhule?”`