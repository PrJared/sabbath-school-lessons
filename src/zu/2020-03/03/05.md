---
title:  Ukusebenza Nabantu Abalukhuni
date:  15/07/2020
---

UJesu wayehamba phambili ekusebenzeni nabantu abalukhuni.  Ngamazwi aKhe nezenzo, watshengisa ukwamukela. Wayelalela ngokucophelela izinkinga zabantu, abuze imibuzo, kancane kancane embule amaqiniso asezulwini. Wayekubona ukulangazela okungaphakathi nakuleyo nhliziyo elikhuni kakhulu, abone ubuhle obungavela nakuleso soni esibi kakhulu.

KuJesu, akukho muntu owaye ngeke afinyelelwe ngevangeli. UJesu wayekholwa ukuthi “Akekho ophansi, nomubi ngendlela yokuthi angekuthole ukukhululeka kuKrestu.”—Ellen G. White, The Desire of Ages, ikhasi 258.  UJesu wayebuka abantu ngezibuko ezihlukile kunendlela esibuka ngayo thina. Wayebona emntwini ngamunye isibuko senkazimulo salokho okwakudaliwe ekuqaleni. Waphakamisa indlela yabo yokucabanga ukuze babone lokho abangafinyelela kukho, futhi abaningi bafinyelela kuleyo migomo yaKhe ngempilo yabo.

`Funda kuMathewu 4:18, 19; Marko 12:28-34; noLuka 23:39-43. Yini oyithola ifana obizweni lukaKrestu kuPetru noJohane, ummbali esinganikwanga igama lakhe, nesela esiphambanweni?  Funda ngendlela uKrestu akhuluma ngayo nalabantu. Yini oyibona igqamile?`

Yonke indawo lapho uJesu waya khona wayebona okungenzekela inkolo; phansi kwezimo ezingathembisi, wayebona abantu abangase bangene embusweni kaNkulunkulu.  Lelo khono silibiza ngokuthi “amehlo okukhula kwebandla.” Lawo mehlo amehlo afunde ukubona abantu njengoba uJesu ebabona, abantu abangazuzeka embusweni kaNkulunkulu. Lokhu kubandakanya ne “zindlebe zokukhula kwebandla,” okuyinto ephathelene nokulalela izidingo ezingaphinyiselwanga zalabo abasizungezile.  Kusho ukulalela ukulangazelela kwezinhliziyo zabo okuthile abangenakho, yize noma bengazange bakuphimisele obala.

Cela uNkulunkulu ukuthi akwenze uthintwe ukusebenza kukaMoya oNgcwele ezimpilweni zabanye. Thandaza ukuthi uNkulunkulu akuthinte okwesibili, avule amehlo akho ubone amathuba akulethela wona usuku ngosuku, okwabelana ngokukholwa kwakho nabanye. Funa uNkulunkulu, akuphe iso elibonayo, inhliziyo elalelayo nenozwelo, nokuzimisela ukwabelana nabanye ngaloKrestu omaziyo nomthandayo, khona uzokuba sendleleni ethokozisayo empilweni yakho yonke.  Impilo izoshintsha. Uzothola ukwaneliseka nentokozo ongakaze uyizwe ngaphambili. Yilabo kuphela abasebenzela imiphefumulo abazi ukweneliseka okutholakalayo.