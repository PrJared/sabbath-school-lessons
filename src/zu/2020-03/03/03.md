---
title:  Isifundo Ngokwamukeleka
date:  13/07/2020
---

Ngokuba yisibonelo sabo sokuthi kusho ukuthini ukubuka abantu ngendlela entsha, uJesu wafundisa abafundi baKhe ukubuka abantu ngamehlo ezulu. Indlela ayebuka ngayo abantu  yayehluke kakhulu. Akabukanga into abayiyona, kodwa wabona abangase babe yikho. Kukho konke ukuxhumana kwaKhe nabantu, wabaphatha ngesithunzi nenhlonipho. Wayevame ukumangaza abafundi baKhe ngendlela ayephatha ngayo abantu.  Lokhu sikubona kahle ekuxhumaneni kwaKhe nowesifazane waseSamariya.

I-Arcaeological Study Bible iphawula ngobudlelwane phakathi kwamaJuda namaSamariya: “Ukwehlukana okwakukhona phakathi kwamaJuda namaSamariya kwakusuka kude, emuva.  Ku 2 Amakhosi 17 kuthiwa amaSamariya ayeyinzalo yabantu baseMesapotamiya, abaphoqwa yinkosi yase Asiriya ukuba bahlale emazweni asenyakatho nelakwaIsrayeli ngesikhathi sokuthunjwa okwenzeka ngo 722 B.C. Baxubanisa ukukhonzwa kukaJehova nemikhuba yezithixo.”—The Arcaaeological Study Bible (Zondervan Publishing, 2005), ikhasi 1727. Ukwenezela lapho, bazikhethela abapristi ababezobangisana nabamaJuda, bazakhela nethempeli elibangisayo entabeni iGerizim. Uma bebheka lokhu kwehluka okungaka kwenkolo yamaSamariya, abafundi bakhungatheka uma uJesu ekhetha indlela enqamula eSamariya ngesikhathi eya eGalile. Bamangala ngokuthi uJesu akazange angene empikiswaneni yezenkolo. Wavele waqonda-ngqo ekulangazeleleni kowesifazane ukuthi amukeleke, athandwe, athethelelwe.

`Funda kuJohane 4:3-34. UJesu wayiqala kanjani inkulumo nowesifazane waseSamariya? Yena wasabela ngokuthini kuleyo nkulumo kaJesu? Abafundi bakuthatha kanjani ukuxoxa kukaJesu nowesifazane waseSamariya, uJesu Yena wawenabisa kanjani umbono wabo?`

Isifundo saphakade uJesu ayefisa ukusifundisa abafundi baKhe, nathi sonke, yilesi: “Labo abanoMoya kaKrestu bazobona bonke abantu ngamehlo anesihe sasezulwini.”—Ellen G. White, The Signs of the Times, June 20, 1892.

`Yibaphi abantu, okuthi ngenxa yendlela ophila ngayo neyomphakathi, ubabukela phansi?  Kudingeke ngani ukuthi ushintshe umqondo wakho, futhi lungenzeka kanjani lolo shintsho?`