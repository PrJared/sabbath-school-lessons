---
title:  Ukuthinta Kwesibili
date:  12/07/2020
---

Kukhona isimangaliso esisodwa vo kulo lonke iBhayibheli uJesu asenza ngezigaba ezimbili.  Esokuphiliswa kwendoda eyimpumputhe eBetsayida.  Lendaba isiphathele izifundo ezingagugi njengebandla likaKrestu namhlanje. Itshengisa icebo likaNkulunkulu lokusebenzisa yilowo nalowo okholwayo ukuletha omunye kuJesu.  IBhayibheli lithi: “Bafika eBetsayida. Base beletha kuYe impumputhe, bamncenga ukuba ayiphathe” (Marko 8:22). Amagama amabili agqamile lapha nanka: “baletha” nelithi “bamncenga.” Impumputhe ayizizelanga. Abangane bayo babona isidingo sayo, bayiletha kuYe. Kungenzeka ukuthi yayingenalo ithemba elingakanani, kodwa bona babenalo. Babekholwa ukuthi uJesu uzoyivula amehlo lendoda.

Zilinganiselwa ku 25 izimangaliso zokuphilisa ezenziwa nguJesu eTestamenteni eliSha. Kwezingaphezu kwesigamu, isihlobo noma umngane uletha umuntu ukuthi azophiliswa nguJesu. Abantu abaningi ngeke beze kuJesu ngaphandle kokuthi omunye onokukholwa, abalethe. Indima yethu “ukwazisa” abantu kuJesu, sibalethe kuYena. Igama lesibili esifanele sicabange ngalo kuMarko 8:22, elithi bamncenga.  Lingash o “ukunxusa noma ukukhuthaza.” Likhomba isicelo esimnene, somusa, esingafani nokumemeza kokufuna ngenkani. Abangane balendoda bacela uJesu ngesizotha, bekholwa ukuthi uyafuna vele ukuyisiza kanti unawo namandla okukwenza lokho. Kungenzeka ukuthi lendoda yona yayingakholwa ukuthi uJesu angayiphilisa, kodwa abangane bayo babekholwa.  Ngesinye isikhathi sidinga ukuthwala abanye abantu sibayise kuJesu ngamaphiko okukholwa.

`Funda kuMarko 8:22-26. Ucabanga ukuthi yini indaba aphilisa lendoda ngezigaba ezimbili? Lendaba isiphathele ziphi izifundo thina namhlanje njengofakazi bakaJesu?`

Kungase kwenzeke yini ukuthi nathi, asibaboni ngokucacile abantu? Ngabe sike sibabone befana “nezihlahla ezihambayo” beyizithunzi esikhundleni sokuba abantu abanethuba lokungena embusweni kaNkulunkulu? Ucabanga ukuthi yini esenza ngezinye izikhathi singababoni ngokucacile abantu?

`Ngaphandle kwesifundo esisobala sendlela uNkulunkulu asisebenzisa ngayo ukufinyelela ebantwini, yini enye esingayifunda kulendaba? Isibonelo, ingasifundisani ngokuthi ukuhlangayela kokwelapha kukadokotela nomthandazo kungaba neqhaza ekuphilisweni nasekusebenzeleni abadukile?`