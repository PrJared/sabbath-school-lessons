---
title:  UMoya oNgcwele Nokufakaza
date:  28/07/2020
---

Kuyo yonke incwadi yeZenzo, uMoya oNgcwele wayekhona ngendlela enamandla. Wayesebenzela abazalwane, futhi esebenza ngabo njengoba babefakazela iNkosi yabo ngezindlela ezehlukene. Wabapha amandla okubhekana nezilingo nezinselele zokufakaza emhlabeni ongenabuhlobo. Wabaholela ebantwini abanezinhliziyo eziqinisekile nabafuna iqiniso. Walungisa izinhliziyo zabantu emadolobheni ngaphambi kokuthi bafike nokufika abazalwane. Wavula iminyango yamathuba ababengazange bawaphuphe, wafaka amandla emazwini abo nezenzo zabo.

`Funda iZenzo 7:55; iZenzo 8:29; iZenzo 11:15; iZenzo 15:28, 29; neZenzo 16:6 10. UMoya oNgcwele wabasebenzela kanjani abafundi ababefakaza kuzo zonke lezigigaba ezibalwe kulezindimana? Ngamanye amagama, yiziphi ezinye zezinto ezenziwa nguMoya oNgcwele phansi kwalezimo?`

Ukusebenza kukaMoya oNgcwele ngezindlela ezehlukene nomnyaka-khulu wokuqala kwakumangalisa ngempela.  Lezigigaba ezingenhla yizibonelo-nje zokusebenza kwaKhe. Waqinisa uStefane ukuze afakazele iNkosi yaKhe ebhekene nesixuku esinesihluku nesingalawuleki esasimkhanda ngamatshe, simbulala. Waholela uFilipu ngendlela eyisimanga kumTopiya owayefuna iqiniso, ukuze izwekazi lase Afrika livuleleke ivangeli. Wanika uPetru isibonakaliso sokumqinisa ngesikhathi nabazalwane bezizwe bamukeliswa isipho sikaMoya oNgcwele. Wahlanganisa ibandla ngobunye ngesikhathi lapho kwakulula khona ukuthi liqembukelane ngenxa yodaba lokusoka, futhi wavula lonke izwekazi laseYurophu ukuze lizwe ukushunyayelwa kwevangeli ngumphostoli uPawulu.

UMoya oNgcwele wayesebenza ebandleni lesikhathi seTestamente eliSha, futhi usasebenza ebandleni nanamhlanje. Ulangazelela ukusipha amandla, asiqinise, asifundise, asiqondise, asihlanganise, asithumele emsebenzini okuyiwona obaluleke kunayo yonke emhlabeniâ€” ukuholela abesilisa nabesifazane kuJesu neqiniso laKhe.  Iphuzu esidinga ukulikhumbula ukuthi usasebenza nanamhlanje, njengoba wayesebenza ngesikhathi sabaphostoli nebandla lokuqala.

`Yini esingayenza, usuku nosuku, ukuzenza sivuleleke futhi sithande amandla kaMoya oNgcwele kwezethu izimpilo? Yiziphi izinqumo ezifanelekile ezizomenza akwazi ukusebenza ngaphakathi kwethu, futhi asebenze ngathi na?`