---
title:  UMoya oNgcwele, iZwi, Nokufakaza
date:  29/07/2020
---

IZwi likaNkulunkulu laliyingqikithi yokufakaza kwebandla ngesikhathi seTestamente eliSha. Intshumayelo kaPetru ngosuku lwePentekoste yayithathelwa kakhulu eTestamenteni eliDala, ukutshengisa ukuthi uKrestu unguMesiya.  Ubufakazi bukaStefane esefa, babulanda umlando kaIsrayeli eTestamenteni eliDala.  UPetru wakhuluma “ngezwi elathunyelwa nguNkulunkulu kubantwana bakwaIsrayeli” (IZenzo 10:36) wase abelana ngendaba yovuko noKorneliyu. Umphostoli uPawulu waphindaphinda ekhuluma ngeziprofetho ezinkulu zeTestamente eliDala ezimayelana nokufika kukaMesiya, kanti uFilipu wachazela umTopiya owayefuna iqiniso ngokubaluleka kweziprofetho ngoMesiya kuIsaya 53.  Kuzo zonke lezigigaba, abanfundi babememezela iZwi likaNkulunkulu, hhayi elabo. IZwi eliphefumulelwe nguMoya laliyingqikithi yamandla abo.Yena Lowo Moya oNgcwele owaphefumelela iZwi likaNkulunkulu, usebenza ngeZwi ukuguqula izimpilo zabantu. Kukhona amandla aphilisayo eZwini likaNkulunkulu ngoba, ngokusebenza kukaMoya, yiZwi likaKrestu eliphilayo.

`Funda ku 2 Petru 1:21 namaHeberu 4:12. Kungani iZwi likaNkulunkulu linamandla kangaka ekuguquleni izimpilo zabantu?`

“Lawo mandla okwadalwa ngawo umhlaba ngokukhulunywa kwezwi-nje, akhona eZwini likaNkulunkulu. Lelizwi linika amandla; lizala ukuphila. Wonke umyalo uyisithembiso.  Uma wamukelwa, ungena emphefumulweni, uletha kanye nawo ukuphila kwaLowo ongenasiphelo. Uguqula isimo, adale ngokusha umphefumulo ngokomfanekiso kaNkulunkulu.”—Ellen G. White, Education, ikhasi 126. Isizathu sokuthi iBhayibheli libe namandla angaka okuguqula izimpilo zabantu kungoba Yena loMoya oNgcwele owaphefumulela iBhayibheli ekuqaleni, uyasiphefumulela, asiguqule uma silifunda.  Uma sabelana nabanye ngeZwi likaNkulunkulu, uMoya oNgcwele uyasebenza ukuguqula izimpilo zabo ngeZwi elaphefumulelwa nguYe.  UNkulunkulu wethembise ukubusisa iZwi laKhe, hhayi amazwi ethu. Amandla aseZwini likaNkulunkulu, hhayi ekuhlakanipheni komuntu.