---
title:  UJesu Nesithembiso sikaMoya oNgcwele
date:  26/07/2020
---

UJesu wahlangabezana nokukhathazeka kwabafundi baKhe esezobuyela ezulwini, ngokubanika isithembiso sikaMoya oNgcwele.  “Kunilungele ukuthi ngihambe; ngoba uma ngingemuki, uMsizi akezukuza kini; kodwa uma ngimuka, ngizomthumela kini” (Johane 16:7, NKJV).  Igama lesiGriki elisho “umsizi” lithi parakletos.  Lisho lowo “ohambisanayo” ngenhloso yokusiza. Omunye wemisebenzi kaMoya oNgcwele ophambili, ukuhambisana nabo bonke abakholwayo, ukubapha amandla nokubaqondisa emsebenzini wokufakaza. Uma sifakazela uJesu, asisodwa. UMoya oNgcwele ukanye nathi ukusiqondisa kulabo abafuna iqiniso ngokuqiniseka.  Ulungisa izinhliziyo zabo singakahlangani nokuhlangana nabo. Ulungisa amazwi ethu, alethe ukuqonda emqondweni walowo ofuna iqiniso, amuphe namandla okuthi asabele ekuncengeni kwaKhe.

`Funda kuJohane 15:26, 27 noJohane 16:8. Lezindimana zisitshelani ngendima kaMoya oNgcwele ekufakazeni?`

UMoya oNgcwele ufakaza ngoJesu.  Umgomo waKhe omkhulu ukuholela abaningi ngokunokwenzeka, kuJesu. Umsebenzi waKhe ukukhazimulisa uJesu. Ngaleliqhaza, uqondisa bonke abakholwayo emsebenzini wabo wokufakaza. Uvula amehlo ethu, sibone okungenzeka ebantwini abasizungezile, asebenze engabonwa, ukuze kwamukeleke isigijimi sevangeli.

Ivangeli ngokukaJohane likusho ngokusobala lokhu.  “Uyakuqondisa izwe ngesono” (Johane 16:8). Ngamanye amazwi, usebenza ezinhliziyweni ukutshengisa abantu ngokudeda kwabo kuNkulunkulu, nesidingo sokuphenduka. Ubuye aqondise izwe “ngokulunga.” UMoya oNgcwele akagcini ngokuveza isono, kodwa uyasifundisa endleleni yokulunga.  Wembula ubuhle bokulunga bukaJesu uma kuqhathaniswa nokungcola kwethu. Indima kaMoya oNgcwele akusikho-nje ukusitshengisa ukuthi sibabi kangakanani; kodwa futhi ukwembula ukuthi uJesu ulunge kangakanani, unesihe esingakanani, unomusa ongakanani, nokuthi unothando olungakanani, aphinde asibumbe ngokomfanekiso waKhe.

Ngamanye amazwi, ukufakaza ukubambisana noMoya oNgcwele ukukhazimulisa uJesu. Ngamandla kaMoya, nokuholwa nguYe, sifakaza ngaloKrestu omangalisayo oguqule izimpilo zethu.

`Ekulangazeleni kwethu ukusebenzela imiphefumulo, kudingeke ngani ukuthi sihlale sikhumbula ukuthi asikwazi ukuguqula abantu; uMoya oNgcwele kuphela okwaziyo?`