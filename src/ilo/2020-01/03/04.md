---
title:  'Ti Ladawan: Umuna a Paset'
date:   14/01/2020
---

`Daniel 2:24-30. Ania ti ibaga ni Daniel ditoy a napateg unay a laglagipentayo a kankanayon? (Kitaen met ti Juan 15:5.)`

Iti sungbat ti kararag, ti Dios ket imparangarangna ti linaun ti tagtagainep ken ti katarusanna. Ket ni Daniel ket saan a nagtaktak a nangibaga iti ari a ti solusyon agpaay iti palimed ket aggapu manipud iti "Dios idiay langit." Kasta met, iti sakbay ti panangibagana iti linaun ti tagtagainep ken ti katarusanna, imbaga ni Daniel dagiti di-naiyebkas a panpanunot ken pakaseknan ti ari bayat a daytoy ket saan a makaturog iti iddana. Daytoy a pakaammo dagiti paspasamak ket itanduduona pay a lallalo iti kinapudno ti damag, agsipud ta iti kasta nga impormasyon a ti ari laeng iti makaammo ket naipakaammoo kenni Daniel babaen ti nadiosan a pannakabalin. Ngem iti panagtulo ni Daniel iti panangibagana iti linaun ti tagtagainep, isu ket pinapeggadna iti pannakaadda iti sabali pay a krisis, agsipud ta ti tagtagainep ket saan a nasken a naimbag a damag agpaay ken Nabocodnosor.

`Basaen ti Daniel 2:31-49. Ania ti ibaga ti tagtagainep nga agbalin a gasat ti pagarian ni Nabocodnosor?`

Ti tagtagainep ket buklen iti maysa a dakkel a ladawan nga iti olona ket "pulos a balitoc, ti barucong ken dagiti takiagna pirac, ti tian ken dagiti luppona suer, dagiti gurong ken butoyna landoc, dagiti sacana dadduma a paset landoc ket dadduma damili" (Dan. 2:32, 33). Iti ud-udina ketmaysa a bato iti "binurakna ida" (Dan.2:34), ket ti entiro a ladawan ket nadadaelda ken nagbalinda a cas a la taep ti pagtaltagan ket intayab ida ti angin. Ilawlawag ni Daniel a dagiti nadumaduma a metal ket itakderanda ti panagsasaganad dagiti pagpagarian a mangsukat iti sabali a pagarian iti amin a panaglabas ti pakasaritaan. Kan Nabocodnosor, ti mensahe ket nalawag: ti Babilonia, iti amin a kinadaeg ken dayagna, ket lumabas tu ket sukatan iti sabali a pagarian, nga isu a sarunoen dagiti dadduma pay agingga a ti maysa a pagarian nga addaan iti naidumduma a kababalin ket sukatanna amin ida: ti agnanayon a pagarian ti Dios, nga isu nga agpaut iti agnanayon.

`Kitaen no kasano iti kinaapagbiit ken kinatemporaryo ti amin a nataoan a banbanag. Ania koma iti ibaga daytoy a kinapudno kadatayo maipapan ti dakkel a namnamatayo ken Jesus, ken, ken Jesus laeng (kitaen ti Juan 6:54, 2 Cor. 4:18)?`