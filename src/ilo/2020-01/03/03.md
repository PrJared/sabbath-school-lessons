---
title:  Ti Kararag
date:   13/01/2020
---

Ni Daniel ket dagus a inawisna dagiti tallo a gagayyemma iti panagkararag, inlawlawagna a no saan nga ipakaammo ti Dios ti tagtagainep ket mapapatayda. Iti aniaman kanito a sangoentayo ti maysa a dakkel a parikut, rumbeng koma a mabigbigtayo a ti Diostayo ket naindaklan unay a mangrisot uray pay dagiti karirigatan a suot.

`Basaen ti Daniel 2:17-23. Ania dagiti dua a kita ti kararag ti naikararag ditoy?`

Dua a klase ti kararag ti nailanad iti daytoy a kapitulo. Ti umuna ket ti kararag ti pakaasi/panangdawat nga isu a dinawat ni Daniel iti Dios nga ipakaammona ti linaun ti tagtagainep ken iti katarusanna (Dan. 2:17-19). Dagiti ibalikas iti daytoy a kararag ket saanda a naisurat, ngem naibaga kadatayo a ni Daniel ken dagiti gagayyemna a "dawatenda coma dagiti caasi ti Dios sadi langit a maipanggep itoy a palimed; tapno ni Daniel ken dagiti caduana saanda coma a mairaman a mapucaw cadagiti dadduma a mamasirib idiay Babilonia" (Dan. 2:18). Bayat iti panagkararagda, ti Dios sinungbatanna ti dawatda ken impakaammona ti linaun ken katarusan ti tagtagainep ti ari. Makasiguradotayo nga iti aniaman a kanito a sapulentayo "dagiti caasi ti Dios sadi langit" dagiti kararagtayo ket maipangagda met, uray no saan a kas iti kadaeg ti wagas a makitatayo ditoy, ta ti Dios ni Daniel ket Diostayo met.

Kas sungbatda iti panangipangag ti Dios iti dawatda, ni Daniel ken dagiti gagayyemna ket siraragsakda iti panangidatag iti kararag ti panagyaman ken panagdaydayaw. Indaydayawda ti Dios ta Isu ti pagappuan ti sirib ken Isu iti mangtengtengngel iti natoralesa ken napolitikaan a pakasaritaan. Adda napateg nga adal ti maadaltayo ditoy. Bayat iti panagkararag ken panagpakaasitayo iti Dios agpaay iti naruay a banbanag, kasano kasansan iti panangidaydayaw ken panagyamantayo Kenkuana gapu ta sinungbatanna dagiti kararagtayo? Ti kapadasan ni Jesus kadagiti sangapulo nga agkukutel ket mangipaay iti mayannatop a panangiladawan iti awan-kinamanagyaman ti tao. Kadagiti sangapulo a naagasan, maymaysa laeng iti nagsubli "a nagyaman iti Dios" (Lucas 17:18). Ti sungbat ni Daniel ket saan tayo laeng a palagipan iti kinapateg ti panagyaman ken panagdaydayaw, no di pay ket iparangarang daytoy iti kababalin ti Dios a pagkarkararagantayo. No agkararagtayo Kenkuana, agtalektayo Kenkuana a mangaramid iti dayta kaimbagan agpaay kadatayo, ti kasta masapul a kankanayon nga idaydayaw ken agyamantayo Kenkuana.

`Basaen ti Salmo 138. Ania iti maalam manipud iti daytoy a kararag ti panagyaman a mabalin a makatulong kenka a makasursuro nga agbalin a managyaman ken Apo Dios, laksid dagiti pasamakem?`