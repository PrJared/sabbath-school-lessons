---
title:  Ti Pagorasan ti Dios
date:   01/01/2020
---

Sabali pay a napateg a kapanunotan a masapul a laglagipentayo bayat iti pananhgadaltayo ti libro ti Daniel ket ti panangadal kadagiti napaltiingan a padpadto iti wagas a maibatay iti historya (historicist). Daytoy a wagas ket pagaammo pay a kas historicism, ket mas maawatan no maidilig kadagiti maisupadi a panangkita ti preterism, futurism, ken idealism.

Preterism ket agduyos iti panangkita kadagiti naimpadtoan a paspasamak a naipakdaar iti Daniel a kas napasamakdan iti napalabas. Ti Futurism ket ipakdaarna a dagiti isu met laeng a padpadto ket maipatungpalda pay laeng iti masakbayan.

Idealism, ket pamatienda a dagiti napaltiingan a padpadto ket simbolo laeng dagiti kadawyan a kinapaypayso ngem awan iti aniaman a matudtudo a pakasaritaan.

Historicism, kas maisupadi, ket pattienda nga iti napaltiingan a padto ti Dios ket iparangarangna ti maysa nga agtultuloy a panagsasaganad ti pakasaritaan/historya manipud iti tiempo ti mammadto agingga iti panawen ti panungpalan. Bayat iti panangadal tayo iti libro ti Daniel, makitatayo a ti tunggal nangruna a sirmata iti libro (Daniel 2, 7, 8, 11) ket ulitenna daytoy nailanad a pakasaritaan manipud iti naduma-duma a panangkita nga addaan kadagiti baro a detalye. Dagiti immun-una nga Adventista, pakairamanan ni Ellen G. White, naawatanda dagiti naibatay iti Biblia a padpadto iti Daniel ken Apocalipsis manipud iti panangkita a mainaig daytoy iti pakasaritaan.

`Basaen ti Numeros 14:34 ken Ezequiel 4:5,6. Iti naimpadtoan a pagsasao ania ti itakderan ti maysa nga "aldaw"?`

Bayat iti panangadaltayo iti libro ti Daniel, masapul pay a laglagipentayo a ti naimpadtoan a tiempo ket narukod a kas maiyannatop iti principio a ti maysa nga aldaw-ket-maysa a tawen. Dayta ket, ti maysa nga aldaw iti padto ket katumbas iti maysa a tawen iti mismo a tiempo ti pakasaritaan. Gapuna, kaspangarigan, ti padto ti 2,300 a tawtawen (Dan. 8:14). Kasta met, ti padto ti 70 a lawas ket maawatan koma a 490 a tawtawen (Dan. 9:24-27).

Daytoy a pagorasan (timescale) ket kas tumutop gapu kadagiti sumagmamano a nalawag a rasrason: (1) Idinto ta dagiti parparmata ket nainsimboloanda, dagiti pannawen a naibaga ket masapul met a nainsimboloan. (2) Kas dagiti pasamaken a naipakita kadagiti parparmata ket napasamakda iti naunday a tiemtiempo, uray pay agingga iti "panawen ti panungpalan" iti sumagmamano a saad, dagiti tiemtiempo a nainaig kadagitoy a padpadto ket masapul a maipatarusda koma iti apagisu. (3) Ti principio a maysa nga aldaw-ket-maysa a tawen ket pinasingkedan ti libro ti Daniel. Maysa a nalawag nga ehemplo ket ti padto a 70-a lawlawas, a napasamak manipud kadagiti al-aldaw ni Ari Artaxerxes agingga iti idadateng ni Jesus a kas Misias. Isu a ti kalalawagan ken umisu a wagas tapno mailawlawag dagiti naimpadtoan a tiempo a nailanad iti libro ti Daniel ket iti panangipatarus kadagitoy a maitutop iti principio ti maysa nga aldaw-ket-maysa a tawen.

`Dadduma kadagitoy a tiempo dagiti padto ket saklawenna dagiti ginasgasut, uray pay rinibribu a tawtawen. Ania ti isuro daytoy kadatayo maipapan iti panagan-anus?`