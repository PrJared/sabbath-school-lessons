---
title:  'Ni Cristo: Ti Sentro ti Daniel'
date:   29/12/2019
---

`Basaen ti Lucas 24:25-27; Juan 5:39; ken 2 Corinto 1:19, 20. Iti ania dagiti wagas a ni Cristo ket isu ti sentro dagiti Sursurat?`

Awan duadua a ni Jesus ket isu iti nakaisentroan dagiti Sursurat, pakairamanan ti libro ti Daniel. Kaspangarigan: ti Kapitulo 1 ipakitana, nupay iti nakedngan ken saan a naan-anay a wagas, a ti kapadasan ni Daniel ket maiyataday ken Cristo, nga isu a pinanawanna ti langit tapno agbiag iti daytoy naimbasolan a lubong ken sarangtenna dagiti pannakabalin ti sipnget. Mainayon pay, ni Daniel ken dagiti kakaduana ket nabendicionanda iti kinasirib kas ken Cristo tapno sangoenda dagiti karit ti kultura ti Babilonia. Ti Kapitulo 2 iladawanna ti buya ti panawen-ti-panungpalan (panagsasaganadda) a mangipakita a ti pagarian ni Cristo ket iti ud-udina ket sukatanna amin dagiti pagpagarian ti lubong. Ti Kapitulo 3 ket iparangarangna ni Cristo a makipagpagna kadagti matalek nga adipenna idiay uney ti umap-apuy nga horno. Ti Kapitulo 4 ket ipakitana ti panangikkat ti Dios ken Nabucodnosor manipud iti pagarianna iti naunday a panawen tapno maawatan ti ari a "dagiti langlangit agturayda" (Dan. 4:26). Ti pagsasao a "dagiti langlangit agturayda" ket mangipalagip kadatayo a ni Cristo, kas "Anak ti Tao" (Dan. 7:13), awatenna ti turay ken ti pagarian, kas naipakita iti Daniel 7. Ti Kapitulo 5 Ipakitana ti pannakatay ni Ari Balsasar ken ti pannakatnag ti Babilonia kadagiti taga Persia Idi iti maysa a rabii a panagragragsak ken kinalablabes. Daytoy ket iyan-anninawna ti pannakaabak ni Satanas ken ti pannakadadael iti Babilonia (iti maudi a tiempo) babaen ken Cristo ken dagiti angelesna. Ti Kapitulo 6 ket ipakitana ti pammabasol a maibusor ken Daniel iti wagas a pumada kadagiti saan a pudno nga akusasyon a maibusor ken Jesus babaen kadagiti papadi. Mainayon pay, kasi iti saan a naballigi a panangipadas ni Ari Dario a mangispal ken Daniel, ni Pilato ket saan met a nagballigi iti panangpadasna a nangispal ken Jesus (Mat. 27:17-24). Ti Kapitulo 7 ket ipakitana ni Cristo a kas Anak ti tao a mangawat iti pagarian ken mangituray kadagiti tattaona. Ti Kapitulo 8 ipakitana ni Cristo kas maysa a padi ti nailangitan a santuario. Ti Kapitulo 9 iladawanna ni Cristo a kas maisakrificio a biktima a ti ipapatayna ket pasingkedanna manen ti tulag ti Dios ken dagiti tattaona. Ken dagiti Kapitulo 10-12 ket iparangna ni Cristo a kas Miguel, ti Commander-in-Chief, nga isu a manglaban kadagiti pwersa ti kinadakes ken sibaballigi a mangalaw kadagiti tattao ti Dios, uray pay iti pannakabalin ti patay.

Isu a laglagipentayo a ni Cristo iti nakaisentroan ti Daniel. Iti tunggal kapitulo ti libro adda dagiti sumagmamano a kapadasan wenno kapanunotan a mangitudo ken Cristo.

`Iti tengnga dagiti balbalubal, dagiti suot, wenno uray pay tiempo iti naindaklan a panagragsak ken kinarang-ay, kasano iti pannakasursurotayo a mamagtaginayon ken Cristo a sentro iti panagbiagtayo? Apay a napateg unay nga aramidentayo a kasta? Mapagtalkantayo Isuna kadagiti karina kadatayo?`