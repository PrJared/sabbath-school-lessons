---
title:  Napaltiingan a Padpadto iti Daniel
date:   31/12/2019
---

Dagiti naimpadtoan a sirmata a nailanad iti libro ti Daniel ket naiduma ti kababalinda kadagiti kaadduan a naimpadtoan a damag nga inyeg dagiti dadduma a mammadto iti Daan a Testamento. Dagiti padto iti Daniel ket addada iti kategorya ti pannakadadael ti lubong a padto wenno napaltiingan a padto (apocalyptic prophecy), idinto a kaadduan kadagiti dadduma a padpadto iti Daan a Testamento ket addada iti kategorya ti kadaanan a padto (classical prophecy). Ti pannakaawat iti kangrunaan a nagdumaan dagitoy a padto ket napateg agpaay iti umisu a pannakaawat iti padto a naibatay iti Biblia.

Dagiti napaltiingan a padpadto ket iparangda dagiti sumagmamano a naisangsangayan nga aspetoda a mangiduma kadakuada manipud kadagiti makunkuna a kadaanan a padpadto:

Parparmata ken Tagtagainep. Iti napaltiingan a padto ti Dios ket kangrunaanna nga aramatenna dagiti tagtagainep ken parparmata tapno idanonna ti damagna iti mammadto. Iti kadaanan a padto, ti mammadto ket awatenna "ti Sao ti Apo" (a mabalin a pakairamanan dagiti parparmata), maysa a pagsasao a nailanad nga addaan bassit a panagduduma iti agarup 1600 a beses kadagidi kadaanan a mammadto.

Naduma-duma a simbolo. Idinto nga iti kadaanan a padto adda iti limitado a bilang dagiti simbolo, kangrunaan a mailanad ket dagiti simbolo a mainaig iti biag; iti napaltiingan a padto ket ipakita ti Dios dagiti simbolo ken ladawan iti labes ti realidad iti daytoy a lubong, kas koma dagiti napagtipon kas maymaysa nga an-anial ken nabuteng a langa nga addaan kadagiti payyak ken sarsara.

Nadiosan a panagturay ken awan konkondisyonna. Maisupadi kadagiti kadaanan a padto, a ti pannakatungpalda ket masansan s msigapu iti sungbat ti tao iti konteksto ti tulag ti Dios iti Israel, dagiti napaltiingan a padto ket awan konkondisyonna. Iti napaltiingan a padto ti Dios ket iparangarangna ti panagturay ken panagpatingga dagiti pagpagarian ti lubong manipud iti aldaw ni Daniel agingga iti panawen ti panungpalan. Daytoy a kita ti padto ket agtaeng iti pannakaammo ti Dios iti masakbayan ken kina ken mapasamak dayta uray pay no aniaman ti pilien ti tao.

`Basaen ti Jonas 3:3-10. Daytoy kadi ket maysa a kadaanan wenno napaltiingan a padto? Ikalintegam dayta sungbatmo. Ti ngay Daniel 7:6?`

Ti pannakaammo maipapan iti nalawa a naimpadtoan a kategorya a kas ti kadaanan ken naipaltiing a padto ket dakkel unay a tulong. Umuna, dagitoy a kategorya ket ipakitana a ti Dios ket aramatenna dagiti nadumaduma a wagas iti panangibunannagna iti naimpadtoan a kinapudno (Heb. 1:1). Maikaddua, daytoy a pannakaammo ket makatulong kadatayo a maapresyar a naimimbag ti pintas ken ti naruay a pasikutsikot ti Biblia. Maikatlo, daytoy a pannakaammo ket tulongannatayo pay a mangipatarus kadgiti padto a naibatay iti Biblia iti wagas a manayon a maitunos iti testimonya iti entiro a Biblia ken tumutop a mangilawlawag "iti sao ti kinapudno" (2 Tim. 2:15).

`Iti pagbatayan kas dagiti teksto iti Oseas 3:4,5; Amos 8:11; Zacarias 9:1; ken 14:4, dadduma kadagiti Cristiano ita nga aldaw ket namnamaenda a dagiti maudi a paspasamak iti historya/pakasaritaan ti lubong ket mapasamakda idiay Middle East? Ania ti biddutiti daytoy a patarus? Kasano a ti pannakaammo iti nagdumaan ti napaltiingan ken kadaanan a padpadto ket makatulong kadatayo a manglawlawag iti daytoy a banag?`