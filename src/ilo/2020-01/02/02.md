---
title:  Ti Panagturay ti Dios
date:   05/01/2020
---

Iti panangtalgiap iti libro ti Daniel ket mangrugi daytoy iti maysa a naliday a buya ti pannakaabak. Ti Juda ket simmuko ken Nabucodnosor ket dagiti al-alikamen ti templo ket innalada manipud Jerusalem ket impanda idiay daga ti Senar. Ti sao a Sinar ket agparang iti Biblia iti Genesis 11:2 a kas pakasarakan ti torre ti Babel. Ti Sinar ket maysa a partaang a pagilasinan, a kas mangipakita iti maysa a proyekto a nairamut iti panangsukir iti Dios. Ngem uray pay no dagiti nangipasdek iti Babel ket saanda a nagballigi iti gandatda a madanon ti langit, ti buyana ket isingasingna a ni Nabucodnosor ken dagiti didiosna--masarakan iti daga ti Sinar--ket inartapanda ti tulag ti Dios iti Israel.

Kaskasdi, dagiti umana linya a mabasa iti Daniel ket nalawag iti panangiparangarangna a ti pannakaabak ti Jerusalem ket saan a maigapu iti maited naturay a pannakabalin ti ari ti Babilonia; no di ket, napasamak daytoy agsipud ta "ti Apo inyawatna cadagiti im-imana [Nabucodnosor] ni Joakim, ari ti Juda" (Dan. 1:2). Iti umun-una a paset, impakdaar ti Dios a no dagiti tattaona ket makalipat Kenkuana ken dadaelenda ti tulag, iyegna ida a kas kayaw iti maysa a gangannaet a daga. Isu a ni Daniel ket ammona nga iti likudan ken labes pay ti pannakabalin ti buybuyot ti Babilonia, ti Dios ti langit ket Idaldalanna ti panagtultuloy ti pakasaritaan. Isu daytoy ti nalawag a panangkita iti naindaklan a pannakabalin ti Dios isu a nangsustenar dagitoy nga agtutubo a lallaki ken nangted kadakuada iti pigsa ken bileg a mangsango ti sulisog ken dangadang iti pagarian ti Babilonia.

`Basaen ti 2 Ar-ari 21:10-16, 2 Ar-ari 24:18-20, ken Jeremias 3:13. Apay nga inyawat ti Dios ti Juda ken Jerusalem iti im-ima dagiti taga Babilonia?`

Kabayatan nga intayo sangoen dagiti karit ti maikaduapulo ket maysa a siglo, masapul a maimdengantayo manen ti panggep ti Dios a nalawag unay a naipaduyakyak iti libro ti Daniel. Segun iti daytoy a libro, ti Dios a pagserserviantayo ket saanna laeng nga iturong dagiti puwersa ti pakasaritaan babaen iti Naidaklan a Pannakabalinna no di pay ket napnoan asi a bumallaet iti biag dagiti tattaona a mangipaay kadakuada iti napateg a tulong iti panawen a pannakasapul. Ken kas makitatayonto madamdama, ti inaramid ti Dios kadagiti nakayawan a Hebreo aramidenna met kadagiti tattaona iti panawen ti panungpalan, uray pay no ania dagiti nadumduma a pannakaidadanesda ken iti pammatida.

`Ania dagiti sumagmamano a karit iti pammatim a sangsangoem ita, mabalin nga aggapu iti ruar, aggapu iti uneg ti iglesia, wenno maigapu iti bukodmo a napersonalan a mulit ti kababalin? Kasano a masursurom ti agtaklin iti pannakabalin ti Dios a tumulong kenka a mapagballigiam iti aniaman a dumteng kenka?`