---
title:  Manipud Jerusalem Aginggat' Babilonia
date:   04/01/2020
---

#### Basaen Agpaay ti Adal iti a Lawas
2 Ar-ari 21:10-16; Daniel 1; Gal. 2:19, 20; Mat. 16:24-26, 2 Cor. 4:17; Santiago 1:5.

> <p>Paset a Maiyulo</p>
> “Ket no maipapan cadagitoy uppat a babbaro iniccan ida ti Dios iti pannacaammo ken kinalaing iti isu-amin a sursuro ken sirib, ket ni Daniel adda pannacaawatna cadagiti isu-amin a sirmata ken tagtagainep” (Daniel 1:17).

Ti Biblia ket saanna a liklikan nga ipakita dagiti kinakapuy ti natnag a sangkataoan. Manipud Genesis 3 ken agtultuloy, ti kinamanagbasol ti tao ken dagiti nakalkaldaang a bungada ket nalawag a naipakita. Kasta met, maakitatayo dagiti kassasaad dagidiay a nangipakita iti dakkel a kinamatalekda iti Dios, uray pay no naipasango kadakuada dagiti naindaklan a pangay-ayo tapno agbalin a saan a matalek. Ket sumagmamano kadagiti makasagid unay rikna a pagwadan iti kinamatalek ket makita iti libro ti Daniel.

Nupay kasta, bayat iti panagadaltayo iti libro ti Daniel, laglagipentayo a ti pudno a banwar (hero) ti libro ket ti Dios. Nairuamtayo kadagiti istoria a mangipaganetget iti kinamatalek ni Daniel ken dagiti gagayyemna ket mabalin a malipatantayo nga itan-ok ti kinamatalek ti Maysa nga Isu a nangidaldalan ken nangtarawidwid kadagiti uppat nga agtutubo a lallaki kabayatan a sinarangetda ti pannakabalin ken allilaw ti pagarian ti Babilonia. Ti panagbalin a matalek ket makaanayen a maysa a karit iti bukod a daga ken lugar, anianto laengen no ti pamuwersa ket iti gangannaet a daga, iti kultura, ken relihion. Ngem dagitoy nga agtutubo ket sinangoda dagiti karit agsipud ta, kas ken apostol Pablo, ammoda "daydiay pinatic [da]" (2 Tim. 1:12), ket Kenkuana agtalekda.

_*Adalen ti adal ita a lawas tapno makapagsagana agpaay Sabado, Enero 11._