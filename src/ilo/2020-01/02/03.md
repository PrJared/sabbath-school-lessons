---
title:  Ti Pammati ket Madegdegan
date:   06/01/2020
---

`Basen ti Daniel 1. Ania dagiti pakadegdegan ti naidatag kadagitoy nga agtutubo a masapul a surotenda?`

Iti idadatengda idiay Babibonia, dagitoy uppat nga agtutubo a lallaki ket sangoenda ti maysa a seryoso a pannakasuot iti pammatida ken kombiksiyonda: napilida a lumasat iti naisangsangayan a panagsursuro tapno agservida iti ari. Dagiti ar-ari idi un-unana ket masansan nga agalada kadagiti sumagmamano a kaimbagan kadagiti kayawda tapno agservi idiay palacio, ket, iti kasta, ibaliwda ti panagbalinda a napudno iti ari ken kadagiti didiosen ti pagarian a nangkayaw kadakuada. Pudno unay, ti entiro a proseso ket naaramid tapno maadda iti pannakakonvertir ken pannakadoktrina nga agbanag daytoy iti panagbaliw iti panangkita iti lubong. Kas paset iti dayta a proseso, dagiti nakayawan a Hebreo ket nabaliwan ti naganda. Ti baro a nagan ket mangipakita iti panagbaliw iti makinkukua kenka kenpanagbaliw ti pagbanagam. Iti kasta, iti panangpanaganda kadagiti kayaw, dagiti taga Babilonia ket ipakpakitada ti panangiturayda kadakuada ken puwersaenda ida a kayatenda dagiti sursuro ken kultura ti Babilonia. Dagiti orihinal a naganda, nga isu a mangitudo iti Dios ti Israel, ket nasukatan kadagiti nagnagan a mangpadayaw kadagiti gan-gannaet a didios. Mainayon pay, inkeddeng ti ari a dagiti agtutubo a lallaki ket masapul a manganda idiay lamisaanna. Iti mangan iti lamisaan ti ari idi un-unana ket adda nauneg nga ipakdaarna. Ti kaipapananna ket ti naipamaysa a panagbalin a napudno iti ari ken agdependar kenkuana. Ken idinto ta ti taraon ket kadawyan a naidaton iti dios wenno didiosen ti pagarian, ti pannangan ket adda met dakkel a narelihiosoan a kaipapananna. Nalawag a kayatna a saoen ket ti panangawat ken pannakipaset iti sistema a panagdaydayaw ti ari.

Gapuna, ni Daniel ken dagiti kakaduana ket nasarakanda dagiti bagbagida kadagiti narigat a sitwasyon. Kadakuada ti agtalinaed a napudno ken Apo Dios ken malasatan ti makalapunos a pannakabalin ti sistema ti pagarian ket babaen laeng iti maysa a datdatlag. Ket pakarikotan pay lalo, ti ciudad ti Babilonia a mismo ket nagtakder a kas monomento a panangipakita iti nagun-od ti tao. Ti kinapintas dagiti templo iti Babilonia, dagiti nakabitin a minuyongan, ken ti karayan ti Eufrates nga agayos a lumabas iti ciudad ket ipasimudaagna iti maysa a ladawan a saan a maartapan ti bileg ken dayagna. Isu a, ni Daniel ken dagiti gagayyemna ket naitanggaya kadakuada iti maysa a gundaway agpaay iti pannakaital-o ken ti gundaway a mangnanam kadagiti pagimbagan ken kinarang-ay daytoy a sistema. Mabalinda a wayawayaan ti bagbagida kas kayaw a Hebreo ken agbalinda a naarian nga oficiales. Ikompromisoda kadi dagiti principioda tapno pagnaenda ti nalaka a dalan nga agturong iti dayag?

`Iti ania dagiti wagas a nabalinan koma dagitoy a lallaki nga inikalinteganda ti desisyon nga ikompromisoda dagiti pamattienda? Iti ania dagiti wagas a nalabit ket sangsangoem ita ti maipada a karkarit?`