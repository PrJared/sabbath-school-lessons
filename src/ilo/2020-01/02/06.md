---
title:  Maudi a Suot
date:   09/01/2020
---

`Basaen ti Daniel 1:17-21. Ania iti tulbek ti balligi dagiti uppat a lallaki? (Kitaen met ti Job 38:36; Prov. 2:6; Santiago 1:5.)`

Kalpasan iti tallo a tawen a panagsursuro idiay "Universidad ti Babilonia," dagiti uppat a Hebreo ket naiyegda iti sangoanan ti ari nga agpaay iti maudi a pannakapadasda. Saanda laeng a nasalsalun-at ngem kadagiti dadduma nga estudyante, inartapanda pay ida iti kinalaing ken sirib. Dagiti uppat ket dagus a naalada nga agservi iti ari. Laglagipentayo koma a daytoy "kinalaing ken sirib" ket awan duadua a karaman ti adu a kinapagano. Nupay kasta ket inadalda latta ken nalawag nga inadalda daytoy a naimbag, uray pay no saanda a mamati iti daytoy.

Mabalin a pagarupen ni Nabucodnosor a dayta a nagun-od ket adda pakainaiganna iti taraon ti palacio ken ti programa a naglasatan dagiti uppat nga estudyante. Nupay kasta, ni Daniel ken dagiti kakadduana ammoda, ken ti istoria ket nalawag unay nga ipakitana, a ti naisalsalumina a nagbanaganda ket awan a pulos iti nakainaiganna iti sistema ti Babilonia. Isuamin a banbanag ket aggapu iti Dios. Anian a napnoan-pannakabalin nge ehemplo daytoy iti maaramidan ti Dios kadagidiay nga agtalek Kenkuana. Saantayo koma agbuteng iti makalapunos a pannakabalin ti govierno ti medya, ken dadduma pay a pasdek a mabalin a mamutbuteng a dadaelenda iti kinasiasinotayo kas annak ti Dios. Iti panagtalektayo iti Dios, masiguradotayo a matarawidwidannatayo kadagiti narigat a kankanito ken pagtaginayunennatayo laksid iti amin a saan a kadawyan a paspasamak. Ti tulbek ket ti umisu a panagpilitayo no sangoentayo dagiti karit Iti pammatitayo.

Iti pinangkita iti Daniel 1, maadaltayo ti sumagmamano a nakapatpateg unay nga adal maipapan iti Dios: (1) Ti Dios ket Isuna iti mangidaldalan iti pakasaritaan [historya]. (2) Ti Dios iti mangted ti sirib tapno makapagplanotayo iti daytoy agresibo nga aglawlaw iti kultura ken sociedadtayo. (3) Ti Dios padayawanna dagidiay nga agtalek Kenkuana babaen iti panamati iti kaunggan ken iti estilo ti panagbiag.

Ti kapitulo ket agleppas babaen iti panangilanadna a ni "Daniel nagtaeng inggana iti umuna a tawen ni ari Ciro" (Dan. 1:21). Ti pannakaibaga maipapan kenni Ciro ditoy ket napateg: mangted iti namnama iti tengnga ti kapadasan ti maysa a kayaw. Ni Ciro ket isu iti pinili ti Dios a mangwaywaya kadagiti tattaona ken palubosanna ida nga agsubli idiay Jerusalem. Nupay daytoy a kapitulo ket nangrugi iti buya ti pannakaabak ken pannakakayaw, agleppas iti pannakaadda iti namnama ken ti panagsubli idiay pagtaengan. Daytoy ti Diostayo: uray pay iti tengnga ti karirigatan a kankanito ti biagtayo, Isu ket kankanayon latta a mangilukat iti pannakaadda iti namnama tapno mabalintayo a kitaen ti dayag ken rag-o nga agur-uray iti baksay ti sakit ken rigrigat.