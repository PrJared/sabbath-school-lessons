---
title:  Naballaagan Babaen iti Mammadto
date:   27/01/2020
---

`Basaen ti Daniel 4:27. Malaksid pay iti ballaag maipapan no ania ti mapasamak, ania iti ibaga ni daniel nga aramiden ti ari, ken apay? (Kitaen met ti Prov. 14:31.)`

Ni Daniel ket saana laeng nga impatarus ti tagtagainep, ngem imparangna pay kenni nabucodonosor ti wagas nga isuna ket mailiklik iti sitwasyonna: “Gapuna, O ari, nga anamungam coma toy balacadco, ket isinam dagiti basolmo babaen ti kinalinteg, ken dagiti babacmo iti panangiparangmo it asi cadagiti napanglaw: bareng no mapaatiddug ti kinatalnam” (Daniel 4:27).

Ni Nabucodonosor ket nangaramid iti maysa a dakkel a trabaho iti panagpatakder idiay Babiloina. Dagiti minuyongan, dagiti kanal, ken ginasgasut a templo ken dadduma pay a proyekto a panagpatakder a namagbalin iti ciudad a maysa kadagiti pagsidsiddawaan iti kadaanan a lubong. Ngem iti kasta a kinadaeg ken pintas, ket nagun-od babaen iti pananggundaway iti pigsa dagiti marigrigat ken pannakababay-a dagiti napanglaw. Mainayon pay, ti kinabaknang ti pagarian ket naaramat a mangpannek kadagiti pagragsakan ti ari ken dagiti kakaduanna. Gapuna, ti kinapasindayaw ni Nabucodonosor ket saan laeng a nanglapped kenkuana iti panangbigbigna iti Dios, no di ket kas banagna met ket namagbalin kenkuana iti saana panagikankano kadagiti panagrigrigat dagiti agkasapulan. Iti naisangsangayan a panagayat nga ipakpakita ti Dios kadagiti marigrigat, saan a makapasinddaaw a numanpay adu dagiti sabali pay a basbasol a mabalin nga insawang koma ni Daniel iti sangoanan ti ari, ket inyunay-unayna ti basol a panangbaybay-a kadagiti nakurapay.

Ti mensahe kenni nabucodonosor ket saan a maysa a banag a kabarbaro. Dagiti mammadto iti Daan a Testamento ket masansan a ballaaganda dagiti tattao ti Dios maikanniwas iti panangidadanesda kadagiti marigrigat. Pudno unay, ti nangruna kadagiti basbasol a nangiyeg iti pannakakayaw ti ari ket ti panangbaybayg-a kadagit agkasapulan. Ta kalpasan ti amin, ti kinamanangngaasi kadagiti marigrigat ket isu iti kangatoan a panangipakita iti Nacristianoan nga ayat; iti kasunganina, ti pananggundaway ken panangbay-a iti marigrigat ket kas man panangduprak iti Dios a mismo. Iti panangngaasi kadagiti agkasapulan, mabigbigtayo a ti Dios ket kukuana ti isuamin a banbanag, a ti kayatna a soen ket saan a datago iti makinkukua no di ket taga-aywan laeng iti kukua ti Dios.

Iti panaggservi kadagiti sabsabali babaen kadagiti gamengtayo, ket idaydayawtayo ti Dios ken bigbigentayo iti Panangiturayna. Ti panangtagikua ti Dios ket isu laeng iti magikeddeng iti pateg ken pannakaaramat dagiti namaterialan a gamgameng. Daytoy iti nakatnagan ni Nabucodonosor, ket agpeggadtayo met iti pannakatnag, malaksid laen no bigbigentayo ti panagturay ti Dios kadagiti nagun-odtayo ken ipaduyakyaktayo ti panangbigbigtayo iti daytoy a kinapudno babaen iti panangtulong kadagit agkasapulan.