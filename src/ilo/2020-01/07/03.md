---
title:  Ti Panagem a Maibusor ken Daniel
date:   10/02/2020
---

`Basaen ti Daniel 6:6-9. Ania ti kapanunota iti likudan daytoy a bilin? Kasano iti saad daytoy iti kinaubbaw ti ari?`

Ni Dario ket mabalin nga agparparang a maag iti panangyulogna iti maysa a bilin nga iti mabiit ket kayatna met laeng nga ibabawi. Isu ket matnag iti palab-og dagiti oficiales, a nalaingda unay ta igunundayawanda dagiti napolitikaan a paspasamak iti nabiit pay a naipasdek a pagarian. Ni Dario ket binaliwanna ti goviernona ket impasdekna ti sangagasut ket duapulo a panguloen tapno mapagbalinna ti administrasyonna a lalo a naur-urnos. Nupay kasta, dayta a tignay ket iramanna dagiti sumagmamano a peggad iti ud-udina. Ti maysa nga iyaalsa ket ngarud maguddua ti pagarian. Gapuna, a ti maysa a linteg a mangpilit iti tumunggal maysa nga umararaw laeng iti ari iti uneg ti tallopulo nga al-aldaw ket kas la nasayaat a plano a mangidur-as iti pannakikaddua iti ari ket, iti kasta, malappedan iti aniaman a kita ti yaalsa. Ngem dagiti oficiales ket inyaw-awanda tii ari babaen iti panangtuntonda nga iti kasta a panggep ket masapul ti suporta iti "amin" dagiti gobernador, administrador, panguloen, konselor, ken mamalbalakad--maysa a nalawag a saan a napaypayso, agsipud ta ni Daniel ket saan a nairaman. Mainayon pay, ti punto a ti ari ket matrato a kas maysa a dios ket mabalin a makaay-ayo unay iti ari.

Awan iti pammaneknek a dagiti ar-ari ti Persia ket tinuntonda nga isuda ket didios. Nupay kasta, ti bilin ket mabalin a naisangrat a mangaramid iti ari nga isuna laeng iti maymaysa a mangitakderan kadagiti didios iti uneg ti tallopulo nga al-aldaw; dayta ket, dagiti karkararag kadagiti didios ket maidatonda babaen kenkuana. Daksanggasat, ta ti ari ket saanna nga inusisa dagiti panggep iti likudan ti daytoy a plano. Gapuna, saana a nakita a dayta a linteg a pagarupenna a makalapped iti panagem a mailaban kenkuana ket isu a mismo iti panagem tapno mapadangran ni Daniel.

Dua a paset iti daytoy a linteg ti rumbeng nga imdengan. Umuna, ti dusa panagsalungasing ket maipurruak idiay rukib dagiti leon. Idinto ta daytoy a kita ti pannakadusa ket saan a makita iti sadinoman, nalabit a dayta ket impronto nga insingasing (ad hoc) dagiti kabusor ni Daniel. Dagiti nagkauna nga ar-ari iket ikabilda dagiti leon kadagiti kwala tapno paruk-atanda ida kadagiti matudtudo laeng a pasamak a kas iti panaganup. Isu a saan nga agkurang kadagiti leon a mangkemmeg iti panaganup. Isu a saan nga agkurang kadagiti leon a mangkemmeg iti asinoman a mangpadas a mangsalungasing iti bilin ti ari. Maikadua, ti bilin ket saan a mabaliwan. Ti kababalin a saan a mabalbaliwan ti "linteg dagiti Mede ken Persia" ket nailanad met iti Ester 1:19 ken Ester 8:8. Ni Diodorus Siculus, maysa a nagkauna a historyador ti Griego, ket inlanadna ti maipapan iti maysa a pasamak idi a ni Dario III (saan a pagkamalian iti Dario a nailanad iti Daniel) ket binaliwanna ti panunotna ngem saannan a maibabawi ti impatayna nga ipapatay iti maysa nga inosente a tao.