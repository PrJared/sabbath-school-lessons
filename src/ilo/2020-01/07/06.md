---
title:  Pannakapaneknek
date:   13/02/2020
---

`Basaen ti Daniel 6:24-28. Ania a testimonyo ti ited ti ari maipapan iti Dios?`

Ti maysa a napateg a banag iti daytoy nga istoria ket ti kinapudno a ni Dario ket indaydayawna ti Dios ken binigbigna ti panagturay ti Dios. Daytoy ket maysa a pakadagdagupan, ken maibaga kas isu ti katan-okan iti amin a panangidaydayaw wenno panangipaduyakyak iti panangbigbig a naited iti Dios kadagiti napalabas a kapitulo (Dan. 2:20-23; Dan. 3:28, 29; Dan. 4:1-3, 34-37). Kas ken Nabucodnosor, ti sungbat ni Dario iti pannakaisapal ni Daniel ket babaen iti panangidaydayaw ken Apo Dios. Ken adda pay iti aramidenna: binaliktadna ti immuna a bilinna ket imbilinna a ti tunggal maysa ket "agbutengda coma iti sango ti Dios ni Daniel" (Dan. 6:26).

Wen, datdatlag iti pannakaisalakan ni Daniel, ti kinamatalekna ket nagun-gunaan, ti dakes nadusa, ket ti dayaw ken pannakabalin ti Dios ket napaneknekan. Ngem ti makitatayo ditoy ket maysa a bassit-nga-ehemplo laeng iti mapasamak iti nainsaknapan: dagiti tattao ti Dios maisalakan, ti dakes madusa, ket ti Apo ket mapaneknekan iti amin a langit.

`Basaen ti Daniel 6:24. Ania iti masarakantayo a nalabit a makariribuk maipapan iti daytoy a bersikulo, ken apay?`

Nupay kasta, adda iti makita a makariribuk a parikut, dayta ket dagiti assawa ken annak, a pagaammontayo ket inosenteda, ngem nupay kasta, nagsagrapda iti isu met laeng a gasat a kas kadagidiay a nakabasol. Kasano iti panangilawlawagtayo iti kas la saan a nasayaat a pannakaited iti hustisya?

Umuna, masapul nga imdengantayo a ti naaramid ket naikeddeng ken impayulog ti ari a kas maiyannatop iti linteg ti Persia, nga isu a mairaman ti familia iti pannakadusa ti nakabasol. Segun iti maysa a kadaanan a principio, ti sibubukel a familia ket sagrapenda ti pagrebbengan nga ipaay ti basol iti maysa a kamkameng ti familia. Saan a kayat a saoen a daytoy ket husto; kayatna laeng a saoen a daytoy nga istoria ket maiyataday iti pannakaammotayo maipapan iti linteg ti Persia.

Maikaddua, masapul nga imdengantayo a ti istoria iti Biblia ket ilanadna ti pasamak ngem saanna nga ibaga a suroten ti aramid ti ari. Kinaagpaysoanna, ti Biblia ket nalawag unay a saanna ipalubos a dagiti annak ket mapapatay a gapu kadagiti basbasol dagiti nagannak (Deut. 24:16).

`Iti makita a kinaawan-hustisya a kas iti daytoy ken iti dadduma pay, ania a liwliwa iti maadawmo manipud kadagiti teksto a kas ti 1 Corinto 4:5? Ania ti kunana, ken apay a ti punto nga ibagbagana ket napateg unay?`