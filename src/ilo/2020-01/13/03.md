---
title:  Naisurat iti Libro
date:   23/03/2020
---

`Ti Daniel 12:1 saritaenna maipapan kadagidiay nga isu a "masaracanto a naisurat iti libro"? Ania ti kayat a saoen dayta?`

Ti tiempo nga ibaballaet ni Miguel ket nailadawan met a kas maysa a panawen ti riribuk nga awan iti pakaipadaanna. Daytoy ket umanamong iti tiempo inton a ti Espiritu ti Dios ket maikkat manipud iti nasukir a sangkataoan. Kalpasanna ti pito a maudi a saplit, a kas pannakaipakita iti pungtot ti Dios kadagiti nasnacion, ket maibukbokto iti Babilonia ti panawen-ti-panungpalan (Apocalipsis 16; Apo. 18:20-24) ken dagiti pannakabalin ti sipnget ket maibulosto iti lubong. Isurat ni Ellen G. White maipapan iti daytoy a tiempo nga "Iti dayta ket iyegton ni Satanas dagiti agnaed iti daga iti maysa a dakkel ken maudi a riribuk. Iti panagsardeng dagiti angel ti Dios a mangtengtengngel kadagiti nadursok nga angin ti pagayatan ti tao, amin dagiti elemento ti kinadakes ket maaramidto. Ti entiro a lubong ket mairamanto iti pannakadadael a nakarkaro pay ngem idi pannakadadael ti Jerusalem." --THE GREAT CONTROVERSY, p. 614.

Ngem dagiti tattao ti Dios ket maispaldanto iti daytoy nakabutbuteng a panawen agsipud ta, idiay pannaka-usig a naaramid idiay nailangitan a pangokoman, isuda ket napaneknekan ida ni Jesus, ti nailangitan a nangato a padi, ket dagiti nagnaganda ket naisurat iti libro.

Tapno maawatan ti kaipapanan daytoy a libro, masapul a laglagipentayo a ti Biblia ibagana maipapan kadagiti dua a kita ti nailangitan a liblibro. Ti maysa ket launenna dagiti nagnagan dagidiay a kukua ti Apo ket no dadduma ket maibaga a kas libro ti biag (Exo. 32:32, Lucas 10:20, Sal. 69:28, Fil. 4:3, Apo. 17:8).

Mainayon iti libro ti biag, ti Sursurat ibagana dagiti libro a naglaun kadagiti nailanag nga ar-aramid ti tao (Sal. 56:8; Mal. 3:16; Isa. 65:6). Dagitoy dagiti libro a naaramat idiay nailangitan a pangukoman a mangikeddeng iti amin a pannakaikomit ti tunggal tao iti Apo. Dagitoy ket nailangitan a nakaisuratan, "databases," a naglaun kadagiti nagnagan ken ar-aramid iti tumunggal maysa a tao. Dadduma a tattao ket saanda a naragsak iti kapanunotan a dagiti naganaganda, ken nangruma dagiti ar-aramidda ket naisurada idiay langit. Ngem iti kanito nga ikomittayo dagiti biagtayo ken Cristo, dagiti nagnagantayo ket maisuratda iti libro ti biag, ket dagiti dakes nga ar-aramidtayo ket mapunasda idiay pangokoman. Daytoy a nailangitan a nakaisuratan ket ipaayna ti nalinteg a pammaneknek iti entiro a universo a datayo ket maibilang ken Jesus ket iti kasta ngarud addaantayo iti kalintegan a masalakniban iti panawen ti riribuk.

`Apay a ti kinalinteg ni Cristo laeng, a naited kadatayo, ti kakaisuna a namnamatayo tapno masarakan ti nagantayo a "naisurat iti libro"? Itugotmo ti sungbatmo iti klase inton Sabado.`