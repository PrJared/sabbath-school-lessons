---
title:  Manipud Tapok Aginggat' Bitbituen
date:   21/03/2020
---

### Basaen Agpaay ti Adal iti a Lawas
Daniel 12; Rom. 8:34; Lucas 10:20; Rom. 8:18, Heb. 2:14,15; Juan 14:29; Apoc. 11:3.

> <p>Paset a Maiyulo</p>
> “Ket dagiti mamasirib aglawagdanto a cas iti raniag ti tangatang; ket dagiti mangiragpat cadagiti adu iti kinalinteg casdanto cadagiti bitbitwen iti agnanayon nga awan ti inggana” (Daniel 12:3).

Ti libro ti Daniel ket mangrugi iti panangparmek ni Nabucodnosor iti Judea ken panangalana kadagiti kayaw idiay Babilonia; ti libro ti Daniel ket aggibus, a maisupadi, iti panagtakder ni Miguel (Michael) a mangisalakan kadagiti tattao ti Dios manipud iti Babilonia iti panawen-ti-panungpalan. Dayta ket, kas naipakita iti entiro a libro ti Daniel, iti panungpalan, iti paggibusan, ti Dios ket aramidenna amin a banbanag nga agpaay iti pagimbagan dagiti Tattaona.

Kas pay iti nakitatayo, ni Daniel ken dagiti kakaduana ket nagtalinaedda a matalek iti Dios ken impakitada ti awan makaartap a sirib iti tengnga dagiti suot ken karit ti nakayawan. Kasta met, iti panangsango kadagiti rigrigat, dagiti tattao ti Dios iti panawen-ti-panungpalan ket agtalinaedda met a matalek, nangnangruna inton "pannawen ti riribuc, isu nga awan idi uray caanoman nanipud iti caadda ti nacion" (Dan. 12:1). Kas ken Daniel ken dagiti gagayyemna idiay Babilonia, ipaduyakyakda ti sirib ken pannakaawat. Saanda laeng a mapadasan ti maaddaan kinasirib a kas napersonalan a kababalin no di ket maitalagada, kas bunga iti dayta a kinasirib, ket idalanda dagiti sabsabali iti kinalinteg. Dadduma ket matay wenno mapapatay, ket iti kasta, agsublida iti tapok, ngem mapagungardanto iti agnanayon. Kas kunaen ti teksto ti Biblia, "Ket adu cadagidiay a maturog iti tapoc ti daga mariingdanto, ti dadduma iti biag nga agnanayon" (Dan. 12:2).

_*Adalen ti adal ita a lawas tapno makapagsagana agpaay Sabado, Marzo 28._