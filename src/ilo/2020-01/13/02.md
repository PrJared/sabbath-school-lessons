---
title:  Ni Miguel (Michael), ti Principe Tayo
date:   22/03/2020
---

`Basaen ti Daniel 12:1. Asino iti mangbalbaliw iti turongen ti pakasaritaan [historya] iti panawen-ti-panungpalan? Kasano a ti Roma 8:34 ken Hebreo 7:25 ket matulongannatayo a makaawat no ania iti kaipapanan daytoy a teksto?`

Tunggal kapitulo ti Daniel ket nangrugi babaen iti panangibagana iti panangibagana iti agturay iti pagano a nacion. Kasta met a ti Daniel 12 ket mangrugi babaen iti maysa nga agturay, ngem saan a kas kadagiti dadduma a kapitulo ti agturay ket maysa a nadiosan a principe nga isu a tumakder a mangisalakan kadagiti tattao ti Dios manipud kadagiti im-ima dagiti kabusorda.

Bayat iti panangtlgiap tayo iti adaltayo maipapan iti Daniel 10, ni Miguel ket isu met laeng ti mannakabalin a nailangitan a nabiag nga isu nga agparang ken Daniel idiay Karayan ti Tigris. Idiay agparang Isuna a kas nailangitan a mangibagi kadagiti tattao ti Dios. Isu ket agparang pay iti dadduma a paset ti Daniel a kas ti Anak ti Tao (Daniel 7), ti Principe ti buyot (Daniel 8), ken Napulotan a Principe (Daniel 9). Gapuna ni Miguel--a ti naganna ket kayatna a saoen "asino iti kas iti Dios?"--ket awan sabali no di ni Jesus a Mismo.

Napateg a paliiwen dagiti pannakaitiempo iti panangiballet ni Miguel. Segun iti Daniel 12:1, napasamak daytoy "iti dayta a pannawen" (Dan. 12:1). Daytoy a sasao ket tudtudoenna ti pannawen a nailanad iti Daniel 11:40-45. Daytoy ket ti pannawen manipud ti pannakatnag ti kinapapa agingga iti panagungar dagiti natay iti panungpalan ti pannawen (Dan. 12:2).

Dua a napateg nga aspeto iti trabaho ni Miguel ti mabalin a mainaig iti sao nga "agtakder" a naaramat iti Daniel 12:1 a mangiladawan iti aramidenna. Umuna, ti sao nga "agtakder" ipakdaarnana ti itataud dagiti ar-ari a mangparmek ken agturay. Ti sao ket kangrunaanna mangisaad iti takder a kas militar. Ipakpakitana a ni Miguel ket agtignay a kas maysa a lider ti militar a mangsalaknib kadagiti tattaona ken idalanna ida iti maysa a naisangsangayan a wagas iti pannawen ti maudi a paset ti dakkel a panagbinnusor.

Maikadua, ti sao nga "agtakder" ket tudtuddoenna iti tiempo ti panangokom. Ni Miguel ket "agtakder" tapno agtignay a kas maysa a mangibabaet idiay nailangitan a pangokoman. Kas Anak ti Tao, Isu ket agtakder iti sangoanan ti Daan a Lakay a mangitakderan kadagiti tattao ti Dios iti tiempo ti panag-usig (investigative judgement) (Dan. 7:9-14). Ngarud, ti panagtakder ni Miguel ket ipakdaarna ti namilitaran ken pangokoman nga aspeto iti Trabahona. Iti sabali a pannao, Isu ket naetdan iti pannakabalin a mangparmek kadagiti kabusor ti Dios ken addaan otoridad a mangitakderan kadagiti tattao ti Dios idiay nailangitan a pangokoman.

`Utoben maipapan no ania ti kayat a saoen iti pannakaammo a ni Miguel ket agtakder iti biangtayo, uray pay itan. Ania a namnama ti ited koma dayta kenka, kas maysa a managbasol?`