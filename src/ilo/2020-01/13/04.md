---
title:  Ti Panagungar
date:   24/03/2020
---

`Basaen ti Daniel 12:2,3. Ania a pasamak iti sarsaritaenna ditoy, ken apay, no kitaentayo ti pannakaawattayo maipapan ti ipapatay, ket napateg unay daytoy a pasamak kadatayo?`

Ni Daniel ti nalabit a nakaited iti kalalawagan a panangipakita iti Daan a Testamento imaipapan ti umay a panagungar. Ket iti panangutobtayo iti daytoy a teksto, makaadaltayo kadagiti sumagmamano a napateg a kinapudno. Umuna, kas iti ipakita ti nakayariganna a "pannaturog," awan ti imortal a kararrua nga agtaeng iti bagi ti tao. Dagiti tao ket maysa a di mapagsisina a bagi, isip, ken espiritu. Iti ipapatay, ti tao ket agsardeng nga agbiag ken agtalinaed nga awan ammona agingga iti panagungar. Maikadua, ti tekstotayo ket itudona ti umay a panagungar a kas kabaliktad iti napasamak a kas supapak iti basol. Pudno unay, ti sasao a naipatarus a "tapok ti daga" iti orihinal a lengguwahe ti Daniel 12:2, ket mabasa a "daga a tapok." Daytoy a saan a kadawyan a balikas ket itudona ti maipapan iti Genesis 3:19, ti laeng sabali a teksto ti biblia a ti sao a "daga" ket naisurat nga umun-una ngem ti sao a "tapok" Daytoy ket ipakpakitana a ti pannakaibaga iti ipapatay idi pannakatnag ni Adan ket maisubli iti umno ket ti patay ket awanen ti pannakabalinna. Kas kuna ni Pablo: "Ti patay inabac ti balligi" (1 Cor. 15:54).

`Basaen ti Roma 8:18 ken Hebreo 2:14,15. Iti ania a gapu a saan a masapul a pagbutngan ti ipapatay?`

Ti patay ket dadaelen ken gibusanna ti isuamin a banbanag ditoy. Ngem naited ti kari kadatayo a ti patay ket saanna nga iggem ti maudi a balikas nga agpaay kadagiti matalek a mamati. Ti patay ket naparmek a kabusor. Idi binurak ni Cristo dagiti kawar ti patay ken rimmuar a napagungar manipud ti tanem, Isu ti panangparmekna iti ipapatay. Itan mabalintayo a kumita ti labes ti temporaryo a kinapaypayso ti patay ket maimdengan ti kinapudno iti biag nga awatentayo manipud iti Dios ken Cristo. Agsipud ta ni Miguel ket "agtakder" (kitaen ti Dan. 12:1), dagidiay a kukuana ket agtakderda met. Bumangonda manipud ti "daga a tapok" tapno agraniagda a kas bitbituen iti agnanayon.

`Iti tengnga dagiti ladingit ken rigrigat ti biag, kasano iti pannakaalatayo iti namnama ken liwliwa manipud ti kari ti panagungar iti panungpalan? Apay, iti maysa a napaypayso a panangkita, a kas man awan a pulos iti napateg?`