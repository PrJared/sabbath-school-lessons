---
title:  Ti Natimbrean (Sealed) a Libro
date:   25/03/2020
---

`Basaen ti Daniel 12:4 ken Juan 14:29. Apay a ti libro ni Daniel ket maselloan agingga iti panawen ti panungpalan?`

Iti pakadagdagupan ti maudi a kangrunaan a paset ti libro (Dan. 10:1-12:4), ti mammadto awatenna ti bilin a "timbream" (sealed) ti libro agingga iti panawen ti panungpalan. Iti isu met laeng a bilin, ti angel ipadtona nga " 'adu dagiti agtarayto a mapan ken agsubli, ket ti pannacaammo umadunto' " (Dan. 12:4). Nupay dadduma nga estudyante ti libro ti Daniel ket anninagenda dagitoy a sasao a kas padto ti panagrang-ay ti sientifico, nga isu a mabalin a mairaman iti kaipapananna daytoy a sasao, ti kontekstona ket kas man ipakpakitana a ti panagturay a "mapan ken agsubli" ket tudtudoenna iti panangsukimat iti libro ti Daniel mismo. Kinapudnona, iti panankitatayo iti naglabas iti pakasaritaan, mapaliiwtayo a ti libro ti Daniel ket nagtalinaed a saan a nalawag a literatura iti adu a siglo. Mabalin a naipakaammo ken naadal kadagiti sumagmamano a luglugar, ngem dadduma kadagiti kangrunaan a sursurona ken padpadto ket nagtalinaed a misterio. Kaspangarigan, dagiti naimpadtoan a damdamag a mainaig iti pannakadalus ti nailangitan a santuario, ti panangokom, ti pakailasinan ken trabaho ti bassit a sara, ken karaman dagiti pannawen a nainaig kadagitoy a padpadto, ket saan pay a nalawag.

Ngem nanipud iti tiempo ti Protestant Reformation uagingga ita ket madu nga umadu dagiti tattao a nangrugi a nangadal iti libro ti Daniel. Nupay kasta, iti laeng panawen ti panungpalan a ti libro ket nalukatan ken dagiti linaunna ket ad-adda a naan-anay iti pannakailawlawagda. Kas iti kinuna ni Ellen G. White, "Nanipud idi 1798 ti libro ni Daniel ket natimbrean, ti pannakaammo kadagiti padto ket napasingked, ken adu dagiti nangiwaragawag iti nasolemne a damag a ti panangokom asidegen."--THE GREAT CONTROVERSY, p.356. "Iti pagpatinggaan ti 18th ken ti pangruggian ti 19th a siglo maysa a baro a panagngayangay kadagiti padpadto ti Daniel ken Apocalipsis ti nariing iti naduma-duma a paset ti lubong. Ti panangadal kadagitoy a padpadto ket nangiturong iti maysa a sapasap a pamatien a ti maikadua a yaay ni Cristo ket asidegen. Dagiti naduma-duma a maawagan expositors idiay England, ni Joseph Wolff idiay Middle East, ni Manuel Lacunza idiay South America, ken William Miller idiay United States of America, agraman iti naruay a dadduma pay nga estudyante dagiti padpadto, impakdaarda, basehan iti adalda kadagiti padpadto iti libro ti Daniel, a ti maikadua a yaay ket asidegen. Ita a tiempo, daytoy a kombiksyon ket isu ti nagbalin a pwersa iti maysa a sangalubongan a tignay." --THE SEVENTH-DAY ADVENTIST BIBLE COMMENTARY, vol. 4, p. 879.

`Utoben maipapan iti dakkel a bentahe nga adda kadatayo ita nga aldaw a mabalintayo a kitaen ti naglabas iti pakasaritaan ket makitatayo a dagitoy a padpadto a naibatay iti pakasaritaan ken natungpalda. Kasano a daytoy ket tumulong kadatayo nga agtalek kadagiti amin a karkari ti Dios?`