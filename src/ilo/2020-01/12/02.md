---
title:  Padpadto Maipapan ti Persia ken Grecia
date:   15/03/2020
---

`Basaen ti Daniel 11:1-4. Ania ti makitatayo ditoy a mangipalagip kadatayo kadagiti napalabas a padpadto a nakitatayon iti Daniel?`

Ni Gabriel ibagana ken ni Daniel a tallo nga ar-ari ti tumaud manipud Persia. Sarunoento ida ti maikapat nga ari, nga isu iti kabaknangan kadakuada amin ken rurodenna ti Grecia. Kalpasan ken Ciro, tallo nga agsasaruno nga ar-ari ti mangituray iti Persia: Cambyses (530-522 B.C.), ti naawagan False Smerdis (522 B.C.), ken ni Dario I (522-486 B.C.). Ti maikapat nga ari ket ni Xerxes, naibaga iti libro ti Esther a kas Ahasuerus. Isuna ket nakabakbaknang (Esther 1:1-7)  ken idauloanna ti dakkel a buybuyot tapno rautenna ti Grecia, kas iti naipadto. Ngem, iti laksid ti pannakabalinna, isu ket pinaatras ti maysa a basbassit a pwersa ti nabilbileg a soldados ti Grecia.

Saan a narigat a bigbigen ni Alexander the Great a kas isuna ti napigsa nga ari a mailanad iti Daniel 11:3, ken agbalin a kangrunaan a mangituray iti kadaanan a lubong. Idi agtawen ti 32, isu ket natay nga awan iti napanawanna nga agtawid a mangituray iti pagaraian. Isu a ti pagarian ket nabingay-bingay iti uppat nga heheneralna: Seleucus iti Siria ken Mesopotamia, Ptolemy iti Egipto, Lysimachus iti Thrace ken paset ti Asia Minor, ken Cassander iti Macedonia ken Grecia.

`Idilig ti Daniel 11:2-4 iti Daniel 8:3-8, 20-22. Kasano a dagitoy a teksto ket agpada a makatulong iti panangipakaammo a ni Alexander ket isu ti agturay a naibaga ditoy?`

Ania ti maadaltayo manipud kadagitoy a nagnagan, petpetsa, luglugar, ken pakasaritaan dagiti paspasamak? Umuna, maadaltayo a ti padto ket naipatungpal a kas iti panangipadto ti nadiosan a nga adipen. Ti Sao ti Dios ket saan nga agbiddut. Maikadua, ti Dios ket Apo ti pakasaritaan [historia]. Mabalin a mapanunottayo a dagiti panagsasaganad dagiti napolitikaan a pannakabalin, pangpangulo, ken pagpagarian ket naaddaada gapu iti ambisiyon dagiti ar-ari, dagiti diktador, ken dagiti politiko iti amin a kita. Nupay kasta, ti Biblia iparangarangna a ti Dios ket Isu ti mangtengtengngel ken tignayenna ti pasamaken ti pakasaritaan a kas maiyannurot iti nadiosan a panggepna, a mangiturong iti pannakapukaw ti dakes ken ti pannakaipasdek iti agnanayon a pagarian ti Dios.