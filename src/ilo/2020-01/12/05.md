---
title:  Ti Sumaruno a Pannakabalin
date:   18/03/2020
---

`Basaen ti Daniel 11:29-39. Ania daytoy a pannakabalin nga agturay kalpasan ti pagano a Roma?`

Ti Daniel 11:29-39 ket tudtudoenna ti maysa a kabarbaro nga agturay a sistema. Nupay daytoy a sistema ket agtakder a kas tuloy ti pagano a pagarian ti Roma ken tawidenna dagiti sumagmamano a kababalin ti sinarunon, kasta met a daytoy ket kas la naiduma kadagiti sumagmamano nga aspeto. Ti teksto ti Biblia kunana a "saanto a cas iti immun-una a pannawen iti maud-udi" (Dan. 11:29). Iti panangkitatayo a naimbag, masarakantayo nga agtignay daytoy a kas maysa a narelihiosoan a turay. Gandatenna ti panangduprakna kangrunaan iti Dios ken kadagiti tattaona. Kitaentayo dagiti sumagmamano kadagiti aramid nga aramiden daytoy nga ari.

Umuna, isu ket "addanto pungtotna a maibusor iti nasantoan a tulag" (Dan. 11:30). Daytoy ket mabalin a tudtudoenna ti tulag a panangisalakan ti Dios, nga isu a suppiaten daytoy nga ari.

Maikadua, daytoy nga ari ket pataudenna dagiti pwersa a "bassawangandanto ti nasantoan a balay" ken ikkatenna ti "di agsarday a daton a mapuuran" (Dan. 11:31). Napaliiwtayo iti Daniel 8 a ti bassit a sara ket ikkatenna ti pamuon ti "santuario" ti Dios ken ikkatenna ti "diagsarday a daton a mapuoran" (Dan. 8:11). Daytoy ket maawatan a kas naespirituan a panangduprak a maibusor iti panagministro ni Cristo idiay nailangitan a santuario.

Maikatlo, kas pagbanagan iti panangduprakna iti santuario, daytoy a turay ket ikabilna ti "nacarurrorod a mangwalangwalang" iti tempo ti Dios. Ti maipada a sasao a "salungasing a mangpalangalang" ket tudtudoenna ti aramid a panaglikod ken yaalsa ti bassit a sara (Dan. 8:13).

Maikapat, daytoy a turay ket idadanesna dagiti tatto ti Dios: "dadduma cadagidiay a mamasirib mapasagdanto tapno mangpalinis cadacuada, ken manggugor, ken mangpapudaw cadacuada agingga met laeng iti pannawen a pannacatungpal, ta maipaay pay laeng iti nakedngan a pannawen" (Dan. 11:35). Daytoy ket ipalagipna kadatayo ti maipapan iti bassit a sara, nga isu a mangipurruak iti sumagmamano a buyot ken sumagmamano kadagiti bitbituen ken ipayatpayatna ida (Dan. 8:10; idilig iti Dan. 7:25).

Maikalima, daytoy nga ari ket "itan-ocnanto ti bagina met laeng, ken padackelenna ti bagina met laeng iti ngato ti amin a didios, ket agsaonto cadagiti nacascasadaaw a banbanag a maibusor iti Dios dagiti didios" (Dan. 11:36). Saan a pagsiddaawan, ti bassit a sara ket agsao met kadagiti "dadackel a banbanag" (Dan. 7:8),  uray pay iti maibusor iti Dios (Dan. 7:25).

`Dadduma pay a pagpadaan dagiti mabalin a maibaga ngem, no kitaen ti mabasatayo iti Daniel 7 ken 8, asino daytoy a pannakabalin, ken apay a napateg unay kadatayo, iti laksid dagiti impluwensiya iti sociedad, ti agtalinaed a natibker iti pannakaammotayo no siasino daytoy a pannakabalin?`