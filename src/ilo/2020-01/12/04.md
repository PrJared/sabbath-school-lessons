---
title:  Ti Roma ken ti Principe ti Tulag
date:   17/03/2020
---

`Basaen ti Daniel 11:16-28. Nupay ti teksto ket narigat, ania dagiti ladawan a masarakanyo ditoy nga agparang iti sabali pay a paset ti Daniel?`

Maysa a panagbaliw ti turay manipud kadagiti ar-ari a Helenista agturong iti panagturay iti pagano a Roma ti kas makita iti Daniel 11:16: "Ngem daydiay umay a bumusor kencuana aramidennanto ti mayanatup iti pagayatanna met laeng, ket awanto ti agtacder iti saclangna; ket isu agtacderto iti nadayag a daga, ket iti imana addanto pannacadadael." Ti Nadayag a Daga ket ti Jerusalem, maysa a lugar a naggianan ti kadaanan nga Israel, ket ti baro nga agturay a mangala iti dayta a lugar ket ti pagano a Roma. Isu met laeng a pasamak iti itakderan ti pabaribar (horizontal) a panaglawa ti turay iti bassit a sara, nga isu a danonenna ti Nadayag a Daga (dan. 8:9). Isu a kas la nalawag a ti pannakabalin nga agturay iti lubong iti daytoy a tiempo ket ti pagano a Roma. 

Adda pay mainayon a pakaammo iti teksto ti Biblia a mangpasingked iti daytoy a pannakaawat. Kaspangarigan, ti "managsamsam iti buis" ket tudtudoenna ket ngata ni Caesar Augustus. Idi tiempo iti panagturayna a naiyanak ni Jesus, kabayatan a da Maria ken Jose ket nagviaheda a napan idiay Bethlehem nga agpaay iti sensus (Dan. 11:20). Kasta met, segun iti padto daytoy nga agturay ket sukatanto iti maysa nga "awan ti cais-canna" (Dan. 11:21). Kas ipakita ti pakasaritaan, ni Augustus ket sinukatan ni Tiberius, maysa nga inadaptar nga anak ni Augustus. Ni Tiberius ket pagaammo a maysa a saan a nasayaat a tao.

Ti kapapatgan, segun iti teksto ti Biblia, iti panawen ti panagturay ni Tiberius a ti "principe ti tulag" ket madadael (Dan. 11:22). Daytoy ket nalawag unay a tudtudoenna ti pannakailansa ni Cristo iti kruz, a maawagan pay kas "Napulotan a Principe" (Dan. 9:25; kitaen pay ti Mat. 27:33-50), kabayatan nga Isu ket mapapatay iti panawen ti panagturay ni Tiberius. Ti mangitudtudo ken Jesus ditoy a kas "principe ti tulag" ket maysa a napigsa a tanda a tumulong a mangipakita kadatayo ti urnos dagiti pakasaritaan dagiti paspasamak, manen mangted kadagiti bumasa ti napigsa a pammaneknek iti nakaskasdaaw a pannakaammo ti Dios iti masakbayan. Ti Dios ket husto kadagiti amin a dimteng idi kadagitoy a padpadto, isu a sigurado a mabalintayo iti agtalek Kenkuana iti ibagana a mapasamak iti masakbayan.

`Uray pay iti tengnga ti amin a napolitikaan ken paspasamak ti pakasaritaan, ni Jesus a Nazareno, "ti principe ti tulag," ket naiparangarang kadagiti teksto. Kasano a daytoy ket tumulong a mangipakita kadatayo nga iti laksid dagiti amin a riribuk ken napolitikaan a di panagkikinnaawatan, ni Jesus ket agtalinaed nga isu iti kangrunaan iti Sursurat?`