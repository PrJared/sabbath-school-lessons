---
title:  Ti Maikapat a Tao
date:   22/01/2020
---

`Basaen ti Daniel 3:19-27. Ania ti napasamak? Asino ti sabali a tao iti adda idiay apuy?`

Iti pannakaipurwak dagiti matalek a Hebreo idiay apuy, ni Nabucodnosor ket nariribok a makakita iti kaadda ti maikapat a tao iti uneg ti horno. Iti pannakaammona, ti ari ket innagananna ti maikapat a tao a kas "Anac ti Dios" (Dan. 3:25).

Awanen iti maibaga ti ari, ngem ammotayo no asino dayta maikapat a tao. Isu ket nagparang ken Abraham sakbay iti pannakadadael ti Sodoma ken Gomorra, nakigabbo ken Jacob iti abay ti ubbog ti Jabok, ken imparangarangna ti Bagbagina ken Moises iti maysa a sumsumged a kayo. Isu ni Jesu Cristo iti langa sakbay-iti-patagtaona, umay a mangipakita a ti Dios ket makipagtakder kadagiti tattaona kadagiti riribukda.

Ni Ellen G. White kunana, "Ngem ti Apo ket saanna a nalipatan ti kukuana. Kabayatan a dagiti saksina ket naitappuakda iti horno, ti Mangisalakan imparangarangna ti Bagbagina kadakuada iti langa ti tao, ket natitimpuyogda a nagna iti tengnga ti apuy. Iti kaadda ti Apo ti pudot ken lamiis, dagiti apuy ket napukawda ti pannakabalinda a mangrunaw."--PROPHETS AND KINGS, pp. 508, 509.

Kas kuna ti Dios iti Isaias, " 'Intono ballasiwem dagiti dandanum, addaacto kenca; ket iti pannacaballasiw dagiti carcarayan didacanto layusen: intono magnaca a lumasat iti apuy, saancanto a mapuuran, ket dinaca met silmutan ti darang' " (Isa. 43:2).

Nupay pagaayat tayo dagiti istoria a kas daytoy, pataudenda ti saludsod maipapan kadagiti dadduma a saanda a naispal iti nakaskasdaaw a wagas manipud iti pannakaidadanesda gapu iti pammatida. Dagidiay a tattao ket sigurado nga ammoda ti kapadasan ni Isaias ken Zacarias, nga isu a napapatayda babaen kadagiti nadangkes nga ar-ari. Iti amin a nasagradoan a pakasaritaan, uray pay iti tiempotayo, dagiti matalek a Cristiano ket nagibturda iti nakabutbuteng a panagrigat nga isu nagpatinggaanda, (iti daytoy a kanito), a saan nga iti maysa a datdatlag a pannakaispal no di ket iti maysa a naladingit nga ipapatay. Adtoy iti maysa a kasasaad a dagiti matalek ket awatenda ti maysa a datdatlag a pannakaispal, ngem kas pagaamotayo, iti kakasta a pasamaken ket saan a masansan a mapasamak.

`Iti sabali a bangir, ania ti datdatlang a pannakaispal iti maited kadagiti amin a matalek a tattao ti Dios, uray pay no ania iti gasatda ditoy? (Kitaen ni 1 Cor. 15:12-26.)`