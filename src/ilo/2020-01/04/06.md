---
title:  Ti Sikreto iti Kasta a Pammati
date:   23/01/2020
---

Bayat iti panangutobtayo iti kapadasan da Sidrac, Misac ken Abdenago, mabalin a salaudsodentayo iti bagbagitayo: Ania ti sikreto iti kasta a napigsa a pammati? Kasano la unay a nagbalinda a situtulok a mapuoran a sibibiag ngem iti agdayaw iti ladawan? Panunoten dagiti amin a wagas a mabalin a mairasonda koma iti panagruknoy kadagiti bilbilin ti ari. Ngem nupay kasta, iti laksid ti pannakaamirisda a mabalin a natayda koma, a kas met iti inaramid dagiti sabsabali, ket kaskasdi a nagtakderda a sititibker.

`Basaen ti Hebreo 11. Ania iti isuro daytoy kadatayo maipapan no ania iti pammati?`

Tapno maaddaan iti kasta a pammati, masapul a maawatantayo no ania iti pammati. Dadduma a tattao ket addaanda iti kita ti pammati nga adda pakarukodan; rukodenda ti pammatida babaen kadagiti sungbat a kas maawatda manipud iti Dios. Mapanda idiay mall ket ikararagda a adda mapagparkinganda. No bilang adda makitada a espasyo a mabalinda parpakingan iti idadatengda, ket panunotenda nga addaanda iti napigas a pammati. No ti entiro a lote ket napno, mabalin a panunotenda a ti pammatida ket saan unay napigsa tapno denggen ti Dios dagiti kararagda. Daytoy a pannakaawat maipapan iti pammati ket agbalin a napeggad agsipud ta kasla gandaten a kontrolen ti Dios ken saan a maitunos iti sirib ken pannakabalin ti Dios.

Pudno unay, ti pudno a pammati, a kas impaduyakyak dagiti gagayyem ni Daniel, ket narukod babaen iti kalidad ti pannakaikayamettayo iti Dios ken ti bungana a naan-anay a panagtalek iti Dios. Ti pudno a pammati ket saanna a baliwan ti pagayatan ti Dios tapno anamunganna ti pagayatantayo; no di ket, isukona ti pagayatantayo iti pagayatan ni Dios. Kas iti nakitatayo, dagiti tallo a lallaki a Hebreo ket saanda nga ammo iti isagsagana ti Dios nga agpaay kadakuada idi inkeddengda a kariten ti ari ken agtalinaed a matalek iti Dios. Inkeddengda nga aramiden ti nalinteg a banag iti laksid dagiti mapasamak. Daytoy iti napaypayso a mangitandudo iti maysa a nataknan a pammati. Ipakpakitatayo ti pudno a pammati inton agkararagtayo iti Apo agpaay iti kayattayo ngem agtalektayo Kenkuana a mangaramid iti kaimbagan agpaay kadatyo, uray pay no iti dayta a tiempo kat saan tayo maawatan no ania iti mapaspasamak wenno apay.

`Ania dagiti wagas a mabalin a watwatentayo ti pammati iti inaldaw-aldaw, uray pay kadagiti "babassit a banbanag" a makatulong iti irarang-ay ti pammatitayo ken agbalin a nakasagana agpaay kadagiti daddadakkel a karit kadagiti dumteng a tiempo? Apay, iti adu a wagas, a dagiti suot kadagiti "babassit a banbanag" ket isuda dagiti kapapatgan unay?`