---
title:  Maysa a Naballigi a Principe
date:   12/03/2020
---

Ti kalatakan a karakter iti libro ti Daniel ket ti langa a maawagan "Anak ti Tao" (Dan. 7:13) wenno "Principe ti buyot" (Dan. 8:11). Iti d-udina maammoantayo a ti naganna ket Miguel (Michael iti ingles) (Dan. 10:12), a ti kayatna a saoen ket "Asino iti kas iti Dios?" Isu ket umay a tumulong ken Gabriel iti dangadang iti ari ti Persia (Dan. 10:13). Ti angel ket tudtudoenna daytoy a nailangitan a nabiag a kas "Miguel ti principeyo" (Dan. 10:21), nga isu, ti principe dagiti tattao ti Dios. Ni Miguel ket agparang iti ud-udina iti libro ti Daniel a kas Maysa nga agtakder nga agpaay kadagiti tattao ti Dios (Dan. 12:1). Iti Judas 9, maammoantayo a ni Miguel, a nanaganan met a maysa nga arcangel, nakibakal a maibusor ken Satanas ken pinagungarna ni Moises. Ti Apocalipsis 12:7 iparangarangna a ni Miguel ket agtakder a kas pangulo ti nailangitan a buybuyot, nga isu a nangparmek ken ni Satanas ken dagiti natnag nga angelesna. Gapuna a ni Miguel ket awan sabali no di ni Jesu Cristo. Bayat a ti Pagarian ti Persia ket addaan iti maysa a kangatoan a pangulo, maysa a naespirituan a pwersa nga isu nga agtakder iti likudan iti nataoan a pangulona, ket kasta met kadagiti tattao ti Dios addaanda iti Miguel a Kangrunaan-a-Panguloda, nga isu a dumteng a makidangadang ken agballigi iti nailangitan a gubat iti biangda.

`Basaen ti Colosas 2:15. Kasano a nagun-od ni Jesus ti balligi iti nailangitan a gubat?`

Iti panangsangotayo kadagiti pwersa ti dakes, maaddaantayo iti pammati ken Jesus ti Kamaingelantayo. Isu ket inabakna ni Satanas iti panangrugi iti panangministrona iti publiko. Idi panawen ti naidagaan a panagbiagna, inabakna ni Satanas idiay let-ang idi a i Satanas ket intanggayana dagiti sulisog, Isu ket nakidangadang kadagiti sinasairo a bunggoy, ken winayawayaanna dagiti tattao manipud iti pannakabalin ti sipnget. Ni Jesus ket abakenna ti dakes uray pay no agpamarang dayta iti likudan ti gandat ni Pedro a mangallukoy Kenkuana a saan nga agtultuloy a mapan idiay Kalbaryo. Iti maudi a sasaona kadagiti disipolos, ni Jesus saritaenna ti asidegen nga ipapatayna a kas maysa a dangadang, nga isu nga agpatingga iti maysa a naikeddeng a panagballigina mailaban ken Satanas: "Ita ti pannacaocom daytoy a lubong: ita ti principe daytoy a lubong maibellengto iti ruar. Ket siac, no maipangatoac manipud iti daga, guyuguyecto caniac amin a tao" (Juan 12:31,32).

No dadduma no kitaentayo iti aglikmuttayo, dagiti banbanag ket pudno unay a dakesda. Kinaranggas, immoralidad, kinadakes, ken saksakit ket agtaud-da iti sadinoman. Maysa a kabusor, saan a naaramid iti lasag ken dara, siraranggas a duprakennatayo iti amin a sikigan. Ngem uray pay no kasano iti kinarigatna dagiti dangadang a masapul a sarangtentayo, ni Jesus ket makidangadang iti biangtyo ken agtakder a kas Principetayo ken Nangato a Paditayo idiay nailangitan a santuario.

`Basaen ti Roma 8:37-39. Kasano iti panangaramidtayo ti kari nga agbalin kas maysa a mangparmek a napaypayso a kapadasan iti bukodtayo a Nacristianoan a biag?`