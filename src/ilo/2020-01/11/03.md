---
title:  Ti Sirmata Maipapan iti Principe
date:   09/03/2020
---

`Basaen ti Daniel 10:4-9. Ania ti mapasamak ken Daniel ditoy?`

Iti panangiladawan ni Daniel iti kapadasanna, narigattayo a maanninag ti aglaplapusanan a kinadaeg iti makitana. Dayta nataoan a langa (Dan. 10:5,6) ket mangipalagip iti "Anak ti tao" a naipakita iti sirmata maipapan iti nailangitan a panangokom (Dan. 7:13). Ti pagan-anayna a lienzo ket mangipalagip kadagiti pagan-anay ti kinapadi (Lev. 16:4), maysa nga aspeto a maipada daytoy a persona iti "Principe ti buybuyot" a naipakita a mainaig iti nailangitan a santuario (Daniel 8). Kasta met ti balitok ket mainaig iti alikamen ti kinapadi a kas maysa a pagilasinan iti naarian a kinatakneng. Kamaudiananna, ti pannakaipada daytoy a langa iti kimat, apuy, suer, ken maysa napigsa a timek ket mangiladawan Kenkuana a kas nadiosan a nabiag. Daytoy ket addaan iti kinapadi, kinaari, ken kinamilitar a kababalin. Daytoy a langa ket ipakitana pay dagiti makapangayangay a pannakaiyaspingna iti nailangitan a nabiag nga isu a nagparang ken Josue sakbay iti gubat a maibusor iti Jerico (Jos. 5:13, 14). Idiay sirmata, makita ni Josue ti "Principe ti buyot ni Jehova." Makapangayangay unay, ti sao ti Hebreo a naipatarus a "commander" (sar) ditoy ket isu met laeng iti naipatarus a "principe" a mangitudtudo iti mangitudtudo ken Miguel iti Daniel 10:21. Ngem ti maysa a naas-asideg a pagpadaan ket mapasamak iti nagbaetan ni Daniel ken Juan, isu a nakaawat iti sirmata maipapan iti nangungar nga Apo iti aldaw a Nasatoan.

`Basaen dagiti pagpadaan ti masarakantayo iti nagbaetan ti sirmata ni Daniel maipapan iti Anak ti Dios iti Daniel 10 ken kadagiti mabasa iti Josue5:13-15 ken Apocalipsis 1:12-18?`

Segun ken Daniel, dagidiay nga adda idi kenkuana ket nagbutengda, ken ni Daniel a mismo ket kimmapsut ken naparuknoy iti daga. Ti pannakaipaduyakyak iti presencia ti Dios ket nangalapunos kenkuana. Ngem aniaman pay dagiti agdama a pagbutnganna, ti sirmata ni Daniel ket ipakitana a ti Dios ket Isuna ti mangtengtengngel iti pakasaritaan. Pudno unay, kabayatan iti pannakaiparangarang iti sirmata, makitatayo a ti Dios ket ipaayna kenni Daniel dagiti mapasamak iti pakasaritaan ti tao manipud ti tiempo ti mammadto agingga iti pannakaipasdek ti pagarian ti Dios (Daniel 11 ken 12). 

`No, kas iti pannakaulit-ulit a nakitatayo iti Daniel, ti Apo ket masalimetmetanna ti pannakatengngel ti pakasaritaan ti tao, ania iti maaramidanna iti bukod tayo a biag?`