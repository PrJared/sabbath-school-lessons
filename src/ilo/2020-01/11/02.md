---
title:  Panagayunar ken Kararag, Maminsan Pay
date:   08/03/2020
---

`Basaen ti Daniel 10: 1-3. Ania iti makitatayo nga ar-aramiden manen ni Daniel?`

Saan nga ilawlawag ni Daniel no ania dagiti gapu iti panangitultuloyna ti panawen iti panagladingitna. Ngem iti kasta a nagaed a panangibabaet ket mabalin a naguyugoy gapu iti kasasaad dagiti Judio, nga isu a kasubsublida laeng manipud Babilonia a napan Palestina.

`Basaen ti Esdras 4:1-5. Ania dagiti karit a sangsangoen dagiti Judio iti panagsublida?`

Ammotayo manipud iti Esdras 4:1-5 nga iti daytoy a tiempo dagiti Judio ket sangsangoenda ti napigsa a suppiat kabayatan iti gandatda a bangonen manen ti templo. Dagiti Samaritano ket nagsuratda kadagiti saan a pudno a padamag iti pagarian ti Persia, a guyguyoguyenda ti ari tapno ipasardengna ti pannakapatakder manen ti templo. Iti kasta a krisis, iti uneg ti tallo a lawas ni Daniel ket nagpakaasi iti Dios tapno impluwensyaanna ni Ciro a palubosanna ti panagtuloy ti trabaho.

Iti daytoy a tiempo, ni Daniel ket nalabit nga agarup siam a pulon (90) ti tawennan. Saanna a panpanunoten iti bagbagina no di ket maipapan kadagiti tattaona ken dagiti karit a sangsangoenda. Ket itultuloyna ti agkarkararag iti tallo a lawlawas sakbay a nakaawat iti aniaman a sungbat manipud iti Dios. Iti daytoy a tiempo, ti mammadto ket sinurotna iti nasimple a taraon, a linigyanna dagiti napili a taraon ken uray pay dagiti lana a pagsapsapo. Isu ket namimpinsan a saan a maseknan maipapan iti nam-ayna ken langana, ngem kasta la unay iti pakaseknanna maipapan iti pagimbagan dagiti padana a Judio idiay Jerusalem sangaribu a milya iti kaadayona.

Bayat iti panangkitatayo iti kinamanagkararag a biag ni Daniel, maadaltayo dagiti sumagmamano a liksion. Umuna, masapul nga agtultuloytayo nga agkarkararag, uray pay no dagiti dawdawat tayo ket saanda a masungbatan a dagus. Maikadua, masapul a mangitalagatayo iti tiempo a panangikararag kadagit sabsabali. Adda iti naisangsangayan a banag maipapan iti mangibabaet a karkararag. Laglagipen a "Ket ni Jehova imbaw-ingna ti pannakakayaw ni Job, idi nga inkararaganna dagiti gagayyemna; ni Jehova intedna ti mamindua a cas iti adda kencuana idi damo" (Job 42:10). Maikatlo, ti kararag ket tignayenna ti Dios a mangaramid iti maysa a banag a napaypayso. Isu nga agkararagtayo a kankanayon, amin a kita ti kararag. Iti tiempo dagiti narigat a susuot, ddakkel a parikut, ken dagiti makalapunos unay a karit, iyegtayo dagiti dadagsentayo iti Dios babaen iti kararag (Efe. 6:18).

`Basaen ti Daniel 10:12. Ania ti baga daytoy kadatayo maipapan iti kararag a kas maysa a kapadasan a kalat a mangtignay iti Dios a mangaramid iti maysa a banag, a saan ketdi a maysa laeng a rikna a kapadasan a mangted kadatayo iti maysa a naimbag a rikna maipapan iti Dios?`