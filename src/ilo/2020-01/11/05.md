---
title:  Maysa a Dakkel a Gubat
date:   11/03/2020
---

`Basaen ti Daniel 10:20, 21. Ania iti naiparangarang ken Daniel ditoy?`

Ti nailangitan nga adipen ket impakitana ken Daniel ti nailangitan a gubat a mapasamak iti likudan ti buya ti pakasaritaan ti tao. Apaman nga irugi ni Daniel iti agkararag, maysa a naespirituan a dangadang ti mangrugi iti nagbaetan ti langit ken ti daga. Dagiti nailangitan a nabiag inrugida ti maysa a balubal iti ari ti Persia tapno palubosanna dagiti Judio a mangituloy iti pannakapatakder manen iti templo. Ammotayo manipud ti pangruggian ti Daniel 10 a ti ari ti Persia ket ni Ciro. Nupay kasta, ti maysa a nataoan nga ari a nababay-an nga is-isu ket saanna a mabalin iti mangipaay iti dakkel nga isusuppiat iti maysa a nailangitan a nabiag. Ipakpakita daytoy nga iti likudan ti nataoan nga ari ket agtakder ti maysa a naespirituan nga ahente nga isu a mangilungalong ken Ciro a pasardengenna dagiti Judio manipud iti panangbangon manen iti templo. 

Maysa nga umas-asping a sitwasyon ket ti napasamak anaisrat iti Ezequiel 28, a ti ari ti Tiro ket itakderanna ni Satanas, ti naespirituan a pannakabalin iti likudan ti nataoan nga ari iti dayta a ciudad. Isu a, saan a makapasiddaaw a dagiti ari ti Persia nga isu a kadangadang ni Miguel iti yuumayna ket paramanan ni Satanas ken dagiti angelesna. Ipakpakita daytoy a ti nataoan nga isusuppiat iti pannakaipatakder manen iti templo idiay Jerusalem ket adda met kastoy a pasamak iti naespirituan a saad.

`Basaen ti Daniel 10:13. Ania a kita ti dangadang ti nailadawan ditoy?`

"Kabayatan nga ikarkarigatan ni Satanas nga impluwensyan ti kangangatoan nga agtuturay iti pagarian ti Medo-Persia tapno saanda nga iyalikaka dagiti annak ti Dios, dagiti angeles ket nagtrabahoda iti biang dagiti nakayawan. Ti panagbinnusor ket isu ti maysa a banag nga amin a langit ket interesadoda iti daytoy. Babaen ken mammadto a Daniel, naited kadatayo iti maysa a talgiap iti daytoy naindaklan a dangadang iti nagbaetan dagiti pwersa ti naimbag ken ti pwersa ti dakes. Iti tallo a lawlawas ni Gabriel ket nakibalbalubal iti pwersa ti sipnget, a panggepna a supringen dagiti impluwensya nga agtigtignay iti isip ni Ciro; ket sakbay a nalpas ti salisal, ni Cristo a mismo immay a tinulonganna ni Gabriel. 'Ti principe ti pagarian ti Persia bimmusor caniac bayat ti duapulo ket maysa nga aldaw,' kinuna ni Gabriel; 'ngem adtoy, ni Miguel a maysa cadagiti pangulo dagiti principe, immaynac tinulongan; ket siac nagbatiac idiay cadagiti ar-ari ti Persia.' Daniel 10:13. Amin a mabalin nga aramiden ti langit iti biang dagiti tattao ti Dios ket naaramid. Ti balligi ket nagun-od iti kamaudiananna; dagiti pwersa ti kabusor ket napasardeng iti amin nga al-aldaw ni Ciro, ken iti amin nga al-aldaw ti anakna a ni Cambyses, nga isu a nagari iti agarup pito ket kagadua a tawtawen."--Ellen G. White, PROPHETS AND KINGS, pp. 571, 572.