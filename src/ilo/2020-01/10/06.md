---
title:  Ti Naimpadtoan a Kalendaryo
date:   05/03/2020
---

Iti pagpatinggaan ti sirmata maipapan iti 2,300 a rabii ken bigat, ti mammadto ket nasdaaw agsipud ta saanna a maawatan daytoy (Dan. 8:27). Sangapulo a tawen ti napalabas, dimteng ni Gabriel a mangtulong ken Daniel a "makaawat" iti sirmata (Daniel 9:23). Daytoy a naudi a paltiing ket ipaayna ti masapul nga impormasyon ken iparangarangna a ti trabaho ti Misias ket malpasto iti pagpatinggaan ti panawen ti pitopulo a lawas. Segun iti tawen-aldaw a principio ken ti turongen dagiti paspasamak a naipadto, ti pitopulo a lawas ket rumbeng a maawatan a kas 490 a tawtawen. Ket ti pangruggian iti daytoy a panawen ket idi a naibilin iti pannakaisubli ken pannakabangon manen ti Jerusalem (Dan. 9:25). Daytoy a bilin ket inyulog ni Ari Artaxerxes idi 457 B.C. Pinalubosanna dagiti Judio iti babaen ti panangipangulo ni Esdras a bangonen manen ti Jerusalem (Esdras 7). Segun ti teksto iti Biblia, ti pitopulo a lawas ket "naikeddengda" wenno "maikkat tu/madadael tu." Ipakpkita daytoy a ti tiempo ti pannawen a 490 a tawtawen ket madadael/maikkat manipud iti dakdakkel a tiempo ti pannawen, dayta ket, manipuditi 2,300 a tawtawen a nailanad iti sirmata iti kapitulo 8. Ket ngarud maimdengan manipud iti daytoy a ti 2,300 a tawtawen ken ti 490 a tawtawen ket agpadpada iti pangruggianda, ti 457 B.C.

Ti padto ti pitopulo a lawas ket nabingbingay iti tallo a paset: pito a lawas, innem a pulo a lawas, ken ti maikapitopulo a lawas (maudi a lawas).

Ti pito a lawas (49 tawen) tudtudoenna ti tiempo a ti Jerusalem ket mabangon manen. Kalpasan dagitoy pito a lawlawas, addanto ti innem a pulo ket dua a lawlawas (434 tawtawen) mangiturong iti "Misias a Principe" (Dan.9:25). Gapuna a ti 483 a tawtawen kalpasan ti bilin ni Artaxerxes, dayta ket, idi tawen A.D. 27, ni Jesus ti Misias ket nabautisaran ken napulotan babaen iti Espiritu Santo nga agpaay iti trabahona a kas Misias.

Iti panawen ti maikapitopulo a lawas, dadduma pay a napateg a paspasmak ti mapasamak: (1) "Madadaelto ti Napulotan" (Dan. 9:26), a mangitudtudo iti ipapatay ni Cristo. (2) Ti Misias "mangaramidto iti maysa a nalagda a tulag cadagiti adu iti maysa a lawasna" (Dan. 9:27). Daytoy ket isu ti naisangsangayan a trabaho ni Jesus ken dagiti apostoles agpaay iti nacion ti Judio. Naaramid iti panawen ti maudi a "lawas," manipud A.D. 27 to 34. (3) "Ket iti tengnga ti lawasna pasardengennanto ti sacrificio ken daton" (Dan.9:27). Tallo ket kagudua a tawtawen kalpasan ti pannakabautisarna (dayta ket, iti tengnga ti lawas), inyeg ni Jesus ti panagpatingga ti sistema a panagdatdaton--dayta ket awanen iti aniaman a naimpadtoan a kinapategna--babaen iti panangisakrificiona iti Bagbagina a kas maudi ken naan-anay a sakrificio nga animal. Ti maudi a lawas ti padto a 70-lawas nagpatingga idi A.D. 34, idi a ni Esteban ket napapatay ket ti damag ti evangelio nangrugi a dumanon saan laeng a kadagiti Judio no di pay ket kadagit Gentil.

`Basaen ti Daniel 9:24-27. Uray pay iti tengnga ti dakkel a namnama ken kari ti Misias, mabasatayo maipapan ti kinaranggas, gubat, ken pannakalangalang. Kasano a daytoy ket makatulong a mangipatalged kadatayo nga iti uray pay iti tengnga dagiti didigra ti biag, ti namnama ket kaskasdi nga adda latta?`