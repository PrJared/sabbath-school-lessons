---
title:  Ti Pateg ti Panangibabaet
date:   03/03/2020
---

`Basaen ti Daniel 9:5-13. Ania ti kinapateg iti maipapan ti kinapudno a ni Daniel ket kankanayonna nga ibagbaga a "dakami" nakaaramidkami ti dakes, iti kasta iramramanna ti bagbagina kadagiti basbasol a nangyeg iti kasta a didigra iti nacion?`

Ti kararag ni Daniel ket maysa laeng kadagiti sumagmamano a napateg a panangibabaet a kararag a linaun ti Biblia. Iti kasta a kararag ket sagidenna ti puso ti Dios, iliklikna ti panangokom ken ketdi iyegna ti panangispal manipud kadagiti kabusor. Idi nakasagana ti Dios a mangdadael iti entiro a nacion ti Judio, ti panangibabaet n Moises namagtalinaed iti Imana (Exo. 32:7-14; Num. 14:10-25). Uray pay idi adda nakaro nga igaaw a nganngani mangibus iti daga, ti Dios singungbatanna ti kararag ni Elias ket pinagtudona tapno maungaran ti daga (1 Ar-ari 18).

Bayat iti panangikararagtayo kadagiti kamkameng ti familiatayo, gagayyem, ken dadduma pay a tattao wenno kasasaad, denggen ti Dios dagiti karkararagtayo ket mabalinna ti bumallaet. No dadduma ket mabalin a nabayag sakbay a masungbatan iti maysa a kararag, ngem a agtalektayo a ti Dios a saanna pulos a malipatan dagiti kasapulan dagiti an-annakna (kitaen ti Santiago 5:16).

Iti daytoy a kasasaad, ni Daniel ket agsaad kas maysa aramidenna mangibabaet, iti nagbaetan ti Dios ken dagiti tattao. Manipud iti panangad-adalna kadagiti Sursurat, ti mammadto ket nabigbigna no kasano ti nagbalinan dagiti tattao a managbasol iti panangsalungasingda ti linteg ti Dios ken iti saannda a panangikankano kadagiti ballaag ti Dios. Gapuna, iti pannakabigbigna iti makauppapay a naespirituan a kasasaadda, ni Daniel ket nagkararag agpaay iti pannakaagas ken pannakapakawan. Ngem ti mammadto ket iramanna met ti mismo a bagbagina kadagiti tattao. Iti dadduma nga aspeto ni Daniel ket iladawanna ti paset ni Cristo a kas MAnangibabaettayo (Juan 17). Nupay kasta, adda iti dakkel a nagdumaanda: ni Cristo ket "awan basolna" (Heb. 4:15) ket iti kasta ngarud dina kasapulan iti mangipudno iti personal a basol wenno mangipaay iti daton nga agpaay iti personal a pannakapakawanna (Heb. 8:26, 27). Ngem iramanna ti Bagina iti maysa a naisalsalumina a wagas kadagiti managbasol: "Daydi saan a nacaammo ti basol, inaramidna a basol gapu cadatayo, tapno macapagbalintayo a kinalinteg ti Dios gapu kencuana" (2 Cor. 5:21).

`"No pagtitipunem koma nga urnongen dagiti isuamin a banbanag a naimbag ken santo ken natakneng ken makaay-ayo iti tao ket idatag daytoy a banag kadagiti angeles ti Dios a kas pasetda iti pannakaisalakan ti kararrua ti tao wenno kaikarianna, daytoy a panggep ket matukiad a kas iyaalsa." --Ellen G. White, FAITH AND WORKS, p. 24. Ania ti isuro dagitoy a sasao kadatayo maipapan iti pannakasapultayo iti maysa a Mangibabaet iti biangtayo?`