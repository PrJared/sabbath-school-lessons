---
title:  Adalen Pay
date:   21/02/2020
---

Ti saan a detalyado a panangkita iti pakasaritaan ket iparangarangna a kalpasan ti pannakarba ti Pagarian ti Roma, nga isu a napasamak babaen iti panangduprak dagiti barbarian manipud amianan, ti obispo ti Roma ket ginundawayanna ti pannakaabak dagiti tallo a tribu ti barbarian ket impasdekna ti bagbagina a kas isu laeng ti maymaysa nga agturay idiay Roma idi a.d. 58. Iti daytoy nga aramid, sinurotna dagiti adu a napolitikaan nga aramid ken institusyon ti emperor ti Roma. Manipud daytoy, naadda ti kinapapa, naikkan iti naidagaan ken narelihiosoan a pannakabalin agingga a naikkat daytoy babaen ken Napoleon idi 1798. Daytoy ket saan a nangyeg iti panagpatingga ti Roma, no di ket kadayta laeng masinnunuo a paset iti pannakaidadanes. Ti papa ket saana laeng a tuntonen nga isu ti suno ni Cristo no di pay ket ipakaammona dagiti adu a doktrina ken ar-aramid a maisupadi iti Biblia. Purgatorio, panangparparigat iti bukod a bagi gapu iti basol, panagkumpisal, ken ti panangbaliw iti bilin iti Sabado a nagbalin a Domingo dagitoy isu laeng kadagiti sumagmamano it adu a binalbaliwan a "pannawen ken linteg" nga indatag ti kinapapa.

"Iti bukodna a pigsa, ti tao ket saanna a kabaelan a sangoen dagiti pammabasol ti kabusor. Iti namansaan iti basol a pagan-anay, panangipudnona iti basolna, isu ket agtakder iti sangoanan ti Dios. Ngem ni Jesus, ti Manangibabaettayo, mangidatag iti naan-anay a pakaasi iti biang ti amin nga isuda, babaen ti panagbabawi ken pammati ket intaklinda ti pannakaaywan dagiti kararruada Kenkuana. Ipakaasina ti biangda, ken babaen ti nabileg nga argumento ti Kalbaryo, abakenna ti mangidardarum kadakuada. Ti naan-anay a panagtulnogna iti linteg ti Dios ket nangted Kenkuana iti amin a pannakabalin idiay langit ken daga, ket tuntonenna manipud ti Amana ti asi ken pannakaikappia nga agpaay iti nakabasol a tao. Iti mangidardarum kadagiti tattaona ipakdaarna: 'Ni Jehova babalawennaca coma O Satanas. Dagitoy dagiti nagatang iti Darac, ti aluten a naala iti apuy.' Ken kadagidiay nga agtalek Kenkuana iti pammati, itedna ti pammatalged, 'Adtoy, siac pinayadayuc kenca ti kinadakesmo, ket cawesancanto iti nabacnang a pagan-anay.' Zacarias 3:4"--Ellen G. White, PROPHETS AND KINGS, pp. 586, 587.

**Salsaludsod a Pagiinnadalan**

`1. Kitaen manen dagiti amin a kababalin ti pannakabalin ti bassit a sara a timma-ud, ken agtalinaed a paset, ti maikapat nga animal, ti Roma. Ania laeng a pannakabalin ti rimsua manipud iti pagano a Roma adun a siglo iti naglabas ken, malaksid ti panangidadanes kadagiti tattao ti Dios, ket agtalinaed nga adda pay laeng ita nga aldaw? Apay koma a daytoy nalawag a pannakailasin iti kinasiasinona ket makatulong a mangsalaknib kadatayo manipud iti panagpattapatta maipapan iti kinasiasinona, pakairamananan ti kapanunotan a ti bassit a sara ket mangitudtudo iti pagano nga ari ti Grecia nga isu a nagpukaw iti pakasaritaan iti nasurok a maysa ket kagudua a siglo sakbay iti immuna a yaay ni Jesus? Kasano a dagitoy nalawag a pagilasinan iti kinasiasinona ket salakniban-natayo met manipud iti pamatien a ti bassit a sara ket iagtau tu palang iti masakbayan?`