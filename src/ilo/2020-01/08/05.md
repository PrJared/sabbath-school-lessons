---
title:  Ti Yaay ti Anak ti Tao
date:   19/02/2020
---

`Basaen ti Daniel 7:13. Asino ti Anak ti Tao ditoy, ken kasano iti pannakailasinmo Kenkuana? (Kitaen met ti Marcos 13:26; Mat. 8:20; Mat. 9:6; Lucas 9:26; Lucas 12:8).`

Kabayatan a mailukat ti panangokom, maysa a kapapatgan a langa ti sumrek iti eksena: ti Anak ti Tao. Asino Isuna? Umuna, ti Anak ti Tao agparang a kas maysa a nailangitan a langa. Ngem kas iti ipakpakita ti titulona, ket addaan pay isuna iti nataoan a kababalin. Iti sabali a pannao, Isuna ket maysa a nadiosan-nataoan nga indibiduwal a dumteng tapno aramidenna ti pasetna iti panangokom. Maikadua, ti Anak ti Tao nga umay kadagiti ul-ulep, ti tangatang ket maysa a kadawyan a ladawan iti Maikadua a Yaay iti Baro a Testamento. Nupay kasta, iti Daniel 7:13 nangnangruna, ti Anak ti tao ket saan a naipakita a kas umay manipud langit umay iti daga, no di ket aggunay a pabaribar (horizontally) manipud iti maysa a lugar idiay langit a mapan iti sabali tapno agparang Isuna iti sangoanan ti Dati a Lakay. Maikatlo, ti pannakaipakita ti Anak ti tao nga umay kadagiti ul-ulep ti langit isingasingna ti maysa a makita a pannakaipaduyakyak ti Apo. Ngem daytoy a ladawan ket maysa nga ulep ti incienso, sumrek iti Kasasantoan a Disso iti Aldaw ti Pannakaabbong tapno mangaramid iti pannakadalus ti santuario.

Ti Anak ti tao ket maysa met a naarian a langa. Isu ket awatenna ti "panagturay, ken dayag, ken maysa a pagarian" ket "amin dagiti il-ili, nasnacion, ken pagsasao agservida coma Kencuana" (Dan. 7:14). Ti verbo nga "agservi" ket mabalin met a maipatarus a "panagdaydayaw." Dayta ket nagparang iti siam a daras iti kapitulo 1-7 (Dan. 3:12, 14, 17, 18, 28; Dan. 6:16, 20; Dan. 7:14, 27) ken ipalawagna ti kapanunotan a panagdaydayaw iti maysa a dios. Isu a, kas pagbanagan iti gandat a panangbaliw iti linteg ti Dios, ti narelihiosoan a sistema nga itakderan ti bassit a sara ket dadaelenna ti panagdaydayaw a maikari iti Dios. Ti panangokom a naipakita ditoy ket ipakpakitana a ti pudno a panagdaydayaw ket maisubli iti ud-udina. Ti sistema a panagdaydayaw nga insaad iti sistema ti kinapapa, maysa kadagiti dadduma pay nga el-elemento, ket mangisaad iti maysa a nagbasol a tao a kas mangibabaet iti nagbaetan ti Dios ken iti sangkataoan. Ni Daniel ipakitana a ti laeng Mangibabaet a makabalin a mangibagi iti sangkataoan iti sangoanan ti Dios ket ti Anak ti Tao. Kas iti kunaen ti Biblia, "Ta maymaysa ti Dios, ken maymaysa ti Manangibabaet iti Dios cadagiti tao, ni tao a Cristo Jesus" (1 Tim. 2:5).

`Manipud kadagiti isuamin a nabasatayo iti Biblia maipapan iti biag ken kababalin ni Jesus, apay a makaliwliwa unay a maammoan nga Isuna ket nangnangruna unay iti panangokom naipakita ditoy?`