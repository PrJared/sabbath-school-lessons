---
title:  Uppat nga Animal
date:   16/02/2020
---

`Basaen ti Daniel 7. Ania ti kaes-eskan iti naipakita ken Daniel, ken ania iti kaipapanan ti sirmata?`

Tunggal animal a naipakita ken Daniel ket maitutopda kadagti paset ti ladawan a naipakita ken Nabucodnosor, ngem ita ket ad-adun dagiti naited a detalye maipapan iti tunggal pagarian. Anian a makapangayangay a dagitoy a parsua, a mangisimsimbolo kadagiti nasnacion a pagano, ket aminda ket saan a nadalus nga an-animal. Kasta met, malaksid laeng iti maikapat nga animal, ni Daniel ket iladawanna dagiti animal a kas umar-arngi kadagiti sumagmamano a pagaammo a parsua. Isu a, dagiti animal ket saanda a nagadda lattan a simbolo, ta ti tunggal maysa ket adda kenkuana ti sumagmamano a kababalin wenno tuddoenna iti sumagmamano nga aspeto iti pagarian nga itakderanna.

Leon: Ti leon ket maysa a maiyataday unay a mangitakderan iti Babilonia. Dagiti pader ti palacio ket naarcosan kadagiti nagpayak a leon ken dadduma pay nga aramid ti sining iti Babilonia. Ti leon a naipakita iti sirmata ket iti ud-udina maikkat dagiti payakna, ket nagtakder a kas la tao, ken nakaawat iti puso ti tao. Daytoy a proseso ket isimboloanna ti pagarian ti Babilonia iti babaen dagiti ar-arina.

Oso: Ti oso ket itakderanna ti pagarian ti Medo-Persia. Ti kinapudno a naipangato iti maysa a sikigan ket ipakpakitana a dagiti taga Persia ket napigpigsada ngem dagiti Medes. Dagiti tallo a paragpag iti nagbaetan dagiti ngipngipenna ket itakderanna dagiti tallo a kangrunaan a naparmek ti pagarian ti Medo-Persia: Lydia, Babilonia, ken Egipto.

Leopardo: Ti napaspas a leopardo ket itakderanna ti pagarian ti Grecia nga impasdek ni Alexander the Great. Dagiti uppat a paypayakna iti namagbalin iti daytoy nga animal nga ad-adda pay a naparpardas, isu a maiyataday unay a mangitakderan ken Alexander, nga iti sumagmamano laeng a tawen inyegna ti entiro a lubong iti babaen ti panangiturayna. 

Ti nakaal-alinggaget ken nakabutbuteng nga animal:  Idinto a dagiti napalabas a banbanag ket maiyaspingda kadagiti naibag nga an-animal, daytoy a maysa a ket maiyasping iti bagbagina met laeng. Dayta ket, dagiti immuna ket naipakitada a "kas" maysa a leon wenno "kas" maysa nga oso, ngem daytoy ket saan a naipakita a kas iti aniaman a banag. Daytoy adu-iti-sarana nga animal ket immun-una. Iti kasta, daytoy ket maysa a maiyataday unay a mangitakderan iti pagano a Roma, nga isu, a nagparmek, nagturay, ken nangipayatpayat iti lubong kadagiti saksakana.

`Amin dagitoy rinibribu a tawtawen a pakasaritaan ti tao ket dimteng ken naglabas, kas iti pannakaipadtona. Anian a liwliwa ti maadaw manipud iti pannakaammo nga iti ngatoen ti amin nga ariwawa, riribuk, ken no dadduma ket nakaro unay a gulo, ket ti Dios agturay? Ania ti isuro daytoy maipapan iti kinamapagtalkan ti Biblia?`