---
title:  Ti Lalaki a Karnero ken ti Kalding
date:   23/02/2020
---

`Basaen ti Daniel 8. Ania ti kaipapanan iti daytoy a sirmata ken no kasano a maipada iti nakitatayon iti Daniel 2 ken 7?`

Kas iti Daniel 2 ken 7, naited pay kadatayo daytoy sabali pay a sirmata maipapan iti panagturay ken panagpatingga dagiti pagpagarian ti lubong, nupaykasta daytoy ket addaan iti naiduma a kita iti simbolo. Daytoy a simbolo ket naan-anay a mainaig iti santuario ti Dios. Iti daytoy a saad, dagiti simbolo iti maysa lalaki a karnero ken maysa kalding ket naaramatda gapu iti pannakainaigda iti alagaden ti santuario nga Aldaw ti Pannakaabbong, maysa a tiempo ti panangokom agpaay iti nagkauna nga Israel. Dagiti lallaki a karnero ken dagiti kalding ket naaramatda a kas datdaton a maisakrificio idiay servidio ti santuario. Ngem iti laeng Alddaw ti Pannakaabbong a dagitoy a dua ket nailanad da a dua. Iti kasta ngarud, dagitoy dua nga animal ket nairanta iti pannakapilida ditoy a mangipalagip iti Aldaw ti Pannakaabbong, nga isu a kangrunaan a nakaisentroan ti sirmata.

Bayat iti pannakaimatmat iti sirmata, ni Daniel ket makitana ti maysa a lalaki a karnero nga agdiros iti dallo a nadumaduma a turong: agpalaud, agpaamianan, ken agpaabagatan (Dan. 8:4).  Daytoy tallo a tignay ket ipakpakitana ti panagdakkel/ilalawa iti pannakabalin daytoy: "ket awan ti uray ania nga animal a macabalin nga agtacder iti sangoananna, ket awan met ti aniaman a macalapsut iti imana; ngem inaramidna ti mayannurot iti pagayatanna, ket intan-ocna ti bagina met laeng" (Dan. 8:4). Kabayatan iti panangilawlawag ti angel, ti lalaki a karnero nga addaan dua a sara ket itakderanna ti Pagarian ti Medo-Persia (Dan. 8:20), ken dagiti tallo a turong ket mabalin la unay a litiral nga itudtudona dagiti tallo a kangrunaan a naparmek iti daytoy sangalubongan nga agturay.

Sumaruno, maysa a kalding ti nagparang nga addaan iti maysa a dakkel a sara, a mangitakderan iti Pagarian ti Grecia iti babaen ti panangimando ni Alexander the Great (Dan. 8:21). A ti kalding ket aggunay a "saanna a sinagid ti daga" (Dan. 8:5) ket itakderanna a napardas iti panaggunay daytoy. Daytoy a simbolo ket ipakdaarna ti kinapardas oti panagparmek ni Alexander, nga isu nga iparang ti Daniel 7 a kas maysa a nagpayak a leopardo. Ngem, kas ipakita ti padto, idi a ti kalding ket "napigsa, daydi, dackel  a sarana nabungtol" (Dan. 8:8) ket inikkanna ti dalan dagiti uppat a sarsara, nga isu a dimmanon kadagiti uppat a suli ti lubong. Daytoy ket natungpal idi a ni Alexander ket natay idiay Babilonia idi Junio ti 323 B.C. ket ti pagarianna ket nabingay-bingay kadagiti uppat a heneralna.

`Iti baet ti Daniel 2:38 ken Daniel 8:20, 21, tallo kadagiti uppat a pagpagarian a naiparangarang iti sirmata ket nainaganan agpaay kadatayo. Kasano a daytoy nakaskasdaaw a kinapudno ket makatulong koma a mangpaneknek iti kinaapagisu ti katarusan dagitoy a padpadto?`