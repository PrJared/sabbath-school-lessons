---
title:  Ti Naimpadtoan a Tiemtiempo
date:   27/02/2020
---

`Basaen ti Daniel 8:13. Ania iti saludsod a nadamag ditoy, ken kasano iti pannakatulongna kadatayo tapno maawatantayo ti sungbat iti sumaruno a bersikulo?`

Ania ti pannakaitiempoan iti 2,300 a malem ken bigat? Umuna, masapul a laglagipentayo a kalpasan a naipakita ken Daniel ti lalaki a karnero ken kalding, sinaruno dagiti ar-aramid ken pannakaperdi a pinataud ti bassit a sara, ti sirmata ket nagbalin a maysa a saludsod kas mabasa iti Daniel 8:13. Daytoy a saludsod ket nangnangruna a maseknan no ania iti mapasamak iti pagpatinggaan iti dayta a naimpadtoan a pannawen, kasta met iti kaunday a tiempo a sakupen iti entiro a sirmata. Mainayon pay, iti kasta a pannawen ket saan a makedngan laeng kas iti tiempo dagiti ar-aramid ti bassit a sara, agsipud ta ti termino a sirmata ket iramanna dagiti isuamin a banbanag manipud ti lalaki a karnero agingga kadagiti ar-aramid ti bassit a sara. Daytoy ngarud ket sakupenna iti naunday a pannawen iti naimpadtoan a tiempo.

Iti saludsod "Kasano iti kabayagto ti sirmata" (lalaki a karnero [Medo-Persia], kalding [Grecia], ken ti bassit a sara ken dagiti ar-aramidna [Roma, pagano ken kinapapa]), ti sabali a nailangitan a nabiag simmungbat: "Aginggana iti dua ribo ket tallo gasut a malem ken bigat; calpasanna ti santuario madalusanto" (Dan. 8:14). Kas iti addan a nakitatayo, daytoy a panawen ket naunday a tiempo agsipud ta mangrugi iti tiempo ti Pagarian ti Medo-Persia a dumanon iti tiempo ti pagarian ti Grecia ken iti pagano ken kinapapa a Roma, rinib-ribu a tawtawen. Segun iti wagas a naibatay iti panangipatarus iti historya (historicist method) (kitaen ti Liksion 1), daytoy a naimpadtoan a panawen ket makalkulo koma a maibatay iti aldaw-tawen a principio, nga isu a ti kayatna a saoen ket ti 2,300 a malem ken bigat ket maipada iti kaunday a tiempo a 2,300 a tawtawen. Ta no saan, ti 2,300 nga al-aldaw ket agbanag koma laeng a nasursurok nga innem a tawtawen, a nabiit unay a tiempo agpaay iti isuamin a paspasamak iti sirmata. Gapuna, ti maysa nga aldaw-ket-maysa a tawen a principio iti rumbeng a maaramat. 

Ti Daniel 8 ket saan a mangipaay iti impormasyon a mangipalubos kadatayo a mangkalkulo iti pangruggiananan a tiempo iti daytoy a panawen, nga isu a mabalin a manisaad iti pagpatinggaanna. Ngem ti Daniel 9 ket ipaayna dayta a napateg nga impromasyon (kitaen ti liksion iti sumaruno a lawas).

`Ti 2,300 a tawtawen iti daytoy a padto ket buklenna iti kabayagan a naimpataoan a tiempo iti Biblia. Utoben dayta: 2,300 a tawtawen! Naunday dayta a tiempo, nangruna iti pannakaidilig no kasano iti kaunday ti panagbiagtayo itan. Kasano a daytoy panamagdilig ket tulongannatayo a makasursuro nga agbalin a naanus iti Dios ken iti panangpadpadaantayo iti naintiempoan a dagiti maudi a paspasamak?`