---
title:  Maysa a Di-naawis a Sangaili
date:   03/02/2020
---

`Basaen ti Daniel 5:5-8. Ania ti napasamak, ken apay a sumungbat ti ari a kas iti aramidenna? Iti ania dagiti wagas a daytoy nga istoria ket maipada iti Daniel 2, ken apay a dayta a papanagpada ket napateg? (Kitaen ti Sal. 96:5, Col. 1:15-17.)`

Kas iti inaramid ni Nabucodnosor iti napalabas a krisis (Dan. 2:2; Dan. 4:7), ni Balsasar ayabanna dagiti magos, baglan, managanito ken Caldeos, a mangilawlawag iti datdatlag a surat. Ken tapno maipatalged nga itedda ti amin a kabaelanda, ti ari nagkari kadakuada kadagiti nadaeg a pammadayaw: (1) pupura a kawes, maysa a maris nga inkawes dagiti naarian iti kadaanan a panawen (Ester 8:15); (2) maysa a tanikala a balitok, nga isu ti tanda ti nangato a kasasaad iti sociedad (Gen. 41:42); ken (3) ti saad a maikatlo nga agturay iti pagarian. Daytoy maudi a gungona ket ipakitana ti apagisu a paspasamak iti pakasaritaan ti Babilonia iti dayta a tiempo. Agsipud ta ni Balsasar ket isu idi iti maikadua nga agturay kadduana ti amana a ni Nabonidus, ket ngarud itanggayana ti saad ti maikatlo nga agturay. Ngem iti laksid dagitoy manggargari a gungona, dagiti mamasirib a lallaki ket saanda manen a nagballigi a mangipaay iti pannakailawlawag.

Iti ngatoen dagiti amin a basbasolna, ti ari ginandatna a sapulen iti sirib iti saan a tumutop a lugar. Dagiti eksperto a taga Babilonia ket saanda a maipalgak iti kaipapanan ti mensahe a naisurat. Daytoy ket naisurat iti bukodda a pagsasao, Aramaic, kas intayto makita inton bigat, ngem dida maikkan ti kaipapanan dagiti balbalikas. Nalabit a daytoy ket palagipannatayo iti sao ti Apo babaen ken Isaias: "Ti kinasirib dagiti tattaoda a mamasirib mapucawto, ken ti pannacaawat dagiti tattaoda a manakem mailemmengto" (Isa. 29:14). Kalpasan iti panangadaw iti daytoy a bersikulo ni apostol Pablo kunana: "Adino ti yan ti masirib? adino ti yan ti nasursuroan ti linteg? adino ti yan ti mannakisuppiat itoy agdama a panawen? Saan aya a pinagbalin ti Dios a kinamaag ti sirib ti lubong? Idinto ta, gapu iti kinasirib ti lubong, saanna a nabigbig ti kinasirib ti Dios, ti Dios kinayatna nga isalacan dagiti mamati, gapu iti kinanengneng ti pannacaicascasaba" (1 Cor. 1:20, 21).

Dagiti dadduma a kinapudno ket napategda unay a maited kadagiti tao tapno padasenda nga iladawan agpaay kadagiti bagbagida. Isu a ti Dios, ngarud, ket iparangarangna dagitoy a kinapudno kadatayo.

`Utoben maipapan no ania dagiti maited a gungona, ken ti naited a sumaruno a mapasamak, anian nga awan pateg dagidiay a gungona. Ania koma ti ibaga daytoy kadatayo maipapan no kasano iti kina-apabiit dagiti banbanag iti lubong--ken no apay a kankanayon latta a pagtaginayonentayo a laglagipen iti kinaagnanayon (eternity) iti amin nga aramidentayo?`