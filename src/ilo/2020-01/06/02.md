---
title:  Ti Rambak ni Balsaar
date:   02/02/2020
---

`Basaen ti Daniel 5:1-4 kasta met ti Daniel 1:1,2. Ania iti ar-aramiden ni Balsasar a nakadakdakes unay? Kasano nga iparangarangna iti pudno a kababalinna? Idilig dagiti ar-aramidna it Apocalipsis 17:4-6. Ania dagiti pagpapadaanda a masarakanyo?`

Ti ari imbilinna a dagiti nasagradoan nga al-alikamen ti templo ti Jerusalem ket maaramat a kas paginuman. Innala ni Nabucodnosor dagiti al-alikamen manipud ti templo ti Jerusalem, ngem inkabilna ida iti balay dagiti didiosenna, a mangipakpakita nga iiraraemna iti kinasagrado dagitoy. Ngem ni Balsasar ket pagbalinenna dagiti nasagradoan nga al-alikamen kas paginuman iti bareng-bareng a wagas.

Kabayatan nga uminomda manipud kadagiti nasagraduan nga al-alikamen, dagiti pangoloen ni Balsasar "ket dinaydayawda dagiti didios a balitoc, ken pirac, ken suer, ken landoc, ken cayo, ken bato" (Dan. 5:4). Napateg a paliiwen nga innem a materiales dagiti nailanad ditoy. Dagiti taga Babilonia ket inaramatda ti sistema a naibatay iti bilang a 60 (sexagesimal system) a maisupadi iti sistema a naibatay iti bilang a 10 (decimal system) Gnga isu ti maar-aramat ita a tiempo. Gapuna, dagiti innem a kita dagiti didios ket itakderanda ti pakadagdagupan dagiti didiosen dagiti taga Babilonia ken, iti kasta, ti entiro a narelihiosoan a sistema ti Babilonia. Makapangayanay unay, ti urnos a panagsasaruno dagiti materiales ket surotenna ti urnos a panagsasaruno dagiti paset ti ladawan iti tagtagainep ni Nabocodnosor, malaksid laeng iti kayo a naisukat iti damili. Kas iti tagtagainep, naudi a nagparang ti bato; supay ditoy ket itakderanna dagiti materiales a nakaaramidan dagiti ladladawan, ti bato pay ket ipalagipna ti panangokom ti Dios kadagiti nailubongan a pagpagarian (kitaen ti Dan. 2:44, 45), nga isu nga isimboloan ti Babilonia.

Daytoy a rambak ket agservi a kas maysa a maiyannatop a mangitakderan iti Babilonia ti maudi a tiem-tiempo a kas makita iti libro ti Apocalipsis. Kas ken Balsasar, ti babai idiay Bailonia ti maudi-a tiem-tiempo ket agig-iggem iti maysa a kopa a balitok ken mangipaay iti  narugit nga inumen kadagiti nasnacion. Iti sabali a pannao, babaen kadagiti wagas a saan a pudno a doktrina ken saan a pudno a sistem iti panagdaydayaw, ti moderno a Babilonia ket allilawenna ti lubong iti kinadakes (Apoc. 17:4-6), a dina mapakpakadaan ti panangokom a maited kenkuana iti mabiit. Iti maysa nga aldaw umay ti panangokom.

`Ania dagiti wagas a ti sociedadtayo ken kulturatayo ket ipabpabarengbarengda ti Sao ti Dios? Kasano iti panagannadtayo a saan a makipaset iti dayta a panangbarengbareng, uray pay iti bassi-bassit a wagas? Itugotmo ti sungbatmo iti klase inton Sabado.`