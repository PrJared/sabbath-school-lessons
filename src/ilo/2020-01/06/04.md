---
title:  Sumrek ti Reyna
date:   04/02/2020
---

`Basaen ti Daniel 5:9-12. Ania iti kuna ti reyna maipapan ken Daniel a pagaammo koman ti ari? Ania ti ibaga daytoy maipapan kenkuana a kas la saanna nga ammo uray pay iti kaaddan ni Daniel?`

Kabayatan a mariribukda idiay pagdadayaan gapu iti datdatlag a mensahe a naisurat iti pader, ti reyna dimteng ken mangipaay iti pannakaiturong iti mariribukan nga ari. Ipalagipna iti ari maipapan ken Daniel, ti kabaelanna a mangipatarus kadagiti tagtagainep ken panangrisot kadagiti palpalimed a naipaduyakyak idi tiempo ni Nabucodnosor. No ni Balsasar ket kas pudno a nasirib kas iti sinarurona iti panagturay, ket ammona koman no siasino ti asitganna tapno maipakaammo ti kaipapanan iti daytoy datdatlag a naisurat. Ti ibaballaet ti reyna ket mangpaneknek a nasisita daytoy iti ari, nga iti daytoy a kanito ket kas la dina ammo no ania ti sumaruno nga aramidenna. Dagiti sasao ti reyna ket kas la maysa a babalaw ken Belsasar iti pananglibtawna iti kakaisuna a tao iti pagarian a makaipatarus iti datdatlag a naisurat. Ket insao pay ti reyna iti ari ti kwalipikasyon ni Daniel: Ti mammadto ket addaan iti Espiritu ti Nasantoan a Dios, nasarac kencuana ti silaw ken pannacaawat ken sirib, mangnibinibi nga espiritu, ken pannacaammo, ken pannacaawat, panagipatarus cadagiti tagtagainep, ken panangiparang cadagiti nauneg a balicas, ken pananglawlawag cadagiti pagduaduaan; isu idi ti pangoloen dagiti magos, managanito, ken Caldeos idi panawen ni Nabucodnosor (Dan. 5:11,12).

Iti daytoy a kanito, masdaawtayo manen no apay a di inkankano ni Balsasar ni Daniel. Ti teksto ket saan a mangted iti diretso a sungbat iti daytoy a saludsod, ngem pagarupentayo nga iti daytoy a kanito ni Daniel, kalpasan iti panagservina iti ari iti tallo a tawtawen iti panagarina (Dan. 8:1,27), ket saanen a naalibtak iti servicio. Maysa a gapu nalabit ket ti edad ni Daniel. Isu ket mabalin agarup 80 ti tawennan, ket ti ari ket kayatna a sukatanen dagiti nataengan nga adda iti panagipangulona kadagiti naub-ubing a kaputotan. Ti ari ket mabalin nga inkeddengna pay a di-ikankano ni Daniel. Ngem aniaman pay iti gapu wenno dagiti rasrason, agtalinaed a makapasiddaaw a ti maysa a tao nga addaan kadagiti kabaelan a kas iti kabaelan ni Daniel ket malipatan kalpasan ti apagbiit tiempo.

`Basaen ti Roma 1:16-32. Iti ania dagiti wagas a makitatayo a ti principio a nailanad kadagitoy a teksto, ket maiparangarang saan laeng nga iti daytoy nga istoria, no di pay ket iti lubong ita nga aldaw?`