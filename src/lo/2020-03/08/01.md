---
title:  ການຊ່ວຍເຫຼືອຄົນອື່ນແບບດຽວກັບທີ່ພຣະເຢຊູໄດ້ເຮັດ
date:  15/08/2020
---

### ອ່ານສຳລັບບົດຮຽນອາທິດນີ້
ມັດທາຍ 5:13,14; ມັດທາຍ 8:5-10; ລູກາ 10:25-27; ມັດທາຍ 4:23-25; ມັດທາຍ 25:31-46.

ຂໍ້ຄວນຈຳ: “ເມື່ອພຣະອົງເຫັນປະຊາຊົນຢ່າງຫຼວງຫຼາຍ ພຣະອົງກໍມີໃຈສົງສານຄົນເຫຼົ່ານັ້ນ ເພາະພວກເຂົາກັງວົນເປັນທຸກໃຈແລະຂາດທີ່ເພິ່ງ ເໝືອນຝູງແກະທີ່ບໍ່ມີຜູ້ລ້ຽງ”. (ມັດທາຍ 9:36)

ພຣະເຢຊູໄດ້ມີຄວາມຫ່ວງໃຍຄົນອື່ນຢ່າງເລິກເຊິ່ງ. ພຣະອົງຊົງໃຊ້ຊີວິດຢູ່ເພື່ອຮັບໃຊ້ຄົນອື່ນ, ບໍ່ແມ່ນເພື່ອພຣະອົງເອງ. ພຣະເຢຊູໄດ້ສະໜອງຄວາມຕ້ອງການຂອງປະຊາຊົນທີ່ຢູ່ອ້ອມຂ້າງພຣະອົງ. ພຣະອົງຮັບໃຊ້ພຣະເຈົ້າໂດຍການສະແດງໃຫ້ຄົນເຫັນຄວາມຮັກແລະຄວາມເມດຕາ. ພຣະອົງໄດ້ຊົງຢຽວຢາຮັກສາຮ່າງກາຍ, ຄວາມຄິດແລະຈິດໃຈຂອງເຂົາ. ພຣະເຢຊູໄດ້ຮັກສາຄົນທີ່ມີພະຍາດຜິວໜັງທີ່ຮ້າຍແຮງໃຫ້ຫາຍດີ. ພຣະອົງໄດ້ຊົງຊ່ວຍໃຫ້ຄົນຕາບອດນັ້ນໄດ້ເຫັນແລະໃຫ້ຄົນຫູໜວກໄດ້ຍິນ. ພຣະອົງໄດ້ປົດປ່ອຍຄົນຈາກຜີຮ້າຍ ພຣະເຢຊູໄດ້ລ້ຽງອາຫານຜູ້ທີ່ອຶດຫິວ. ພຣະອົງຊົງດູແລຄົນທີ່ຂາດເຂີນ. ເມື່ອພຣະເຢຊູໄດ້ເຮັດສິ່ງເຫຼົ່ານີ້ ຫົວໃຈແລະຊີວິດຂອງຄົນທັງຫຼາຍກໍໄດ້ມີການປ່ຽນແປງ.

ເປັນຫຍັງຊີວິດຂອງຄົນທັງຫຼາຍຈຶ່ງໄດ້ມີການປ່ຽນແປງ? ກໍເພາະວ່າຄົນທັງຫຼາຍເຫັນວ່າ ພຣະເຢຊູນັ້ນຊົງຫ່ວງໃຍພວກເຂົາຢ່າງຫຼວງຫຼາຍ. ຄວາມຮັກຂອງພຣະອົງນັ້ນເປັນຄວາມຮັກອັນແທ້ຈິງ ນັ້ນເປັນເຫດຜົນທີ່ຈິດໃຈຂອງພວກເຂົານັ້ນເປີດຮັບເອົາຄວາມຈິງຂອງພຣະຄຳພີທີ່ພຣະອົງຊົງສອນ. ພຣະເຢຊູຊົງເຫັນວ່າຄົນໃນໂລກນີ້ຕ້ອງການທີ່ຈະເຫັນຂ່າວປະເສີດ ບໍ່ແມ່ນພຽງແຕ່ໄດ້ຍິນຂ່າວດີນັ້ນ. ເມື່ອພວກເຮົາໃຊ້ຊີວິດແບບດຽວກັນທີ່ພຣະເຢຊູໄດ້ເຮັດ ຊີວິດເຮົາກໍຈະເປັນພະຍານທີ່ມີພະລັງ ຊີວິດຂອງເຮົາຈະໃຫ້ອຳນາດແກ່ຄຳເວົ້າຂອງເຮົາ.