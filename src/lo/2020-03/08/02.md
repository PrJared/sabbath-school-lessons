---
title:  ພຣະເຢຊູໄດ້ຮູ້ສຶກແນວໃດກ່ຽວກັບຄົນທັງປວງ?
date:  16/08/2020
---

`ອ່ານມັດທາຍ 5:13,14. ພຣະເຢຊູໃຊ້ຄຳສັບພັນລະນາພາບສອງຄຳອັນໃດເພື່ອສະແດງໃຫ້ພວກເຮົາເຫັນວ່າ ຜູ້ຕິດຕາມຂອງພຣະອົງນັ້ນເປັນຜູ້ໃດ? ທ່ານຄິດວ່າເປັນຫຍັງພຣະເຢຊູຈຶ່ງໃຊ້ຮູບພັນລະນາພາບເຫຼົ່ານີ້? ໃຫ້ທ່ານອ່ານ ໂຢຮັນ 1:9; ໂຢຮັນ 12:46; ແລະ ຟີລິບປອຍ 2:15 ສຳລັບຄຳຕອບ.`

ເກືອເປັນສິ່ງທີ່ສຳຄັນຫຼາຍໃນສະໄໝພຣະຄຳພີໃໝ່. ມັນມີຄ່າຢ່າງຫຼວງຫຼາຍ. ໃນບາງຄັ້ງ ກອງທັບຊາວໂຣມັນກໍໄດ້ໃຊ້ເກືອຈ່າຍແທນເງິນ. ດັ່ງນັ້ນ ເກືອຈຶ່ງເປັນຄຳສັບພັນລະນາພາບສຳລັບຄວາມຮັ່ງມີ. ນອກຈາກນັ້ນ ເກືອກໍຍັງໃຫ້ລົດຊາດແກ່ອາຫານແລະຮັກສາອາຫານບໍ່ໃຫ້ບູດ. ເມືອພຣະເຢຊູກ່າວວ່າຜູ້ຕິດຕາມຂອງພຣະອົງນັ້ນຄືກັບເກືອ ພຣະອົງກຳລັງບອກອັນໃດແທ້? ພຣະອົງກຳລັງບອກວ່າ ຄວາມຮັ່ງມີອັນແທ້ຈິງໃນໂລກນີ້ ບໍ່ແມ່ນຄົນທີ່ມີອຳນາດແລະເງິນຫຼາຍທີ່ສຸດ. ຄວາມຮັ່ງມີອັນແທ້ຈິງໃນໂລກນີ້ກໍຄື ຄຣິສຕຽນທີ່ສ້າງອານາຈັກຂອງພຣະເຈົ້າໃຫ້ກວ້າງໃຫຍ່ອອກໄປ. ວຽກງານອັນດີແລະບໍ່ເຫັນແກ່ໂຕຂອງເຂົານັ້ນຊ່ວຍໃຫ້ຄວາມຮັກຄົງຢູ່ໃນໂລກນີ້.

ຄຳສັບພັນລະນາພາບອັນທີສອງທີ່ພຣະເຢຊູຊົງໃຊ້ໃນມັດທາຍ 5:14 ກໍຄືແສງສະຫວ່າງ. ແສງສະຫວ່າງບໍ່ໄດ້ລົບຫຼີກຄວາມມືດມົນ ແສງສະຫວ່າງກໍ່ສ່ອງແສງໃນຄວາມມືດ. ແສງສະຫວ່າງບໍ່ໄດ້ແຍກໂຕອອກຈາກຄວາມມືດ. ມັນປ່ຽນໃຫ້ຄວາມມືດກາຍເປັນຄວາມສະຫວ່າງ. ຜູ້ຕິດຕາມຂອງພຣະເຢຊູນັ້ນຈະຕ້ອງນຳແສງສະຫວ່າງຂອງຄວາມຈິງຂອງພຣະເຈົ້າມາສູ່ຄົນທີ່ມີຊີວິດອັນມືດມົນແລະເຕັມໄປດ້ວຍຄວາມບາບ.