---
title:  ພຣະເຢຊູຊົງເມດຕາຄົນທັງຫຼາຍ
date:  17/08/2020
---

`ອ່ານມັດທາຍ 8:5-10 ແລະ ມາລະໂກ 12:34. ພຣະເຢຊູຊົງກ່າວຄຳເວົ້າທີ່ມີຄວາມຫວັງອັນໃດແກ່ຫົວໜ້າກອງທັບຊາວໂຣມັນ ແລະ ຜູ້ນຳສາດສະໜາຢິວ?`

ຄຳເວົ້າຂອງພຣະເຢຊູທີ່ກ່າວກັບຜູ້ບັງຄັບກອງຮ້ອຍໂຣມັນ ຫຼື ຜູ້ນຳກອງທັບໂຣມັນ ກໍເປັນການປ່ຽນແປງອັນໃຫຍ່ຫຼວງຈາກສິ່ງທີ່ຜູ້ນຳສາດສະໜາຢິວນັ້ນຄິດ. ໃຫ້ເຮົາລອງຄິດວ່າ ຜູ້ນຳກອງທັບນັ້ນຈະຮູ້ສຶກແນວໃດ ເມື່ອພຣະເຢຊູບອກລາວວ່າ ຄວາມເຊື່ອຂອງລາວນັ້ນຍິ່ງໃຫຍ່ກວ່າຄວາມເຊື່ອໃດທີ່ພຣະເຢຊູເຄີຍເຫັນໃນຜູ້ອື່ນທົ່ວປະເທດອິດສະລາເອນ! ໜ້າປະຫຼາດໃຈແທ້! ໃຫ້ເຮົາຄິດເຖິງຄວາມຮູ້ສຶກຂອງຜູ້ນຳສາດສະໜາຢິວໃນເວລານັ້ນ ເມື່ອພຣະເຢຊູກ່າວວ່າ “ເຈົ້າບໍ່ໄດ້ໄກຈາກອານາຈັກຂອງພຣະເຈົ້າ” (ມາຣະໂກ 12:34) ມັນຊ່າງເປັນຄຳເວົ້າທີ່ດີແທ້! ພຣະເຢຊູມີທັກຊະໃນການນຳເອົາສິ່ງດີທີ່ສຸດອອກມາຈາກຄົນອື່ນ. ຄຳເວົ້າທີ່ມີຄວາມເມດຕາ, ຄຳເວົ້າທີ່ຂອບໃຈ, ແລະ ຄຳຍ້ອງຍໍສັນລະເສີນກໍ່ຊ່ວຍຄົນໃຫ້ເປີດຫົວໃຈຮັບເອົາຂ່າວດີ. ໃຫ້ທ່ານຊອກຫາຈຸດດີໃນຕົວຂອງຄົນອື່ນທີ່ຢູ່ອ້ອມຂ້າງທ່ານ. ຈົ່ງໃຫ້ພວກເຂົາຮູ້ວ່າທ່ານຮູ້ສຶກຂອບໃຈພວກເຮົາ ແລະ ຂອບໃຈໃນສິ່ງທີ່ພວກເຂົາໄດ້ເຮັດ.

`ໃຫ້ທ່ານປຽບທຽບ ເອຊາຢາ 42:3; ໂກໂລຊາຍ 4:5,6; ແລະ ເອເຟໂຊ 4:15. ຂໍ້ພຣະຄຳພີເຫຼົ່ານີ້ສອນກົດອັນສຳຄັນອັນໃດກ່ຽວກັບການແບ່ງປັນຄວາມເຊື່ອຂອງພວກເຮົາກັບຄົນອື່ນ ແລະ ການມີມິດສຳພັນທີ່ດີຕໍ່ພວກເຂົາ?`

ເມື່ອຄຳເວົ້າຂອງເຮົານັ້ນເປັນຄຳເວົ້າທີ່ໜູນໃຈ ແລະ ເຕັມໄປດ້ວຍຄວາມຮັກແລະຄວາມເມດຕາຂອງພຣະເຈົ້າ ພວກເຮົາກໍຈະມີອຳນາດໃນການປ່ຽນແປງຊີວິດຂອງຄົນອື່ນໃຫ້ດີຂຶ້ນ. ເອຊາຢາໄດ້ບອກພວກເຮົາວ່າ ພຣະເຢຊູ“ຈະບໍ່ຫັກຕົ້ນອໍ້ທີ່ກຳລັງກົ່ງລົງ ທັງຈະບໍ່ດັບໄຟໃນຕະກຽງທີ່ກຳລັງຈະມອດ” (ເອຊາຢາ 42:3). ຄຳເວົ້າທີ່ພັນລະນາພາບເຫຼົ່ານີ້ກໍສະແດງໃຫ້ພວກເຮົາເຫັນວ່າ ພຣະເຢຊູນັ້ນຊົງມີຄວາມຮັກຫຼາຍແທ້ຈົນພຣະອົງນັ້ນລະມັດລະວັງບໍ່ເຮັດໃຫ້ຄົນທີ່ຫາກໍມາເຊື່ອໃນພຣະອົງນັ້ນເສຍໃຈ. ພຣະເຢຊູນັ້ນຈະບໍ່ເຮັດໃຫ້ “ປະກາຍ” ແຫ່ງຄວາມເຊື່ອອັນນ້ອຍໆທີ່ຢູ່ໃນໃຈຂອງເຂົາດັບສູນໄປ.

`“ວິທີການ” ທີ່ພວກເຮົາເວົ້າບາງຢ່າງກໍສຳຄັນເທົ່າກັບ “ສິ່ງ” ທີ່ພວກເຮົາຈະເວົ້າ. ບາງທີມັນກໍສຳຄັນກວ່າອີກ ເປັນຫຍັງເລື່ອງນີ້ຈຶ່ງເປັນຄວາມຈິງ?`