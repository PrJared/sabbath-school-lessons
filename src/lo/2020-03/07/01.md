---
title:  ການແບ່ງປັນຄວາມຈິງຂອງພຣະຄຳພີ
date:  08/08/2020
---

### ອ່ານສຳລັບບົດຮຽນອາທິດນີ້
ເພງສັນລະເສີນ 119:105; ເຮັບເລີ 1:1-3; 2ຕີໂມທີ 3:14-17; 1ໂຢຮັນ 1:7-9; ເອຊາຢາ 50:4.

ຂໍ້ຄວນຈຳ: “ສະນັ້ນຖ້ອຍຄຳທີ່ເຮົາກ່າວໄປກໍເຊັ່ນດຽວກັນ ຄືຈະບໍ່ກັບຄືນມາຫາເຮົາໂດຍສູນເປົ່າ ຈະສຳເລັດຕາມທີ່ເຮົາໄດ້ວາງແຜນການແລະທຸກສິ່ງທີ່ເຮົາໃຊ້ໄປເຮັດນັ້ນຈະເກີດຜົນຈະເລີນຂຶ້ນ” (ເອຊາຢາ 55:11)

ທຳມະຊາດສະແດງໃຫ້ພວກເຮົາເຫັນອຳນາດແລະຄວາມງາມຂອງພຣະເຈົ້າ. ແຕ່ມັນບໍ່ໄດ້ສະແດງໃຫ້ພວກເຮົາເຫັນແຜນການຂອງພຣະເຈົ້າທີ່ຈະຊ່ວຍພວກເຮົາ. ພວກເຮົາຮຽນຮູ້ກ່ຽວກັບແຜນການຊ່ວຍໃຫ້ລອດຂອງພຣະເຈົ້າຈາກພຣະເຢຊູ. ພຣະເຢຊູຊົງເປັນ “ຄວາມສະຫວ່າງອັນແທ້ຈິງ ຄືຄວາມສະຫວ່າງທີ່ເຂົ້າມາໃນໂລກແລະສ່ອງແກ່ຄົນທັງປວງ” (ໂຢຮັນ 1:9). ເຖິງແນວນັ້ນກໍຕາມ ພວກເຮົາກໍຈຳເປັນທີ່ຈະໃຫ້ພຣະຄຳພີອະທິບາຍຄວາມຈິງຂອງພຣະເຈົ້າຢ່າງສົມບູນ. ພຣະຄຳພີຄືພຣະຄຳຂອງພຣະເຈົ້າ ພຣະຄຳພີນັ້ນໄດ້ມອບຄວາມເຂົ້າໃຈອັນດີທີ່ສຸດກ່ຽວກັບພຣະເຢຊູ. ພຣະເຢຊູຊົງເປັນພຣະຄຳອົງຊົງມີຊີວິດ ຖ້າປາດສະຈາກພຣະຄຳພີແລ້ວ ພຣະວິນຍານບໍລິສຸດກໍຖືກຈຳກັດໃນສິ່ງທີ່ພຣະອົງຈະສະແດງໃຫ້ຫົວໃຈຂອງເຮົາເຫັນກ່ຽວກັບພຣະເຢຊູ.

ພຣະເຢຊູໄດ້ກ່າວວ່າ “ເຈົ້າທັງຫຼາຍຄົ້ນຫາໃນພຣະຄຳພີ ເພາະຄິດຈະພົບຊີວິດອັນນິລັນດອນ ແມ່ນພຣະຄຳພີນີ້ແຫຼະທີ່ເປັນພະຍານໃຫ້ເຮົາ” (ໂຢຮັນ 5:39). ຄຳສອນໃນພຣະຄຳພີທຸກໆຄຳສະແດງໃຫ້ພວກເຮົາເຫັນສິ່ງທີ່ຢູ່ໃນຫົວໃຈຂອງພຣະເຢຊູ. ພວກເຮົາແບ່ງປັນຄວາມຈິງຂອງພຣະຄຳພີ ເພື່ອວ່າພວກເຮົາຈະສະແດງໃຫ້ຄົນເຫັນຄວາມຮັກຂອງພຣະເຢຊູ.