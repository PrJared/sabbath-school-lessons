---
title:  ພຣະພອນທີ່ເຮົາໄດ້ຮັບຈາກການສຶກສາພຣະຄຳພີ
date:  11/08/2020
---

`ອ່ານ 2 ຕີໂມທີ 3:14-17 ແລະ ໂຢຮັນ 17:14-17. ພວກເຮົາໄດ້ຮັບພຣະພອນອັນໃດແດ່ຈາກການສຶກສາພຣະຄຳພີ?`

ອາຈານເປົາໂລໄດ້ບອກຕີໂມທີໃຫ້ເຊື່ອຟັງພຣະຄຳພີ ແລ້ວອາຈານເປົາໂລກໍໄດ້ກ່າວເຖິງພຣະພອນທີ່ພວກເຮົາໄດ້ຮັບຈາກການສຶກສາພຣະຄຳພີ. ອາຈານເປົາໂລກ່າວວ່າ ພຣະຄຳພີສະແດງໃຫ້ພວກເຮົາເຫັນວ່າຈະຕ້ອງເຊື່ອອັນໃດ. ນອກຈາກນັ້ນ ພຣະຄຳພີຍັງຊ່ວຍໃຫ້ພວກເຮົາເຫັນສິ່ງທີ່ຜິດ ພຣະຄຳພີສະແດງໃຫ້ພວກເຮົາເຫັນແຜນການຂອງພຣະເຈົ້າສຳລັບມະນຸດ. ແລະພຣະຄຳພີກໍຍັງໄດ້ສະແດງໃຫ້ພວກເຮົາເຫັນຄວາມບາບຂອງເຮົາ, ປັບປ່ຽນແນວຄິດທີ່ຜິດໆຂອງພວກເຮົາ ແລະ ສະແດງໃຫ້ພວກເຮົາເຫັນວິທີການໃຊ້ຊີີວິດທີບໍລິສຸດສັກສິດ. ພຣະຄຳພີສະແດງໃຫ້ພວກເຮົາເຫັນພຣະຄຸນທີ່ຊ່ວຍໃຫ້ພົ້ນຂອງພຣະເຢຊູ. ພຣະຄຳພີຊົງນຳພວກເຮົາອອກຈາກຄວາມບາບເພື່ອກາຍເປັນແບບດຽວກັບພຣະເຢຊູໃນຈິດໃຈຂອງເຮົາ. ພຣະຄຳພີສະແດງໃຫ້ພວກເຮົາເຫັນຄວາມຮັກອັນບໍ່ເຫັນແກ່ໂຕຂອງພຣະເຢຊູ. ແລ້ວພວກເຮົາກໍຈະເຫັນວ່າ ພວກເຮົານັ້ນເຫັນແກ່ໂຕຫຼາຍຊໍ່າໃດ. ໃນພຣະຄຳພີ ພວກເຮົາເຫັນວ່າພຣະເຢຊູນັ້ນຊົງຮັກແລະຫ່ວງໃຍຄົນທັງຫຼາຍຢ່າງເລິກເຊິ່ງຊຳໃດ. ຄວາມຈິງນີ້ຂອງພຣະຄຳພີກໍປ່ຽນແປງຊີວິດຂອງເຮົາ. ເມື່ອພວກເຮົາແບ່ງປັນຄວາມຈິງຂອງພຣະຄຳພີກັບຄົນອື່ນໆ ຊີວິດຂອງພວກເຂົາກໍໄດ້ຮັບການປ່ຽນແປງ. ເມືື່ອພວກເຮົາເຫັນພຣະເຢຊູໃນພຣະຄຳພີ ພວກເຮົາກໍກາຍເປັນຜູ້ທີ່ມີຄວາມຮັກ. ພວກເຮົາກໍກາຍເປັນຄືກັບພຣະອົງໃນຈິດວິນຍານຂອງເຮົາ. ການເປັນພະຍານບໍ່ແມ່ນກ່ຽວກັບການແບ່ງປັນສິ່ງທີ່ພວກເຮົາຄິດຫຼືເຊື່ອ ແຕ່ການເປັນພະຍານຄືການແບ່ງປັນຄວາມຈິງອັນຕະຫຼອດໄປເປັນນິດ ເຊິ່ງພົບໄດ້ໃນພຣະຄຳພີ. ພຣະຄຳພີໄດ້ເປັນພຣະພອນແກ່ຊີວິດຂອງເຮົາໃນທາງທີ່ໜ້າອັດສະຈັນແລະໜ້າແປກປະຫຼາດໃຈ. ດັ່ງນັ້ນ ພວກເຮົາຈຶ່ງຄວນບອກຄົນອື່ນໆວ່າພຣະຄຳພີນັ້ນສາມາດອວຍພອນຊີວິດຂອງເຂົາເຊັ່ນກັນແນວໃດ.