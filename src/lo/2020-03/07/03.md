---
title:  ອຳນາດຂອງພຣະຄຳຂອງພຣະເຈົ້າ, ພຣະຄຳພີ
date:  10/08/2020
---

`ປຽບທຽບ ເຮັບເລີ 1:1-3; ເຮັບເລີ 4:12; ແລະ ເພງສັນລະເສີນ 33:6-9. ຂໍ້ພຣະຄຳພີເຫຼົ່ານີ້ບອກຫຍັງພວກເຮົາກ່ຽວກັບອຳນາດຂອງພຣະຄຳຂອງພຣະເຈົ້າ ນັ້ນກໍຄືພຣະຄຳພີ?`

ພຣະຄຳພີຄື ພຣະຄຳຂອງພຣະເຈົ້າ. ພຣະຄຳພີຄືພຣະຄຳທີ່ມີຊີວິດຢູ່. ພຣະຄຳຂອງພຣະເຈົ້າມີອຳນາດທີ່ຈະເຮັດສິ່ງທີ່ພຣະຄຳໄດ້ກ່າວໄວ້. ຄຳເວົ້າຂອງມະນຸດນັ້ນສາມາດກ່າວເຖິງສິ່ງທີ່ເປັນຢູ່ ແຕ່ພຣະເຈົ້າສາມາດກ່າວເຖິງສິ່ງຕ່າງໆທີ່ຍັງບໍ່ໄດ້ເກີດຂຶ້ນ ແລ້ວກໍສາມາດເຮັດໃຫ້ເກີດຂຶ້ນໄດ້. ພຣະອົງຊົງເຮັດໃຫ້ສິ່ງຕ່າງໆເກີດຂຶ້ນໂດຍອຳນາດຂອງພຣະຄຳພີ. ພຣະຄຳພີຄືພຣະຄຳທີ່ມີອຳນາດເຮັດໃຫ້ສິ່ງຕ່າງໆເກີດຂຶ້ນ. ພຣະຄຳທີ່ພຣະເຈົ້າກ່າວນັ້ນກໍມີອຳນາດທີ່ຈະເຮັດທຸກໆສິ່ງທຸກໆຢ່າງທີ່ພຣະອົງໄດ້ກ່າວໄວ້.

ໃນພຣະທໍປະຖົມມະການ ບົດທີ1 ຄຳວ່າ “ພຣະເຈົ້າໄດ້ກ່າວວ່າ” ກໍຖືກໃຊ້ຊໍ້າແລ້ວຊໍ້າອີກ (ປະຖົມມະການ 1:3,6,11,14,20,24,26,29). ພຣະຄຳຂອງພຣະເຈົ້າມີລິດອຳນາດຢ່າງຫຼວງຫຼາຍ. ເມື່ອພຣະເຈົ້າຊົງກ່າວ ພຣະຄຳຂອງພຣະອົງກໍສາມາດເຮັດໃຫ້ດິນແດນທີ່ແຫ້ງແລ້ງນັ້ນພົ້ນຂຶ້ນມາຈາກໜ້ານ້ຳ. ນອກຈາກນັ້ນ ພຣະຄຳຂອງພຣະອົງກໍຍັງເຮັດໃຫ້ພືດຜັກເຕີບໃຫຍ່, ເຮັດໃຫ້ດອກໄມ້ເບັ່ງບານ ແລະ ເຮັດໃຫ້ສັດສາວາສິ່ງມີຊີວິດຂຶ້ນມາໄດ້.

ພວກເຮົາເຫັນຄຳສັບພາສາຮັບເລີໃນປະຖົມມະການ ບົດທີ 1 ສຳລັບກ່າວເຖິງອຳນາດຂອງພຣະເຈົ້າໃນການນິລະມິດສ້າງສິ່ງຕ່າງໆ. ມັນຄືຄຳວ່າ “bara”. ຄຳສັບນີ້ສະແດງໃຫ້ພວກເຮົາເຫັນອຳນາດຂອງພຣະເຈົ້າທີ່ຈະສ້າງບາງສິ່ງຂຶ້ນມາຈາກຄວາມຫວ່າງເປົ່າ. ຄຳກິລິຍານີ້ຖືກໃຊ້ເມື່ອພຣະເຈົ້າຊົງເປັນປະທານປະໂຫຍກເທົ່ານັ້ນ. ນັ້ນກໍຄື ພຣະເຈົ້າສາມາດ “bara” ຫຼືສ້າງສິ່ງຕ່າງໆຂຶ້ນມາຈາກຄວາມຫວ່າງເປົ່າໄດ້. ພຣະເຈົ້າໄດ້ສ້າງບາງສິ່ງນີ້ຈາກຄວາມຫວ່າງເປົ່າໂດຍອຳນາດຂອງພຣະຄຳຂອງພຣະອົງ.