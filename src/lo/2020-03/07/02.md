---
title:  ຄຳສັບພັນລະນາພາບສຳລັບພຣະຄຳພີ
date:  09/08/2020
---

`ອ່ານເພງສັນລະເສີນ 119:105; ເຢເລມີຢາ 23:29; ລຸູກາ 8:11; ແລະ ມັດທາຍ 4:4. ທ່ານພົບຫ້າຄໍາສັບອັນໃດທີ່ພັນລະນາພາບຂອງພຣະຄໍາພີໃນຂໍ້ພຣະຄຳພີເຫຼົ່ານີ້. ທ່ານຄິດວ່າເປັນຫຍັງຫ້າຄຳສັບນີ້ຈຶ່ງຖືກເລືອກເພື່ອສະແດງໃຫ້ພວກເຮົາເຫັນວ່າພຣະຄຳຂອງພຣະເຈົ້ານັ້ນກໍຄືພຣະຄຳພີ?`

ຄຳສັບພັນລະນາຮູບພາບໃນຂໍ້ພຣະຄຳພີເຫຼົ່ານີ້ກໍສະແດງໃຫ້ພວກເຮົາເຫັນອຳນາດທີ່ພຣະຄຳພີມີເພື່ອປ່ຽນແປງຫົວໃຈແລະຊີວິດ. ເມື່ອພວກເຮົາແບ່ງປັນພຣະຄຳພີກັບຄົນທັງຫຼາຍ ມັນກໍຄືກັບແສງສະຫວ່າງທີ່ສະແດງໃຫ້ເຫັນຄວາມຈິງຂອງຊີວິດ. ພຣະເຢຊູກ່າວວ່າ “ເຮົານີ້ແຫຼະເປັນຄວາມສະຫວ່າງຂອງໂລກ ຜູ້ທີ່ຕາມເຮົາມາຈະມີຄວາມສະຫວ່າງແຫ່ງຊີວິດ” (ໂຢຮັນ 8:12) ຄວາມເຂົ້າໃຈຜິດຂອງພວກເຮົາກໍຄືຄວາມມືດມົນ. ພຣະເຢຊູຜູ້ຊົງເປັນແສງສະຫວ່າງກໍສ່ອງແສງໃນຈິດໃຈຂອງເຮົາ ພຣະອົງຊົງສຳແດງໃຫ້ເຫັນວ່າພຣະເຈົ້າຊົງເປັນຜູ້ໃດ. ພຣະເຢຊູເຮັດໃຫ້ຄວາມເຂົ້າໃຈຜິດຂອງເຮົາກ່ຽວກັບພຣະເຈົ້ານັ້ນຫາຍໄປ.

ເຢເລມີຢາປຽບທຽບຄຳເວົ້າຂອງພຣະເຈົ້າຄືກັບໄຟແລະໄມ້ຄ້ອນ. ພຣະຄຳພີໄດ້ນຳເອົາຄວາມບາບອອກຈາກຊີວິດຂອງພວກເຮົາ. ມັນໄດ້ທຳລາຍຈິດໃຈທີ່ແຂງກະດ້າງຂອງເຮົາ ສິ່ງດຽວກັນນີ້ເກີດຂຶ້ນເມື່ອພວກເຮົາຊ່ວຍຄົນອື່ນໃຫ້ເຫັນຄວາມງົດງາມຂອງພຣະເຢຊູໃນພຣະຄຳພີ. ແລ້ວຈິດໃຈອັນແຂງກະດ້າງຂອງເຮົາກໍຈະຖືກທຳລາຍລົງ. ຄວາມຮັກຂອງພຣະເຢຊູນັ້ນກໍຄືກັບໄຟ. ມັນທຳລາຍຄວາມຮູ້ສຶກທີ່ເຫັນແກ່ຕົວ ແລະຄວາມໂລບທັງໝົດໃນຈິດໃຈຂອງເຮົາ.

`ໃຫ້ທ່ານຄິດກ່ຽວກັບຄວາມຈິງທີ່ພວກເຮົາຮູ້ຈາກພຣະຄຳພີເທົ່ານັ້ນ. ສິ່ງນີ້ບອກຫຍັງພວກເຮົາກ່ຽວກັບເຫດຜົນທີ່ພວກເຮົາຄວນເກັບຮັກສາສິ່ງທີ່ພຣະຄຳພີສອນພວກເຮົາໄວ້ຢ່າງດີ?`