---
title:  ຂໍ້ຄິດເພີ່ມເຕີມ
date:  10/07/2020
---

ໃນປື້ມ The Desire of Ages, ທ່ານນາງເອເລັນຈີໄວທ໌ໄດ້ເພີ່ມຂໍ້ຄິດທີ່ສຳຄັນຕໍ່ໄປນີ້: “ແມ່ນແລ້ວ ພວກເຮົາຈະຕ້ອງບອກຄົນອື່ນໆກ່ຽວກັບຄວາມຈິງຂອງພຣະຄຳພີ. ແຕ່ຄວາມຮັກຂອງພຣະເຢຊູນັ້ນກໍມີອຳນາດທີ່ຈະເຮັດໃນສິ່ງທີ່ຄວາມຈິງຂອງພຣະຄຳພີບໍ່ສາມາດເຮັດໄດ້ໂດຍລຳພັງ. ຄວາມຮັກອັນຍິ່ງໃຫຍ່ຂອງພຣະເຢຊູຈະແຜ່ອອກໄປແລະເອົາຊະນະເອົາໃຈຂອງຄົນໄດ້” (ໜ້າ 826).

ຄຣິດສະຕຽນບາງຄົນມີແນວຄິດທີ່ຜິດກ່ຽວກັບຄຳພະຍານສ່ວນໂຕຫຼືເລື່ອງເລົ່າ. ພວກເຂົາຄິດວ່າ ມັນໝາຍເຖິງການພະຍາຍາມເຮັດໃຫ້ຄົນເຊື່ອໃນຄວາມຈິງຂອງພຣະຄຳພີ. ແມ່ນແລ້ວ, ມັນເປັນເລື່ອງສຳຄັນທີ່ຈະແບ່ງປັນຄວາມຈິງຂອງພຣະຄຳພີໃນເວລາທີ່ເໝາະສົມ. ແຕ່ເລື່ອງຄຳພະຍານສ່ວນໂຕຂອງເຮົາກ່ຽວກັບພຣະເຢຊູນັ້ນເປັນສິ່ງທີ່ຍິ່ງໃຫຍ່ກວ່າການປ່ຽນແປງແນວຄິດຂອງຄົນ. ມັນຄືການປ່ຽນແປງຈິດໃຈຂອງເຂົາ. ພຣະເຢຊູຊົງປົດປ່ອຍພວກເຮົາອອກຈາກຄວາມຮູ້ສຶກຜິດ. ພຣະອົງຊົງປະທານສັນຕິສຸກ, ຄວາມເມດຕາກະລຸນາ ແລະ ການໃຫ້ອະໄພ. ພຣະອົງເຮັດໃຫ້ພວກເຮົາເຂັ້ມແຂງ. ພຣະອົງເຕີມເຕັມພວກເຮົາດ້ວຍຄວາມຫວັງແລະຄວາມຊື່ນຊົມຍິນດີ. ພຣະອົງຊົງນຳສະເໜີຂອງປະທານຊີວິດນິລັນດອນໃຫ້ແກ່ເຮົາ ແລະນີ້ກໍຄືຄຳພະຍານສ່ວນໂຕຂອງເຮົາ.

**ຄຳຖາມຄົ້ນຄວ້າ**

`ທ່ານຄິດວ່າເປັນຫຍັງຄຳພະຍານ ຫຼື ເລື່ອງເລົ່າສ່ວນໂຕຂອງເຮົາເອງນັ້ນກໍມີພະລັງອັນຍິ່ງໃຫຍ່? ຄຳພະຍານຂອງຄົນເຮົາໄດ້ປ່ຽນແປງທ່ານ ແລະ ປະສົບການຂອງທ່ານເອງແນວໃດ?`

`ເປັນຫຍັງການມີປະສົບການປະຈຳວັນກັບພຣະເຢຊູຈຶ່ງສຳຄັນຫຼາຍຕໍ່ຄວາມເຊື່ອຂອງເຮົາ?`

`ເປັນຫຍັງຊີວິດທີ່ບໍລິສຸດຈຶ່ງເປັນສ່ວນໜຶ່ງອັນສຳຄັນຂອງການເປັນພະຍານຂອງເຮົາ?`

`ໃຫ້ທ່ານແບ່ງປັນເລື່ອງຄຳພະຍານສ່ວນໂຕຂອງທ່ານກ່ຽວກັບພຣະເຢຊູໃນຊັ້ນຮຽນຂອງທ່ານ. ຢ່າລືມທີ່ຈະແບ່ງປັນໃນສິ່ງທີ່ພຣະເຢຊູໄດ້ເຮັດເພື່ອທ່ານໃນອະດີດຜ່ານມາ ແລະ ສິ່ງທີ່ພຣະອົງກະທຳໃຫ້ທ່ານໃນປະຈຸບັນນີ້. ພຣະເຢຊູໄດ້ຊ່ວຍປ່ຽນແປງຊີວິດຂອງທ່ານແນວໃດ?`