---
title:  'ການເປັນພະຍານສຳລັບພຣະເຢຊູ: ອຳນາດຂອງຄຳພະຍານ'
date:  04/07/2020
---

### ອ່ານສຳລັບບົດຮຽນອາທິດນີ້
ມາຣະໂກ 5:15-20; ມາຣະໂກ 16:1-11; ກິດຈະການ 4:13; 1ໂຢຮັນ 1:1-3; ຄາລາເຕຍ 2:20; ກິດຈະການ 26:1-32.

ຂໍ້ຄວນຈຳ: “ດ້ວຍວ່າ ເປັນໄປບໍ່ໄດ້ທີ່ຈະໃຫ້ພວກຂ້າພະເຈົ້າປິດບັງ ບໍ່ໃຫ້ເວົ້າສິ່ງທີ່ໄດ້ເຫັນແລະໄດ້ຍິນ” (ກິດຈະການ 4:20).

ມັນເປັນເລື່ອງຍາກທີ່ຈະຖົກຖຽງກັນກ່ຽວກັບປະສົບການສ່ວນຕົວຂອງຜູ້ໃດຜູ້ໜຶ່ງ. ຄົນອາດຈະຖົກຖຽງເລື່ອງຄວາມເຊື່ອຂອງທ່ານ. ພວກເຂົາອາດຈະບໍ່ເຫັນດີກັບການອະທິບາຍຄວາມຈິງໃນພຣະຄຳພີຂອງທ່ານ. ຄົນບາງຄົນອາດຈະຫົວເລາະໃສ່ສາດສະໜາຂອງທ່ານຫຼືຮ້າຍທ່ານຍ້ອນຄວາມເຊື່ອທີ່ທ່ານມີໃນພຣະເຈົ້າ. ແຕ່ແມ່ນໃຜແດ່ຈະສາມາດໂຕ້ຖຽງກັບປະສົບການຂອງທ່ານເອງ? ທ່ານອາດຈະເວົ້າວ່າ “ແຕ່ກ່ອນນັັ້ນຂ້ອຍບໍ່ມີຄວາມຫວັງ ແຕ່ເວລານີ້ຂ້ອຍມີຄວາມຫວັງ. ແຕ່ກ່ອນຂ້ອຍເຕັມໄປດ້ວຍຄວາມຮູ້ສຶກຜິດແຕ່ເວລານີ້ຂ້ອຍມີສັນຕິສຸກໃນໃຈ. ແຕ່ກ່ອນຊີວິດຂ້ອຍບໍ່ມີຄວາມໝາຍ ແຕ່ຕອນນີ້ຂ້ອຍມີເຫດຜົນທີ່ຈະມີຊີີວິດຢູ່ຕໍ່ໄປແລ້ວ!” ແມ່ນແຕ່ຄົນທີ່ສົງໃສກໍ່ສາມາດຮັບການປ່ຽນແປງໂດຍຂ່າວປະເສີດເມື່ອພວກເຂົານັ້ນເຫັນວ່າພຣະເຢຊູນັ້ນໄດ້ຊົງປ່ຽນແປງຊີວິດຂອງທ່ານແນວໃດ.

ຄົນບາງຄົນອາດຈະປະສົບກັບການປ່ຽນແປງທີ່ໄວວາໃນຊີວິດທາງດ້ານຄວາມເຊື່ອຂອງເຂົາ ຄືກັບເປົາໂລໃນຂະນະກຳລັງເດີນທາງໄປເມືອງດາມັດກັດ. ແຕ່ຄົນສ່ວນຫຼາຍກໍປ່ຽນແປງເທື່ອລະເລັກເທື່ອລະໜ້ອຍເມື່ອເວລາຜ່ານໄປ. ພວກເຂົາເລີ່ມເຂົ້າໃຈວ່າ ພຣະເຢຊູຊົງເປັນຜູ້ໃດ. ແລ້ວພວກເຂົາກໍຮູ້ສຶກຂອບຄຸນພຣະເຈົ້າສຳລັບຂອງປະທານແຫ່ງຄວາມເມດຕາອັນພິເສດ ແລະ ຄວາມປາດຖະໜາຂອງພຣະອົງທີ່ຈະຊ່ວຍພວກເຂົາຈາກຄວາມບາບ. ພຣະອົງຊົງປ່ຽນແປງພວກເຮົາໃນທາງທີ່ຄົນອື່ນໆສາມາດເຫັນໄດ້. ການປ່ຽນແປງນີ້ກໍຄືສິ່ງທີ່ຄົນໃນໂລກນີ້ຕ້ອງການແທ້ ແລະ ຈຳເປັນຕ້ອງໄດ້ຮັບຢ່າງແທ້ຈິງ.