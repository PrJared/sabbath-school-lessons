---
title:  ພຣະຜູ້ຊ່ວຍໃຫ້ລອດຊົງພຣະຊົນຢູ່
date:  06/07/2020
---

`ອ່ານກ່ຽວກັບມາລີອາໃນ ມາລະໂກ 16:1-11. ມາລີອາເຮັດສິ່ງໃດເມື່ອນາງຮູ້ວ່າພຣະເຢຊູນັ້ນໄດ້ຟື້ນມາຈາກຄວາມຕາຍ?`

ມາລີອາໄດ້ພົບກັບພຣະເຢຊູ ຫຼັງຈາກທີ່ພຣະອົງໄດ້ຕື່ນຂຶ້ນຈາກຄວາມຕາຍ. ແລ້ວນາງກໍແລ່ນໄປບອກເລື່ອງນີ້ກັບຜູ້ຕິດຕາມຂອງພຣະເຢຊູ. ມາລີອາບໍ່ສາມາດມິດງຽບຢູ່ໄດ້. ຂ່າວນີ້ກໍມະຫັດສະຈັນເກີນໄປທີ່ຈະເກັບໄວ້ໃຫ້ກັບຕົນເອງ. ພຣະເຢຊູມີຊີວິດຢູ່! ອຸບໂມງຂອງພຣະອົງຫວ່າງເປົ່າແລ້ວ! ທຸກໆຄົນໃນທຸກຫົນແຫ່ງຈະຕ້ອງຮັບຮູ້ເລື່ອງນີ້ ພວກເຮົາກໍເຊັ່ນດຽວກັນ ພວກເຮົາກໍພົບກັບພຣະເຢຊູອົງດຽວກັນນີ້ທີ່ມາລີອາໄດ້ພົບເຫັນໃນຊີວິດຂອງເຮົາ. ເມື່ອພວກເຮົາໄດ້ພົບພຣະອົງແລ້ວ ພວກເຮົາກໍຈະຕ້ອງແລ່ນອອກໄປບອກເລື່ອງນີ້ໃຫ້ຄົນອື່ນຮູ້. ຂ່າວປະເສີດນີ້ຈະຕ້ອງໄດ້ຮັບການແບ່ງປັນ! ພວກເຮົາຈະຕ້ອງບໍ່ເກັບຂ່າວດີເລື່ອງພຣະເຢຊູໄວ້ກັບໂຕເຮົາເອງ.

ມັນເປັນເລື່ອງໜ້າສົນໃຈທີ່ຜູ້ຕິດຕາມຂອງພຣະເຢຊູນັ້ນບໍ່ຍອມເຊື່ອເລື່ອງທີ່ມາລີອາກຳລັງເລົ່າ. ທ່ານຈື່ໄດ້ບໍ່ວ່າ ຜູ້ຕິດຕາມເຫຼົ່ານີ້ກໍເປັນຜູ້ດຽວກັນທີ່ພຣະເຢຊູໄດ້ຊົງເລືອກຂຶ້ນມາ. ນອກຈາກນັ້ນ ພຣະເຢຊູກໍຍັງໄດ້ບອກພວກເຂົາຫຼາຍເທື່ອກ່ຽວກັບຄວາມຕາຍແລະການຟື້ນພຣະຊົນຂອງພຣະອົງ ຫຼື ການຕື່ນຈາກຄວາມຕາຍ.

“ເມື່ອພວກເຂົາໄດ້ຍິນວ່າພຣະເຢຊູເຈົ້າມີຊີວິດຢູ່ ແລະທັງໄດ້ຍິນນາງເວົ້າວ່າຕົນໄດ້ເຫັນພຣະອົງດ້ວຍ ພວກເຂົາກໍບໍ່ໄດ້ເຊື່ອ” (ມາລະໂກ 16:11). ມີບົດຮຽນອັນສຳຄັນສຳລັບພວກເຮົາໃນນີ້. ຜູ້ຕິດຕາມຂອງພຣະເຢຊູເອງກໍບໍ່ເຊື່ອໃນຄວາມຈິງໃນທັນທີ. ດັ່ງນັ້ນ ພວກເຮົາກໍຕ້ອງບໍ່ແປກໃຈຖ້າຫາກຄົນອື່ນບໍ່ຍອມຮັບເອົາຄຳເວົ້າຂອງເຮົາກ່ຽວກັບພຣະເຢຊູໃນທັນທີທັນໃດ.