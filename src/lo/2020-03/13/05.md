---
title:  ສິ່ງທີ່ຄວາມຮັກຮຽກຮ້ອງຈາກເຮົາ
date:  23/09/2020
---

`ອ່ານໂຢຮັນ 21:15-19. ດັ່ງທີ່ພວກເຮົາໄດ້ເຫັນຈາກຂໍ້ພຣະຄຳພີເຫຼົ່ານີ້ພຣະເຢຊູໄດ້ຖາມຄຳຖາມອັນໃດກັບເປໂຕສາມເທື່ອ? ຄຳຕອບຂອງເປໂຕແມ່ນຫຍັງ? ເປັນຫຍັງພຣະເຢຊູຈຶ່ງຖາມເປໂຕເຖິງສາມເທື່ອ?`

ເປໂຕໄດ້ປະຕິເສດພຣະເຢຊູດ້ວຍຄຳເວົ້າຂອງເພີ່ນເອງສາມເທື່ອ. ດັ່ງນັ້ນພຣະເຢຊູຈຶ່ງໄດ້ຂໍໃຫ້ເປໂຕຕອບວ່າຮັກພຣະອົງດ້ວຍປາກຂອງເພີ່ນເອງສາມເທື່ອ. ພຣະເຢຊູໄດ້ເຮັດສິ່ງນີ້ຕໍ່ໜ້າຜູ້ຕິດຕາມຂອງພຣະອົງເພື່ອທີ່ຈະເສີມສ້າງຄວາມໄວ້ວາງໃຈຂອງພວກເຂົາໃຫ້ເປໂຕ ແລະສ້າງຄວາມໄວ້ວາງໃຈຂອງເປໂຕໃນພຣະອົງ. ພຣະເຢຊູຕ້ອງການໃຫ້ເປໂຕເຊື່ອວ່າ ພຣະເຈົ້າຊົງໃຫ້ອະໄພເພີ່ນ. ນອກຈາກນັ້ນພຣະເຢຊູກໍຕ້ອງການໃຫ້ເປໂຕໄດ້ເຫັນວ່າ ພຣະເຈົ້າໄດ້ມີວຽກງານໃຫ້ເພີ່ນເຮັດ.

`ອ່ານໂຢຮັນ 21:15-19 ອີກເທື່ອໜຶ່ງ. ເມື່ອອ່ານເທື່ອນີ້ ໃຫ້ທ່ານພິຈາລະນາຄຳຕອບຂອງພຣະເຢຊູຕໍ່ຄວາມຮັກຂອງເປໂຕສຳລັບພຣະອົງ. ພຣະເຢຊູບອກໃຫ້ເປໂຕເຮັດສິ່ງໃດ?`

ຄວາມຮັກຂອງພຣະເຈົ້າກໍມີການກະທຳຢູ່ສະເໝີ. ຄວາມຮັກອັນແທ້ຈິງນັ້ນກໍເປັນຫຼາຍກວ່າຄວາມຮູ້ສຶກທີ່ອົບອຸ່ນແລະແນວຄິດທີ່ດີເທົ່ານັ້ນ. ຄວາມຮັກກໍເຮັດໃຫ້ພວກເຮົາມີການກະທຳ ຄວາມຮັກນຳພາພວກເຮົາໃຫ້ຊ່ວຍຄົນທັງຫຼາຍທີ່ຂາດເຂີນ. ພຣະເຢຊູກ່າວຕໍ່ເປໂຕວ່າ “ຈົ່ງລ້ຽງແກະໜຸ່ມຂອງເຮົາເດີ້” (ໂຢຮັນ 21:15) ນີ້ເປັນທັງຄຳສັ່ງແລະຄຳທີ່ປະໂລມໃຈ. ພຣະເຢຊູໄດ້ຂໍໃຫ້ເປໂຕຕອບຮັບຄວາມຮັກຂອງພຣະອົງ ນອກຈາກນັ້ນ ພຣະເຢຊູຍັງໄດ້ສະໜັບສະໜູນໃຫ້ເຊື່ອວ່າພຣະເຈົ້າຕ້ອງການໃຫ້ພວກເຮົາສືບຕໍ່ເຮັດວຽກສຳລັບພຣະອົງ ເຖິງແມ່ນວ່າຈະຫຼັງຈາກທີ່ເປໂຕໄດ້ຫັນໜີຈາກພຣະເຢຊູກໍຕາມ. ເປໂຕໄດ້ປະພືດຄືກັບວ່າບໍໄດ້ຮູ້ຈັກພຣະເຢຊູ. ຮ້າຍໄປກວ່ານັ້ນ ພຣະເຢຊູໄດ້ບອກເປໂຕວ່າເລື່ອງນີ້ຈະເກີດຂຶ້ນລ່ວງໜ້າ.

`ເປັນຫຍັງພວກເຮົາຈຶ່ງມາສົນທະນາກັນໃນເລື່ອງນີ້? ກໍເພາະວ່າທ່ານອາດຈະລົ້ມເຫຼວທີ່ຈະຕິດຕາມພຣະເຈົ້າຫຼາຍເທືື່ອຄືກັບເປໂຕ. ຂ່າວດີກໍຄືວ່າພຣະເຈົ້ານັ້ນຊົງອະໄພໃຫ້ທ່ານ ພຣະອົງບໍ່ໄດ້ຍອມແພ້ກັບທ່ານ ພຣະອົງໄດ້ມີວຽກງານໃຫ້ທ່ານເຮັດ ຖ້າຫາກວ່າທ່ານຍອມທີ່ຈະເຮັດວຽກງານນັ້ນ.`