---
title:  ຄຳສັນຍາຂອງຄວາມຮັກ
date:  24/09/2020
---

`ອ່ານໂຢຮັນ 21:18-19. ພຣະເຢຊູໄດ້ບອກອັນໃດກັບເປໂຕກ່ຽວກັບວ່າຈະຕ້ອງມີການເສຍສະຫຼະເທົ່າໃດ ເພື່ອການຕິດຕາມພຣະອົງ? ທ່ານຄິດວ່າເປັນຫຍັງ ພຣະເຢຊູຈຶ່ງໄດ້ສະແດງໃຫ້ເຫັນບາງຢ່າງທີ່ໜ້າປະຫຼາດໃຈຕໍ່ເປໂຕໃນເວລານີ້?`

ໃນໂຢຮັນ 21:18,19 ພຣະເຢຊູໄດ້ບອກເປໂຕວ່າເພີ່ນຈະເສຍຊີວິດແບບໃດ. ມືຂອງເປໂຕນັ້ນຈະຖືກກາງອອກເທິງໄມ້ກາງແຂນ. ເປັນຫຍັງພຣະເຢຊູຈຶ່ງບອກເປໂຕເຖິງຄວາມຕາຍຂອງເພີ່ນກ່ອນທີ່ມັນຈະເກີດຂຶ້ນ? ພຣະເຢຊູຕ້ອງການໃຫ້ເປໂຕມີທາງເລືອກ. ພຣະເຢຊູຊົງມອບຄວາມຊື່ນຊົມຍິນດີທີ່ໃຫຍ່ທີ່ສຸດໃນຊີວິດຂອງເປໂຕ ນັ້ນກໍຄືການເຫັນຄົນຖືກຊ່ວຍໃຫ້ພົ້ນສຳລັບອານາຈັກຂອງພຣະເຈົ້າ. ໃນມື້ເທດສະການເພັນເຕັດສະເຕ ເປໂຕໄດ້ເຫັນຄົນຫຼາຍພັນຄົນຮັບເອົາພຣະເຢຊູ ເພັນເຕັດສະເຕຄືເວລາທີ່ພຣະເຈົ້າໄດ້ຖອກເທພຣະວິນຍານຂອງພຣະອົງໃສ່ຄຣິດສະຕະຈັກຂອງພຣະອົງຫຼັງຈາກທີ່ພຣະເຢຊູໄດ້ກັບໄປສະຫວັນ. ເປໂຕໄດ້ເຮັດການອັດສະຈັນໃນພຣະນາມຂອງພຣະເຢຊູ. ນອກຈາກນັ້ນ ເປໂຕກໍຍັງໄດ້ຖວາຍກຽດແດ່ພຣະເຈົ້າຕໍ່ໜ້າຄົນຫຼາຍພັນຄົນ. ເປໂຕຈະໄດ້ຄວາມຊື່ນຊົມຍິນດີອັນຕະຫຼອດໄປເປັນນິດກັບການເຮັດວຽກກັບພຣະເຢຊູ ແຕ່ລາງວັນນັ້ນກໍຈະມາພ້ອມດ້ວຍຄ່າຂອງມັນ. ເປໂຕຈະຕ້ອງໄດ້ເສຍສະຫຼະຊີວິດຂອງຕົນເອງ. ພຣະເຢຊູບໍ່ໄດ້ເຊື່ອງຄວາມຈິງນີ້ເອົາໄວ້ຈາກເປໂຕ ເວລານີ້ເປໂຕກໍຮູ້ວ່າເພີ່ນຈະຕ້ອງໄດ້ເສຍສະຫຼະທຸກຢ່າງທີ່ພຣະເຢຊູໄດ້ຂໍໃຫ້ເພີ່ນເສຍສະຫຼະ.

`ອ່ານ 1 ໂຢຮັນ 3:16-18. ໂຢຮັນໄດ້ບອກວ່າຄວາມຮັກອັນແທ້ຈິງນັ້ນແມ່ນຫຍັງ? ພວກເຮົາຈະສະແດງໃຫ້ເຫັນແນວໃດວ່າຄວາມຮັກຂອງເຮົານັ້ນເປັນຄວາມຮັກອັນແທ້ຈິງ?`

`ໃຫ້ທ່ານໄດ້ນຶກພາບໃນຄວາມຄິດຂອງທ່ານເຖິງຊີີວິດອັນຕະຫຼອດໄປເປັນນິດກັບພຣະເຢຊູ. ຮູບພາບນັ້ນເປັນແນວໃດ? ໃຫ້ທ່ານແບ່ງປັນພາບນັ້ນກັບຊັ້ນຮຽນຂອງທ່ານ.`