---
title:  ເປົາໂລຜູ້ນຳທີ່ພຣະເຈົ້າໄດ້ເລືອກ
date:  22/09/2020
---

ໃຫ້ທ່ານອ່ານກິດຈະການ 9:3-6, 10-20. ຂໍ້ພຣະຄຳພີເຫຼົ່ານີ້ສະແດງໃຫ້ພວກເຮົາເຫັນວ່າ ພຣະເຢຊູໄດ້ມີແຜນການສຳລັບຊີວິດຂອງເປົາໂລແນວໃດ?

ພຣະເຢຊູມັກຈະເລືອກຄົນທີ່ພວກເຮົາຄາດບໍ່ເຖິງ ໃຫ້ທ່ານຄິດເຖິງຊາຍສອງຄົນທີ່ຖືກຜີທັງຫຼາຍສິງ. ຫຼືຜູ້ຍິງຊາວຊາມາເຣຍຢູ່ທີ່ບໍ່ນ້ຳສ້າງ. ມາລີອາມັກດາລາ ຜູ້ເກັບພາສີ ຄົນຫາປາ ແລະຕອນນີ້ກໍແມ່ນເປົາໂລຜູ້ທີ່ຂົ່ມເຫງຄຣິດສຕຽນ! ຜູ້ຊາຍແລະຜູ້ຍິງເຫຼົ່ານີ້ກໍຖືກປ່ຽນແປງໂດຍພຣະເມດຕາ ແລະ ຄວາມຮັກຂອງພຣະເຈົ້າ ແລ້ວພຣະເຢຊູກໍໄດ້ສົ່ງພວກເຂົາອອກໄປເພື່ອຮັບໃຊ້ພຣະອົງດ້ວຍຊື່ນຊົມຍິນດີໃນໃຈຂອງພວກເຂົາ. ພວກເຂົາໄດ້ບອກເລື່ອງທຸກຢ່າງທີ່ພຣະເຢຊູໄດ້ເຮັດໃນຊີວິດຂອງພວກເຂົາ. ພວກເຂົາບໍ່ເຄີຍເມື່ອຍລ້າທີ່ຈະເລົ່າເລື່ອງເຫຼົ່ານີ້. ສິ່ງທີ່ພຣະເຢຊູໄດ້ເຮັດເພື່ອພວກເຂົານັ້ນກໍມະຫັດສະຈັນຫຼາຍຈົນພວກເຂົາຈະຕ້ອງໄດ້ແບ່ງປັນສິ່ງນີ້ ແລະພວກເຂົາບໍ່ສາມາດຢູ່ງຽບໆໄດ້.

`ປຽບທຽບພຣະທໍາ ກິດຈະການ 28:28-31 ແລະ 2 ຕີໂມທີ 4:5-8. ພວກເຮົາເຫັນສິ່ງໃດໃນຂໍ້ພຣະຄໍາພີເຫຼົ່ານີ້ທີ່ສະແດງໃຫ້ພວກເຮົາເຫັນວ່າ ເປົາໂລໄດ້ອຸທິດຊີວິດທັງໝົດຂອງເພີ່ນເພື່ອຮັບໃຊ້ພຣະເຢຊູ?`

ບາງທີປະສົບການຂອງເຮົານັ້ນອາດຈະບໍ່ຕື່ນເຕັ້ນເທົ່າກັບປະສົບການຂອງອາຈານເປົາໂລ. ແຕ່ພຣະເຈົ້າໄດ້ເຊື້ອເຊີນພວກເຮົາໃຫ້ເຮັດວຽກຮ່ວມກັບພຣະອົງ ອາຈານເປົາໂລໄດ້ພົບກັບເຫດການທີ່ຫຍຸ້ງຍາກຫຼາຍຢ່າງໃນຊີວິດ (2 ໂກລິນໂທ 11:25-30) ແຕ່ອາຈານເປົາໂລກໍໄດ້ຍືດໝັ້ນຕໍ່ພຣະເຈົ້າ. ເລື່ອງຂອງທ່ານເປົາໂລນັ້ນກໍມີພະລັງ. ມັນສະແດງໃຫ້ພວກເຮົາເຫັນສິ່ງທີ່ພຣະເຈົ້າສາມາດເຮັດໄດ້ກັບຄົນທີ່ມອບຊີວິດຂອງເຂົາທັງໝົດໃຫ້ກັບພຣະເຈົ້າ.

`ພຣະເຈົ້າໄດ້ຊົງຂໍໃຫ້ທ່ານເຮັດສິ່ງໃດ? ທ່ານກຳລັງເຮັດສິ່ງນັ້ນຫຼືບໍ່?`