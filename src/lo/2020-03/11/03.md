---
title:  ເລື່ອງປະສົບການສ່ວນຕົວຂອງເຮົາກັບພຣະເຢຊູ
date:  07/09/2020
---

ອ່ານ 1 ໂຢຮັນ 1:1-4; 1 ໂຢຮັນ 3:1; 1 ໂຢຮັນ 4:7-11; ແລະ 1 ໂຢຮັນ 5:1-5. ຂໍ້ພຣະຄຳພີເຫຼົ່ານີ້ບອກຫຍັງທ່ານກ່ຽວກັບເລື່ອງປະສົບການສ່ວນໂຕຂອງໂຢຮັນກັບພຣະເຢຊູ? ໄດ້ມີການປ່ຽນແປງອັນໃດໃນຊີວິດຂອງໂຢຮັນຍ້ອນຄວາມສຳພັນຂອງເພີ່ນກັບພຣະເຢຊູ?

ມີກົດໜຶ່ງທີ່ສຳຄັນຫຼາຍສຳລັບຊີວິດ ແລະທ່ານນາງເອເລັນຈີໄວທ໌ກໍ່ກ່າວກ່ຽວກັບກົດນີ້: “ການໃຊ້ກຳລັງເພື່ອບັງຄັບກໍເປັນການຕໍ່ຕ້ານການປົກຄອງຂອງພຣະເຈົ້າ. ພຣະເຈົ້າຕ້ອງການໃຫ້ປະຊາຊົນຂອງພຣະອົງຮັບໃຊ້ພຣະເຈົ້າ ກໍພຽງເພາະວ່າພວກເຂົາຮັກພຣະອົງ. ຄວາມຮັກນັ້ນບໍ່ສາມາດຖືກສັ່ງໄດ້ ຄວາມຮັກບໍ່ສາມາດຖືກເອົາຊະນະໂດຍກຳລັງ ຫຼື ອຳນາດ. ມີແຕ່ຄວາມຮັກເທົ່ານັ້ນທີ່ເຮັດໃຫ້ຄວາມຮັກເກີດຂຶ້ນ” (ປື້ມ Desire of Ages).

ເມື່ອພວກເຮົາມອບຊີວິດຂອງເຮົາທັງໝົດໃຫ້ແກ່ພຣະເຢຊູ ຄວາມຮັກຂອງພຣະອົງກໍຈະເຕີມເຕັມພວກເຮົາ. ຄົນອື່ນໆກໍຈະເຫັນຄວາມຮັກນີ້. ຫຼັກຖານທີ່ດີທີ່ສຸດສຳລັບການເປັນຄຣິສຕຽນນັ້ນກໍຄືຊີວິດທີ່ໄດ້ຮັບການປ່ຽນແປງ. ນີ້ກໍໝາຍຄວາມວ່າພວກເຮົາຈະບໍ່ເຮັດຜິດພາດເລີຍ ຫຼື ຈະບ່ໍລົ້ມເຫຼວໃນການສະແດງອອກເຖິງຄວາມຮັກແລະຄວາມເມດຕາຂອງພຣະເຢຊູຊັ້ນບໍ່? ບໍ່ແມ່ນ. ຊີວິດທີ່ມີການປ່ຽນແປງນັ້ນໝາຍເຖິງວ່າຄົນຈະເຫັນຄວາມຮັກຂອງພຣະເຢຊູໃນຊີວິດຂອງເຮົາ. ມັນຈະເປັນພຣະພອນຢ່າງໜຶ່ງຕໍ່ຄົນທີ່ຢູ່ອ້ອມຂ້າງພວກເຮົາ.

`ທ່ານສະແດງອອກເຖິງຄວາມຮັກຂອງພຣະເຢຊູຕໍ່ຄົນອື່ນໄດ້ດີຫຼາຍຊໍ່າໃດ? ຄໍາຕອບຂອງທ່ານນັ້ນບອກຫຍັງທ່ານກ່ຽວກັບໂຕທ່ານເອງ?`