---
title:  ການແບ່ງປັນເລື່ອງຂອງພຣະເຢຊູ
date:  05/09/2020
---

### ອ່ານສຳລັບບົດຮຽນອາທິດນີ້
ເອເຟໂຊ 2:1-3; 1 ໂຢຮັນ 1:1-4; ມາຣະໂກ 5:18-20; ເຮັບເລີ 10:19-22; ຄາລາເຕຍ 2:20.

ຂໍ້ຄວນຈຳ: “ຂໍ້ຄວາມເຫຼົ່ານີ້ ເຮົາຂຽນມາເຖິງເຈົ້າທັງຫຼາຍທີ່ເຊື່ອໃນພຣະນາມພຣະບຸດຂອງພຣະເຈົ້າ ເພື່ອເຈົ້າທັງຫຼາຍຈະໄດ້ຮູ້ວ່າ ພວກເຈົ້າມີຊີວິດນິລັນດອນ.” (1 ໂຢຮັນ 5:13)

ດັ່ງທີ່ພວກເຮົາໄດ້ກ່າວໄປແລ້ວວ່າ ຫຼັກຖານທີ່ມີພະລັງທີ່ສຸດສຳລັບຂ່າວປະເສີດນັ້ນ ກໍຄືຊີວິດທີ່ໄດ້ຮັບການປ່ຽນແປງ. ຄົນອາດຈະໂຕ້ຖຽງກັບຄວາມເຊື່ອຂອງທ່ານ ພວກເຂົາອາດຈະບໍ່ເຫັນດີກັບຄຳສອນພຣະຄຳພີ. ພວກເຂົາອາດເວົ້າວ່າທ່ານບໍ່ເຂົ້າໃຈພຣະຄຳພີ ແຕ່ແມ່ນໃຜຈະສາມາດໂຕ້ຖຽງກັບເລື່ອງພະຍານສ່ວນຕົວຂອງທ່ານກ່ຽວກັບຄວາມໝາຍທີ່ພຣະເຢຊູມີສຳລັບທ່ານແລະສິ່ງທີ່ພຣະເຢຊູໄດ້ເຮັດສຳລັບຊີວິດຂອງທ່ານ?

ການເປັນພະຍານກໍຄືການແບ່ງປັນສິ່ງທີ່ພວກເຮົາຮູ້ກ່ຽວກັບພຣະເຢຊູ. ການເປັນພະຍານກໍຄືການເຮັດໃຫ້ຄົນຮູ້ວ່າ ພຣະເຢຊູນັ້ນຊົງມີຄວາມໝາຍອັນໃດແກ່ພວກເຮົາແລະສິ່ງທີ່ພຣະອົງໄດ້ກະທຳເພື່ອພວກເຮົາ. ຄຳພະຍານຝ່າຍພຣະເຢຊູຂອງເຮົານັ້ນກໍມາຈາກຈິດໃຈທີ່ໄດ້ຮັບການປ່ຽນແປງໂດຍພຣະເມດຕາ, ການໃຫ້ອະໄພ, ຄວາມຮັກ ແລະ ຄວາມຈິງຂອງພຣະອົງ. ແລ້ວຄົນອື່ນກໍຈະເຫັນວ່າຄວາມຈິງທີ່ພວກເຮົາເຊື່ອນັ້ນໄດ້ປ່ຽນແປງຊີວິດຂອງອື່ນເຮົາແນວໃດ. ນັ້ນເປັນເຫດຜົນທີ່ດີທີ່ສຸດທີ່ບອກວ່າເປັນຫຍັງພວກເຮົາຈຶ່ງຕ້ອງດຳເນີນຊີວິດຕາມສິ່ງທີ່ພວກເຮົາເຊື່ອ.

ພວກເຮົາຈະຕ້ອງສະແດງໃຫ້ເຫັນວ່າ ຄຳສອນພຣະຄຳພີທຸກຢ່າງກໍກ່ຽວກັບພຣະເຢຊູແລະກໍສະແດງເຖິງຄວາມຮັກຂອງພຣະອົງເຊັ່ນດຽວກັນ. ແລ້ວຄົນກໍຈະຕ້ອງການທີ່ຈະຍອມຮັບສິ່ງທີ່ພຣະຄຳພີໄດ້ກ່າວໄວ້.