---
title:  ພວກເຮົາທູນຂໍສິ່ງໃດ ເມື່ອພວກເຮົາອະທິຖານເພື່ອຄົນອື່ນ?
date:  23/07/2020
---

`ອ່ານ 1 ຊາມູເອນ 12:22-24 ແລະ ໂຢບ 16:21. ແມ່ນຫຍັງທີ່ຄືກັນກ່ຽວກັບພຣະຄຳພີສອງຂໍ້ນີ້? ພວກເຂົາບອກສິ່ງໃດພວກເຮົາກ່ຽວກັບການອະທິຖານສຳລັບຄົນອື່ນ?`

ທັງຊາມູເອນ ແລະ ໂຢບ ກໍກ່າວກ່ຽວກັບຄວາມຈຳເປັນທີ່ຈະຕ້ອງອະທິຖານດ້ວຍສຸດຈິດສຸດໃຈຂອງເຮົາ. ຄຳເວົ້າຂອງຊາມູເອນກໍໜັກແໜ້ນ ເພີ່ນໄດ້ຮ້ອງບອກວ່າ “ພຣະເຈົ້າຢາເວໄດ້ຫ້າມຂ້າພະເຈົ້າບໍ່ໃຫ້ຢຸດເຊົາພາວັນນາອະທິຖານສຳລັບພວກເຈົ້າ ເພາະການຢຸດເຊົາພາວັນນາອະທິຖານສຳລັບພວກເຈົ້ານັ້ນ ເປັນການຜິດຕໍ່ພຣະອົງ” (1 ຊາມູເອນ 12:23). ໂຢບບອກພວກເຮົາເຖິງສິ່ງທີ່ໝູ່ຄວນຈະເຮັດ “ຂ້ອຍຢາກໃຫ້ມີຄົນກາງຜູ້ໜຶ່ງ ຮ້ອງຂໍຕໍ່ພຣະເຈົ້າເດ ແມ່ນຜູ້ໜຶ່ງທີ່ຈະສູ້ຄະດີໃຫ້້ເພື່ອນຂອງຕົນໄດ້” (ໂຢບ 16:21).

`ອ່ານ 1 ໂຢຮັນ 5:14-16. ເກີດຫຍັງຂຶ້ນ ເມື່ອພວກເຮົາອະທິຖານເພື່ອຄົນອື່ນ?`

ເມື່ອພວກເຮົາອະທິຖານເພື່ອຄົນອື່ນ ພຣະເຈົ້າຊົງຖອກເທພຣະພອນໃສ່ຄົນເຫຼົ່ານັ້ນ. ພຣະອົງຊົງຖອກເທນ້ຳຈາກແມ່ນ້ຳແຫ່ງຊີີວິດໃຫ້ແກ່ເຮົາ. ນ້ຳນີ້ຈະໄຫຼຈາກບັນລັງຂອງພຣະເຈົ້າຢູ່ເທິງສະຫວັນ ມັນຈະໄຫຼຈາກພຣະເຈົ້າມາສູ່ເຮົາ ແລະ ຈາກພວກເຮົາໄປສູ່ຄົນອື່ນໆທີ່ພວກເຮົາອະທິຖານເພື່ອ. ນ້ຳນີ້ກໍຄືຮູບພາບພັນລະນາສຳລັບພຣະພອນຂອງພຣະເຈົ້າ. ກອງທັບທັງໝົດຂອງຊາຕານກໍຮູ້ສຶກຢ້ານກົວເມື່ອພວກເຂົາໄດ້ຍິນພວກເຮົາອະທິຖານດ້ວຍຈິດໃຈຂອງເຮົາທັງໝົດສຳລັບພຣະພອນຂອງພຣະເຈົ້າ. ທ່ານນາງເອເລັນຈີໄວທ໌ກ່າວກ່ຽວກັບພະລັງການອະທິຖານວ່າ “ຊາຕານບໍ່ສາມາດທົນໄດ້ເມື່ອພວກເຮົາອະທິຖານຕໍ່ສັດຕູທີ່ມີອຳນາດກົ່ວມັນ ນັ້ນກໍຄືພຣະເຢຊູ. ຊາຕານກໍຢ້ານອຳນາດຂອງພຣະເຢຊູ ເມື່ອພວກເຮົາອະທິຖານ ກອງທັບທັງໝົດຂອງຊາຕານກໍຢືນສັ່ນດ້ວຍຄວາມຢ້ານກົວ” (Testimonies for the Church).