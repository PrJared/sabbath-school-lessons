---
title:  ຂ່າວສານຍຸກສຸດທ້າຍຂອງພະນິມິດ
date:  15/09/2020
---

`ອ່ານ ພະນິມິດ 14:14-20. ຄໍາສັບພັນລະນາຮູບພາບອັນໃດຖືກໃຊ້ໃນຂໍ້ພຣະຄໍາພີເຫຼົ່ານີ້ ເພື່ອສະແດງເຖິງການສະເດັດກັບມາຄັ້ງທີສອງຂອງພຣະເຢຊູ?`

ຄໍາສັບພັນລະນາຮູບພາບຂອງການເກັບເມັດພືດກໍຖືກໃຊ້ໃນພຣະຄຳພີເພື່ອສະແດງເຖິງການສະເດັດກັບມາຄັ້ງທີສອງ (ມັດທາຍ 13:37-43; ມາລະໂກ 4:29). ໃນພະນິມິດ ບົດທີ 14 ຜົນລະປູກທີ່ມີເມັດພືດທີ່ສຸກແລ້ວກໍສະແດງໃຫ້ພວກເຮົາເຫັນປະຊາຊົນທີ່ເຊື່ອຟັງພຣະເຈົ້າທີ່ໄດ້ຮັບການຊ່ວຍໃຫ້ລອດ. ໝາກອະງຸ່ນທີ່ເນົ່າເໝັນກໍສະແດງໃຫ້ພວກເຮົາເຫັນວ່າພຣະເຈົ້າຈະທຳລາຍຄົນທີ່ຊົ່ວຮ້າຍ. ພະນິມິດ 14:6-12 ມີຂ່າວສານຍຸກສຸດທ້າຍທີ່ສຳຄັນ. ຂ່າວສານນີ້ຈະຊ່ວຍທັງຊາຍແລະຍິງໃຫ້ຕຽມພ້ອມທີ່ຈະເປັນສ່ວນໜຶ່ງຂອງ “ຜົນລະປູກ” ສຸດທ້າຍທີ່ພຣະເຈົ້າຈະຊ່ວຍເກັບກ່ຽວເອົາໄວ້ຈາກໂລກນີ້.

`ອ່ານພະນິມິດ 14:6,7. ຂໍ້ພຣະຄຳພີເຫຼົ່ານີ້ກຳລັງບອກສິ່ງໃດ? ຂໍ້ພຣະຄຳພີເຫຼົ່ານີ້ຊ່ວຍພວກເຮົາໃຫ້ເຂົ້າໃຈວ່າພວກເຮົາເປັນໃຜໃນຖານະທີ່ເປັນຄຣິດສຕຽນເຊເວັນເດແອັດເວັນຕິດ?`

ຂ່າວສານທູດສະຫວັນອົງທີໜຶ່ງກໍມອບຄວາມໝາຍໃຫ້ກັບຊີວິດຂອງພວກເຮົາ. ນັ້ນກໍຄືສິ່ງທີ່ຄົນໃນສະໄໝນີ້ຕ້ອງການແທ້ໆ. ຂ່າວສານຂອງທູດສະຫວັນອົງທີໜຶ່ງສະແດງໃຫ້ເຫັນວ່າ ພຣະເຈົ້າຈະອະໄພຜູ້ໃດກໍຕາມທີ່ຍອມຮັບເອົາຂອງປະທານແຫ່ງຄວາມເມດຕາປານີຂອງພຣະອົງ. ພຣະຄຸນຂອງພຣະເຈົ້າ ຫຼື ຄວາມກະລຸນາທີ່ເຕັມໄປດ້ວຍຄວາມຮັກກໍຊຳລະລ້າງພວກເຮົາຈາກຄວາມຮູ້ສຶກຜິດເນື່ອງຈາກບາບ. ພຣະຄຸນຂອງພຣະເຈົ້າກໍຊ່ວຍພວກເຮົາໃຫ້ຮັບໄຊຊະນະໃນສົງຄາມທີ່ຕໍ່ຕ້ານຄວາມບາບ. ຂ່າວສານທູດສະຫວັນອົງທີິໜຶ່ງ ກໍບອກເຫດຜົນສຳລັບຄຸນຄ່າຂອງເຮົາ. ນັ້ນກໍຄື ພຣະເຢຊູຊົງສ້າງເຮົາແລະຊ່ວຍເຮົາໃຫ້ພົ້ນ. ຂ່າວສານທູດສະຫວັນອົງທີໜຶ່ງກໍຍັງໄດ້ສະແດງໃຫ້ພວກເຮົາເຫັນວ່າ ໃນອະນາຄົດພຣະເຈົ້າຈະພິພາກສາແລະລົງໂທດຄົນທີ່ໄດ້ເຮັດຄວາມຊົ່ວຮ້າຍ.