---
title:  ຂ່າວສານທີ່ສົມຄວນຈະຖືກແບ່ງປັນ
date:  12/09/2020
---

### ອ່ານສຳລັບບົດຮຽນອາທິດນີ້
ພະນິມິດ 14:6-8, 14-20

ຂໍ້ຄວນຈຳ: “ແລ້ວຂ້າພະເຈົ້າກໍ່ໄດ້ເຫັນເທວະດາຕົນໜຶ່ງອີກບິນໄປໃນທ້ອງຟ້າມີຂ່າວປະເສີດອັນນິລັນດອນ ນຳໄປປະກາດແກ່ຊາວໂລກທັງປວງ, ແກ່ທຸກປະເທດ, ທຸກຊົນເຜົ່າ, ທຸກພາສາ ແລະ ທຸກຊົນຊາດ. ເທວະດາຕົນນັ້ນເປ່ງສຽງຮ້ອງວ່າ: ຈົ່ງຢໍາເກງພຣະເຈົ້າ ແລະ ຍົກຍ້ອງໃຫ້ກຽດແກ່ພຣະອົງ ເພາະເຖິງເວລາແລ້ວທີ່ພຣະອົງຈະຕັດສິນມະນຸດສະໂລກ ຈົ່ງນະມັດສະການພຣະອົງຜູ້ທີ່ໄດ້ສ້າງຟ້າສະຫວັນ, ແຜ່ນດິນໂລກ, ນ້ຳທະເລກັບນ້ຳພຸທັງຫຼາຍ” (ພະນິມິດ 14:6,7).

ພຣະເຢຊູຊົງຕາຍເພື່ອເຮົາທຸກຄົນຈະໄດ້ມີຊີວິດຢູ່. ດັ່ງນັ້ນຂ່າວປະເສີດຈຶ່ງແມ່ນສຳລັບໝົດທຸກຄົນ. ຂ່າວປະເສີດແມ່ນກ່ຽວກັບພຣະເຢຊູທັງໝົດ. ມັນກ່ຽວກັບວ່າພຣະເຢຊູໄດ້ຊົງເອົາຊະນະສົງຄາມຕໍ່ສູ້ຄວາມຊົ່ວຮ້າຍແລະຄວາມຕາຍແບບໃດ. ພຣະເຢຊູຊົງຕາຍສຳລັບພວກເຮົາ ແລະ ຕອນນີ້ກໍຊົງມີຊີວິດຢູ່ສຳລັບພວກເຮົາ. ພຣະຄຳພີກໍບອກພວກເຮົາກ່ຽວກັບການມາທັງສອງຄັ້ງຂອງພຣະອົງ. ພຣະອົງໄດ້ມາເທື່ອທຳອິດເພື່ອຊ່ວຍເຮົາໃຫ້ພົ້ນແລະພຣະອົງຈະກັບມາເພື່ອຮັບເຮົາກັບບ້ານ. ພຣະທຳພະນິມິດກໍຖືກຂຽນເພື່ອຊ່ວຍພວກເຮົາໃຫ້ກຽມພ້ອມສຳລັບການສະເດັດກັບມາຄັ້ງທີສອງ. ໃນອາທິດນີ້ ພວກເຮົາຈະມາເບິ່ງວ່າເປັນຫຍັງ ພຣະທຳພະນິມິດຈຶ່ງສຳຄັນສຳລັບຄົນໃນປະຈຸບັນນີ້. ພວກເຮົາຈະມາເບິ່ງການເຊື້ອເຊີນຂອງພຣະເຢຊູທີ່ຂໍໃຫ້ຄຣິດສຕະຈັກໃນບັ້ນປາຍນີ້ຊ່ວຍພຣະອົງແບ່ງປັນຂ່າວສານອັນສຸດທ້າຍ ເຊິ່ງເປັນຂ່າວສານແຫ່ງຄວາມເມດຕາກັບຄົນໃນໂລກນີ້.