---
title:  ການພັດທະນາຂອງປະທານຂອງເຮົາ
date:  06/08/2020
---

`ໃຫ້ທ່ານອ່ານເລື່ອງການພັນລະນາກ່ຽວກັບຕາລັນ (ພອນສະຫວັນ) ໃນມັດທາຍ 25:14-30. ແນວຄິດອັນໃດໂດດເດັ່ນທີ່ສຸດຕໍ່ທ່ານໃນເລື່ອງນີ້? ເປັນຫຍັງພຣະເຈົ້າຈຶ່ງຍ້ອງຜູ້ຮັບໃຊ້ສອງຄົນທຳອິດແຕ່ບໍ່ໄດ້ຍ້ອງຄົນສຸດທ້າຍ? ເລື່ອງພັນລະນາພາບນີ້ສອນພວກເຮົາກ່ຽວກັບການໃຊ້ພອນສະຫວັນຂອງພວກເຮົາແນວໃດ? ໃຫ້ເຮົາສັງເກດມັດທາຍ 25:29 ໃນຂະນະທີ່ທ່ານຕອບຄຳຖາມສຸດທ້າຍນີ້?`

ພຣະເຈົ້າໄດ້ສັນລະເສີນຜູ້ຮັບໃຊ້ສອງຄົນທຳອິດ ເພາະວ່າ ພວກເຂົາໄດ້ສະແດງອອກເຖິງຄວາມເຊື່ອຂອງເຂົາໃນການນຳໃຊ້ຂອງປະທານ (ຕາລັນ) ຂອງພວກເຂົາ. ດັ່ງນັ້ນ ຂອງປະທານພວກເຂົາຈຶ່ງໄດ້ເຕີບໂຕພັດທະນາຂຶ້ນເມື່ອເຂົາໄດ້ນຳໃຊ້ມັນ. ຜູ້ຮັບໃຊ້ “ຜູ້ຊົ່ວຮ້າຍ” ກໍບໍ່ໄດ້ນຳໃຊ້ຕາລັນຫຼືຂອງປະທານທີ່ເຈົ້ານາຍໄດ້ມອບໃຫ້ແກ່ເຂົາ. ດັ່ງນັ້ນຕາລັນຫຼືຂອງປະທານນັ້ນກໍບໍ່ໄດ້ເພີ່ມທະວີຂຶ້ນ ມັນຄືຄວາມຈິງອັນຕະຫຼອດໄປເປັນນິດທີ່ວ່າ “ເມື່ອພວກເຮົາຮັບໃຊ້ພຣະເຈົ້າ ວຽກງານທີ່ພວກເຮົາເຮັດນັ້ນກໍເຊື່ອມຕໍ່ພວກເຮົາເຂົ້າກັບພຣະເຈົ້າແລະມະນຸດຄົນອື່ນໆ” (ປື້ມທ່ານນາງເອເລັນຈີໄວທ໌, Christ’s Object Lesson, page 326). ຜູ້ຮັບໃຊ້ທີ່ບໍ່ມີຄວາມເຊື່ອນັ້ນໃນພຣະເຈົ້າກໍໄດ້ສູນເສຍໂອກາດຂອງລາວໃນການຮັບໃຊ້. ແລ້ວລາວກໍຍັງໄດ້ສູນເສຍຕາລັນຫຼືຂອງປະທານຂອງລາວເຊັ່ນດຽວກັນ.

`ພວກເຮົາຈະຕ້ອງໃຊ້ຂອງປະທານທີ່ພຣະເຈົ້າປະທານໃຫ້ແກ່ເຮົາ. ແລ້ວພວກເຮົາກໍຈະນຳສະງ່າລາສີແລະພຣະກຽດແດ່ພຣະນາມຂອງພຣະອົງ. ຂອງປະທານຂອງເຮົາກໍຈະເຕີບໂຕຂຶ້ນເຊັ່ນດຽວກັນ. ທ່ານສາມາດທີ່ຈະຄົ້ນພົບວ່າພຣະເຈົ້າມອບຂອງປະທານອັນໃດໃຫ້ແກ່ທ່ານໄດ້ແນວໃດ? ຈົ່ງເຮັດຈິດໃຈຂອງທ່ານນັ້ນປາດສະຈາກຄວາມຍິ່ງທະນົງແລ້ວຈົ່ງຂໍພຣະເຈົ້າໃຫ້ສຳແດງໃຫ້ທ່ານເຫັນວ່າ ພຣະອົງຊົງຕ້ອງການໃຫ້ທ່ານນັ້ນຮັບໃຊ້ພຣະອົງຢູ່ບ່ອນໃດ. ໃນຂະນະທີ່ພຣະອົງສຳແດງແຜນການຂອງພຣະອົງນັ້ນກໍໃຫ້ທ່ານເລີ່ມຕົ້ນວຽກງານຂອງທ່ານສຳລັບພຣະອົງ! ຂອງປະທານຂອງທ່ານນັ້ນກໍຈະພັດທະນາຂຶ້ນເມື່ອທ່ານໄດ້ໃຊ້ມັນ.`