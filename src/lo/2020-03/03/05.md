---
title:  ວິທີການເຂົ້າກັບຄົນທີ່ເຂົ້າກັບຄົນອື່ນຍາກ
date:  15/07/2020
---

`ອ່ານ ມັດທາຍ 4:18,19; ມາຣະໂກ 12:28-34; ແລະ ລູກາ 23:39-43. ຄຳເວົ້າຂອງພຣະເຢຊູທີ່ກ່າວກັບເປໂຕແລະໂຢຮັນ, ກັບຜູ້ນຳສາດສະໜາ ແລະກັບໂຈນຢູ່ເທິງໄມ້ກາງແຂນນັ້ນມີຄວາມຄືກັນແນວໃດ? ໃຫ້ທ່ານສຶກສາແຜນການຂອງພຣະເຢຊູສຳລັບການສຳພັດຈິດໃຈຂອງແຕ່ລະຄົນ. ແມ່ນຫຍັງຄືສ່ວນສຳຄັນທີ່ສຸດຂອງແຜນການນີ້ສຳລັບທ່ານ?`

ທຸກໆບ່ອນທີ່ພຣະເຢຊູໄດ້ໄປ ພຣະອົງກໍໄດ້ເຫັນໂອກາດສຳລັບການເຕີບໂຕທາງດ້ານຈິດວິນຍານ. ພຣະເຢຊູຊົງເຫັນຄົນທີ່ພຣະອົງສາມາດຊ່ວຍໃຫ້ພົ້ນສຳລັບອານາຈັກຂອງພຣະເຈົ້າ. ພຣະເຢຊູຊົງພົບເຫັນຄົນເຫຼົ່ານີ້ໃນສະຖານທີ່ແປກໆຕ່າງໆ. ສະຖານທີ່ເຫຼົ່ານີ້ກໍເປັນບ່ອນສຸດທ້າຍທີ່ເຮົາຈະຄິດວ່າຈະມີຜູ້ໃດທີ່ສົມຄວນໄດ້ຮັບການຊ່ວຍໃຫ້ພົ້ນ. ພຣະເຢຊູຊົງມີສິ່ງທີ່ພວກເຮົາເອີ້ນວ່າ “ຕາສຳລັບການເຕີບໂຕຂອງຄຣິສຕະຈັກ” ເຊິ່ງໝາຍເຖິງການເບິ່ງໄປທີ່ຄົນອື່ນດັ່ງທີ່ພຣະເຢຊູເບີ່ງພວກເຂົາ. ຄຣິສຕຽນທີ່ມີສາຍຕາສຳລັບການເຕີບໂຕຂອງຄຣິດສຕະຈັກກໍຈະຕ້ອງມີ “ຫູ ສຳລັບການເຕີບໂຕຂອງຄຣິດສຕະຈັກ” ເຊັ່ນດຽວກັນ. ຫູສຳລັບການເຕີບໂຕຂອງຄຣິສຕະຈັກນັ້ນກໍເປັນຮູບພັນລະນາສຳລັບຄົນທີ່ໄດ້ຍິນດ້ວຍຫົວໃຈຂອງພວກເຂົາ. ພວກເຂົາໄດ້ຍິນຄວາມປາດຖະໜາຂອງຄົນທັງຫຼາຍທີ່ຕ້ອງການຫາສິ່ງທີ່ພວກເຂົານັ້ນບໍ່ມີ. ຄົນທີ່ມີຫູູສຳລັບການເຕີບໂຕຂອງຄຣິສຕະຈັກກໍຈະໄດ້ຍິນສິ່ງທີີ່ຢູ່ໃນໃຈຄົນອື່ນ ເຖິງແມ່ນວ່າຄົນໆນັ້ນຈະບໍ່ເຄີຍເວົ້າສິ່ງນັ້ນອອກມາກໍຕາມ.

ໃຫ້ທ່ານຂໍໃຫ້ພຣະເຢຊູຊ່ວຍທ່ານໃຫ້ເຫັນແລະເຂົ້າໃຈວຽກງານຂອງພຣະວິນຍານບໍລິສຸດໃນຊີວິດຂອງຄົນອື່ນໆ. ຈົ່ງອະທິຖານຂໍໃຫ້ພຣະເຈົ້ານັ້ນເປີດຕາຂອງທ່ານໃຫ້ເຫັນໂອກາດຕ່າງໆທີ່ພຣະອົງຊົງປະທານໃຫ້ແກ່ທ່ານແຕ່ລະມື້ເພື່ອແບ່ງປັນຄວາມເຊື່ອຂອງທ່ານ. ຂໍໃຫ້ພຣະເຈົ້າເຮັດໃຫ້ທ່ານຕ້ອງການແບ່ງປັນພຣະເຢຊູ ແລະ ຄວາມຮັກຂອງພຣະອົງກັບຄົນອື່ນ. ແລ້ວພວກທ່ານຈະຮູ້ເຖິງຄວາມຊື່ນຊົມຍິນດີທີ່ທ່ານບໍ່ເຄີຍພົບປະສົບໃນຊີວິດຂອງທ່ານຜ່ານມາ.