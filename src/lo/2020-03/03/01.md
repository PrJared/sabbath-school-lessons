---
title:  ການເບີ່ງຄົນອື່ນແບບດຽວກັບທີ່ພຣະເຢຊູຊົງເບີ່ງພວກເຂົາ
date:  11/07/2020
---

### ອ່ານສຳລັບບົດຮຽນອາທິດນີ້
ມາຣະໂກ 8:22-26; ໂຢຮັນ 4:3-34; ໂຢຮັນ 1:40,41; ມັດທາຍ 4:18,19; ກິດຈະການ 8:26-38.

ຂໍ້ຄວນຈຳ: “ພຣະເຢຊູຊົງກ່າວແກ່ພວກເພີ່ນວ່າ, ຈົ່ງຕາມເຮົາມາ ແລະ ເຮົາຈະສອນພວກເຈົ້າໃຫ້ເປັນຜູ້ຫາຄົນ.” (ມັດທາຍ 4:19)

ພຣະເຢຊູຄືຜູ້ຊ່ວຍຈິດວິນຍານທີ່ຫຼົງຫາຍທີ່ເກັ່ງທີ່ສຸດທີ່ເຄີຍມີມາໃນໂລກນີ້. ຂໍໃຫ້ທ່ານເບິ່ງໃນພຣະຄຳພີວ່າພຣະເຢຊູໄດ້ຊົງເຮັດວຽກກັບປະຊາຊົນແນວໃດ? ແລ້ວທ່ານກໍຈະຮຽນຮູ້ວິທີການທີ່ຈະນຳພາຄົນທັງຫຼາຍໄປຫາພຣະເຈົ້າເພື່ອທີ່ຈະໄດ້ຮັບຄວາມລອດ. ພຣະເຢຊູເບິ່ງແຕ່ລະຄົນດ້ວຍສາຍຕາທີ່ເຕັມໄປດ້ວຍຄວາມຮັກ. ພຣະເຢຊູໄດ້ເບີ່ງວ່າເປໂຕເປັນຄົນຫາປາຊື່ໆຊັ້ນບໍ? ບໍ່ເລີຍ ພຣະເຢຊູເຫັນວ່າເປໂຕເປັນນັກເທດທີ່ເກັ່ງກ້າສຳລັບການປະກາດຂ່າວປະເສີດ. ພຣະເຢຊູຊົງເຫັນອາລົມທີ່ຮ້ອນຂອງຢາໂກໂບແລະໂຢຮັນຫຼືບໍ່? ບໍ່ເລີຍ ພຣະເຢຊູຊົງເຫັນວ່າຢາໂກໂບແລະໂຢຮັນນັ້ນເປັນຜູ້ທີ່ຈະປະກາດພຣະເມດຕາຂອງພຣະອົງ. ພຣະເຢຊູຊົງເຫັນຄວາມປາດຖະໜາທີ່ຈະໄດ້ຮັບຄວາມຮັກອັນແທ້ຈິງໃນໂຕຂອງນາງມາລີອາຊາວມັກດາລາ, ຜູ້ຍິງຊາວຊາມາເຣຍ ແລະ ໃນຜູ້ຍິງທີ່ເຈັບປ່ວຍດ້ວຍພະຍາດເລືອດຕົກ. ພຣະເຢຊູບໍ່ໄດ້ເຫັນວ່າໂທມັດເປັນຄົນຂີ້ສົງໃສ. ບໍ່ເລີຍ ພຣະເຢຊູຊົງເຫັນວ່າໂທມັດນັ້ນເປັນຄົນທີ່ມີຄຳຖາມທີ່ຕ້ອງການຄຳຕອບແທ້ໆ. ພຣະເຢຊູຊົງເຫັນທຸກໆຄົນຄືກັນ ບໍ່ວ່າຈະເປັນຢິວຫຼືບໍ່ເປັນຢິວ ຜູ້ຊາຍແລະຜູ້ຍິງ ໂຈນຢູ່ເທິງໄມ້ກາງແຂນ, ເຈົ້າໜ້າທີ່ຊາວໂລມັນ ແລະ ຜູ້ຊາຍທີ່ຖືກຜີຮ້າຍສິງຫຼາຍໂຕກໍຕາມ. ພຣະເຢຊູຊົງເຫັນພວກເຮົາຫຼາຍກວ່າສິ່ງທີ່ພວກເຮົາເປັນໃນເວລານີ້. ພຣະເຢຊູຊົງເຫັນພວກເຮົາໃນທາງທີ່ພຣະເຈົ້າຕ້ອງການໃຫ້ພວກເຮົາເປັນ. ພຣະເຢຊູຊົງເບິ່ງທຸກຄົນດ້ວຍສາຍຕາທີ່ເຕັມໄປດ້ວຍຄວາມຮັກຂອງພຣະຜູ້ຊ່ວຍໃຫ້ລອດ.