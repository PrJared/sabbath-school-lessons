---
title:  ເປັນຫຍັງພວກເຮົາຈຶ່ງຕ້ອງເປັນພະຍານ?
date:  27/06/2020
---

### ອ່ານສຳລັບບົດຮຽນອາທິດນີ້
ລູກາ 19:10, ເສຟານີຢາ 3:17; ໂຢຮັນ 7:37,38; 1 ຕີໂມທີ 2:3,4; 2 ໂກລິນໂທ 5:14,15,18–20.

> <p>ຂໍ້ຄວນຈໍາ</p>
> “ການກະທໍາເຊັ່ນນີ້ເປັນສິ່ງດີ ແລະ ເປັນທີ່ພໍພຣະໄທພຣະເຈົ້າ ພຣະຜູ້ໂຜດຊ່ວຍໃຫ້ພົ້ນຂອງພວກເຮົາ. ພຣະອົງຊົງມີພຣະປະສົງໃຫ້ທຸກຄົນໄດ້ເຖິງຄວາມພົ້ນ ແລະ ໃຫ້ມາຮູ້ຈັກຄວາມຈິງ” (1 ຕີໂມທີ 2:3,4).

ພຣະເຈົ້າຊົງຕ້ອງການສິ່ງໃດ? ພຣະອົງຊົງຕ້ອງການໃຫ້ຄົນທັງຫຼາຍໃນທົ່ວທຸກບ່ອນນັ້ນຍອມຮັບເອົາຄວາມຮັກຂອງພຣະອົງ. ພຣະອົງຕ້ອງການໃຫ້ພວກເຂົາຖືກປ່ຽນແປງໂດຍພຣະວິນຍານບໍລິສຸດ. ພຣະເຈົ້າຕ້ອງການໃຫ້ມະນຸດນັ້ນອາໄສຢູ່ໃນອານາຈັກຂອງພຣະອົງກັບພຣະອົງ ຫຼາຍກວ່າສິ່ງອື່ນໃດນັ້ນ ພຣະເຈົ້າຕ້ອງການທີ່ຈະຊ່ວຍພວກເຮົາໃຫ້ລອດພົ້ນ. ຄວາມຮັກຂອງພຣະອົງນັ້ນບໍ່ມີຂອບເຂດຈຳກັດ. ພວກເຮົາບໍ່ສາມາດວັດແທກຄວາມຮັກຂອງພຣະອົງໄດ້. ການເປັນພະຍານນັ້ນມີຄວາມໝາຍວ່າແນວໃດ? ການເປັນພະຍານກໍກ່ຽວກັບເລື່ອງຂອງພຣະເຢຊູ ແລະ ສິ່ງທີ່ພຣະອົງໄດ້ກະທຳເພື່ອຊ່ວຍພວກເຮົາໃຫ້ພົ້ນ. ມັນກໍຄືເລື່ອງທີ່ວ່າພຣະເຢຊູນັ້ນໄດ້ປ່ຽນແປງຊີວິດຂອງພວກເຮົາແນວໃດ. ການເປັນພະຍານກໍກ່ຽວກັບຄວາມຈິງຂອງພຣະຄໍາພີ. ພຣະຄຳພີສອນພວກເຮົາກ່ຽວກັບພຣະເຈົ້າ. ພຣະຄຳພີສອນໃຫ້ພວກເຮົາເຫັນຄວາມງົດງາມທີ່ມີໃນຈິດໃຈຂອງພຣະເຈົ້າ. ເປັນຫຍັງພວກເຮົາຈຶ່ງຕ້ອງເປັນພະຍານ? ກໍເພາະວ່າພວກເຮົານັ້ນເຂົ້າໃຈວ່າ ພຣະເຈົ້າຊົງເປັນຜູ້ໃດ. ພວກເຮົາຕ້ອງການແບ່ງປັນປະສົບການກ່ຽວກັບຄວາມຮັກຂອງພຣະເຈົ້າ ແລະ ພຣະເມດຕາຂອງພຣະອົງໃຫ້ກັບຄົນອື່ນໆ. ເປັນຫຍັງພວກເຮົາຈຶ່ງຄວນເປັນພະຍານ? ກໍເພາະວ່າພວກເຮົາຕ້ອງການຈະຮ່ວມງານກັບພຣະເຢຊູ. ພວກເຮົາຕ້ອງການແບ່ງປັນຄວາມສຸກທີ່ພຣະອົງມີ ເມື່ອພຣະອົງນັ້ນຊົງຊ່ວຍຊີວິດຂອງຄົນທັງຫຼາຍໃຫ້ພົ້ນ. ຄວາມຮັກຂອງພຣະອົງກໍປ່ຽນແປງຊີວິດຂອງຄົນເຮົາ.