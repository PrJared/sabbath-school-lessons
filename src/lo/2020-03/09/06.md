---
title:  ແບ່ງປັນຄວາມຈິງໃນຄວາມຮັກ
date:  27/08/2020
---

`ອ່ານ 1 ເປໂຕ 3:5; 2 ຕີໂມທີ 4:2; ແລະ ຕີໂຕ 3:4,5. ຄຳເວົ້າໃດໃນຂໍ້ພຣະຄຳພີເຫຼົ່ານີ້ສະແດງໃຫ້ພວກເຮົາເຫັນວ່າ ມັນສຳຄັນຫຼາຍຊ່ຳໃດທີ່ຫົວໃຈເຮົາຈະຕ້ອງປາດສະຈາກຄວາມອວດອົ່ງໃນເວລາທີ່ພວກເຮົາແບ່ງປັນຄວາມຈິງ?`

ຜູ້ຂຽນພຣະຄຳພີພຣະສັນຍາໃໝ່ບໍ່ເຄີຍໄດ້ຍົກໃຫ້ຄວາມຮັກນັ້ນສູງກວ່າຄວາມຈິງ. ບັນດານັກຂຽນໄດ້ເອົາຄວາມຮັກແລະຄວາມຈິງມາລວມເຂົ້າກັນຢ່າງສວຍງາມ ໄດ້ລວມຄວາມກະລຸນາກັບກົດບັນຍັດ ແລະ ຄວາມເມດຕາກັບຄວາມຊື່ສັດ. ເປໂຕໄດ້ບອກໃຫ້ຄຣິສຕຽນນັ້ນ “ຈົ່ງມີໃຈພ້ອມສະເໜີ ເພື່ອພວກເຈົ້າຈະສາມາດຕອບແກ້ຕົວ ໄດ້ຕໍ່ທຸກຄົນທີ່ຖາມພວກເຈົ້າວ່າ ເຈົ້າມີເຫດຜົນປະການໃດຈຶ່ງມີຄວາມຫວັງຢ່າງນີ້” (1 ເປໂຕ 3:15). ທ່ານຈະຕ້ອງຮູ້ວ່າ ທ່ານເຊື່ອອັນໃດແລະເປັນຫຍັງທ່ານຈຶ່ງເຊື່ອສິ່ງນັ້ນ ເພື່ອວ່າທ່ານຈະສາມາດເຮັດໃຫ້ຄົນອື່ນເຂົ້າໃຈກ່ຽວກັບຄວາມເຊື່ອຂອງທ່ານ. ແຕ່ພວກເຮົາສາມາດເຮັດສິ່ງນີ້ກໍຕໍ່ເມື່ອຈິດໃຈຂອງເຮົານັ້ນບໍ່ມີຄວາມອວດອົ່ງເທົ່ານັ້ນ.

ອາຈານເປົາໂລບອກຕີໂມທີໃຫ້ “ເອົາໃຈໃສ່ເທດສະໜາສັ່ງສອນພຣະທຳຂອງພຣະເຈົ້າ ທັງໃນເວລາມີໂອກາດແລະ ບໍ່ມີໂອກາດ, ຈົ່ງຊັກຊວນດ້ວຍເຫດຜົນ ຈົ່ງເຕືອນສະຕິ ແລະໜູນໃຈດ້ວຍຄວາມພຽນອົດທົນທຸກຢ່າງແລະໃນການສິດສອນ” (2 ຕີໂມທີ 4:2). ອາຈານເປົາໂລບອກຕີໂຕວ່າ “ພຣະເຈົ້ານັ້ນໄດ້ຊ່ວຍພວກເຮົາໃຫ້ລອດພົ້ນເພາະວ່າພຣະອົງນັ້ນຊົງມີຄວາມເມດຕາ ແລະ ຄວາມຮັກ. ນັ້ນເປັນເຫດຜົນທີ່ພວກເຮົາມີຊີວິດໃໝ່ໃນພຣະອົງ” (ຕີໂຕ 3:5).

`ສົມມຸດວ່າມີຄົນຖາມວ່າ “ເປັນຫຍັງເຮົາຈຶ່ງເປັນຄຣິດສຕຽນ?” ທ່ານຈະຕອບວ່າແນວໃດ ແລະ ເປັນຫຍັງຈຶ່ງຕອບແບບນັ້ນ?`