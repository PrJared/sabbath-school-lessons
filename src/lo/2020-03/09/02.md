---
title:  ຫົວໃຈທີເປີດຮັບເອົາຂ່າວປະເສີດ
date:  23/08/2020
---

`ໃຫ້ທ່ານໄດ້ອ່ານບົດສົນທະນາຂອງພຣະເຢຊູກັບຍິງຊາວຊາມາເລຍ ໃນພຣະທຳໂຢຮັນ 4:27-30, 39-42. ບົດສົນທະນານີ້ສະແດງເຖິງຄວາມຈິງທີ່ວ່າ ຄົນທຸກໆປະເພດນັ້ນກໍເປີດໃຈຮັບເອົາຂ່າວປະເສີດ ແມ່ນແຕ່ບ່ອນທີ່ພວກເຮົາຄິດວ່າອາດຈະບໍ່ເປີດຮັບເອົາກໍ່ຕາມ ແນວໃດ?`

ແຂວງຊາມາເລຍເປັນບ່ອນສຸດທ້າຍທີ່ຜູ້ຕິດຕາມຂອງພຣະເຢຊູຈະຄາດຫວັງວ່າຈະພົບຄົນທີ່ພ້ອມຈະຍອມຮັບເອົາຂ່າວປະເສີດ. ຊາວຊາມາເລຍນັ້ນກໍໄດ້ຕໍ່ສູ້ກັບຊາວຢິວກ່ຽວກັບຄຳສອນແລະການນະມັດສະການທີ່ຖືກຕ້ອງຢູ່ສະເໝີ. ຄວາມຂັດແຍ່ງນີ້ກໍມີມາເປັນເວລາຫຼາຍປີ. ຫຼາຍຮ້ອຍປີກ່ອນນັ້ນ ຊາວຊາມາເລຍຕ້ອງການທີ່ຈະຊ່ວຍສ້າງພຣະວິຫານໃນເຢລູຊາເລັມ ແຕ່ຊາວຢິວກໍບໍ່ໄດ້ປ່ອຍໃຫ້ພວກເຂົາຊ່ວຍ. ເປັນຫຍັງຈຶ່ງເປັນແບບນັ້ນ? ຊາວຊາມາເລຍໄດ້ແຕ່ງງານກັບຜູ້ຍິງຕ່າງຊາດທີ່ນະມັດສະການພະປອມ. ນອກຈາກນັ້ນຊາວຊາມາເລຍກໍໄດ້ມີຄວາມເຊື່ອຜິດໆກ່ຽວກັບສາດສະໜາ. ດັ່ງນັ້ນຊາວຢິວຈຶ່ງບໍ່ຍອມຮັບການຊ່ວຍເຫຼືອຂອງພວກເຂົາ. ດ້ວຍເຫດນີ້ ຊາວຊາມາເລຍຈື່ງໄດ້ສ້າງພຣະວິຫານຂອງພວກເຂົາເອງເທິງພູເຂົາເກເຣຊິມ. ບໍ່ແປກໃຈເລີຍວ່າເປັນຫຍັງຜູ້ຕິດຕາມຂອງພຣະເຢຊູຈຶ່ງພາກັນບໍ່ໄປແຂວງຊາມາເລຍເພື່ອປະກາດຂ່າວປະເສີດ!

`ອ່ານ ກິດຈະການ 8:4,5,14. ແມ່ນຫຍັງໄດ້ເກີດຂຶ້ນໃນພຣະທຳກິດຈະການຍ້ອນການມາຢ້ຽມຢາມຂອງພຣະເຢຊູຢູ່ແຂວງຊາມາເລຍ ແລະ ວຽກງານທີ່ພຣະອົງກະທຳຢູ່ທີ່ນັ້ນ?`