---
title:  ສິ່ງທີ່ພຣະເຢຊູຮູ້ສຶກກ່ຽວກັບປະຊາຊົນ
date:  22/08/2020
---

### ອ່ານສຳລັບບົດຮຽນອາທິດນີ້
ໂຢຮັນ 4:27-30, 39-42; ມັດທາຍ 15:21-28; 2 ເທສະໂລນິກ 1:1-4; ໂລມ 15:7; 1 ເປໂຕ 3:15.

ຂໍ້ຄວນຈຳ: “ແຕ່ໃນໃຈຂອງເຈົ້າທັງຫຼາຍ ຈົ່ງເຄົາລົບນັບຖືພຣະຄຣິດວ່າເປັນອົງພຣະຜູ້ເປັນເຈົ້າ ຈົ່ງມີໃຈພ້ອມຢູ່ສະເໝີເພື່ອພວກເຈົ້າຈະສາມາດຕອບແກ້ຕົວໄດ້ຕໍ່ທຸກຄົນທີ່ຖາມພວກເຈົ້າວ່າ ເຈົ້າມີເຫດຜົນປະການໃດຈຶ່ງມີຄວາມຫວັງຢ່າງນີ້ ”(1 ເປໂຕ 3:15).

ພວກເຮົາຍິ່ງສຶກສາເລື່ອງຊີວິດຂອງພຣະເຢຊູຫຼາຍຂຶ້ນເທົ່າໃດ ພວກເຮົາກໍຍິ່ງປະຫຼາດໃຈໃນຄວາມສາມາດຂອງພຣະອົງໃນການຍອມຮັບຄົນອື່ນແລະເຮັດໃຫ້ຄົນອື່ນນັ້ນຮູ້ສຶກວ່າຕົນມີຄ່າ. ແມ່ນຄວາມຈິງທີ່ພຣະເຢຊູໄດ້ຮ້າຍຜູ້ນຳສາດສະໜາໃນສະໄໝຂອງພຣະອົງ. ແຕ່ພຣະເຢຊູກໍຍັງໄດ້ຍອມຮັບຄົນທີ່ໄດ້ສູ້ກັບຄວາມບາບ. ພຣະເຢຊູໄດ້ຍອມຮັບຄົນທັງຫຼາຍທີ່ຮູ້ສຶກຜິດຢ່າງຮ້າຍແຮງ ແລະໄດ້ປະຖີ້ມຄວາມຫວັງໃນຊີວິດ. ພຣະເຢຊູໄດ້ມອບພຣະຄຸນຂອງພຣະອົງໃຫ້ກັບພວກເຂົາ. ພຣະຄຸນກໍຄືຂອງປະທານແຫ່ງຄວາມເມດຕາ, ການໃຫ້ອະໄພ ແລະ ອຳນາດເໜືອຄວາມບາບຂອງພຣະເຈົ້າ. ພຣະເຢຊູໄດ້ຊົງປະທານພຣະຄຸນຂອງພຣະອົງໃຫ້້ແກ່ຄົນບາບທີ່ຮ້າຍແຮງທີ່ສຸດ. ການອະໄພຂອງພຣະອົງນັ້ນກໍເລິກເຊີ່ງ ມັນເລິກກວ່າຄວາມບາບຂອງພວກເຂົາ.

ພຣະເຢຊູບໍ່ມີຄວາມຍິ່ງຜະຫຍອງ ຫຼື ອວດອົ່ງໃນໃຈຂອງພຣະອົງ. ພຣະອົງບໍ່ໄດ້ເຮັດຄືວ່າພຣະອົງນັ້ນດີກວ່າຜູ້ອື່ນ. ພຣະອົງຊົງເຫັນວ່າທຸກໆຄົນນັ້ນເປັນຜູ້ທີ່ພຣະເຈົ້າໄດ້ສ້າງ. ແມ່ນແລ້ວ ມະນຸດກໍໄດ້ຕົກສູ່ຄວາມບາບແຕ່ພຣະເຢຊູກໍໄດ້ມາເພື່ອຊ່ວຍພວກເຂົາອອກຈາກຄວາມບາບ.

ໃນບົດຮຽນອາທິດນີ້ ພວກເຮົາຈະມາສຳຫຼວດເບິ່ງແນວຄິດແລະຄວາມຮູ້ສຶກຂອງພຣະເຢຊູກ່ຽວກັບ ປະຊາຊົນທັງຫຼາຍ. ພວກເຮົາຈະມາຮຽນຮູ້ວິທີການປະຕິບັດຕາມກົດລະບຽບຕ່າງໆເຫຼົ່ານີ້ໃນຊີວິດຂອງເຮົາເອງ.