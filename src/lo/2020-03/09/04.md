---
title:  ການແບ່ງປັນຄວາມຈິງໃນຄວາມຮັກ
date:  25/08/2020
---

ອ່ານ 2 ເທສະໂລນິກ 1:1-4. ຈົ່ງຂຽນລາຍການສິ່ງຕ່າງໆບາງສ່ວນທີ່ອາຈານເປົາໂລໄດ້ຍ້ອງຍໍກ່ຽວກັບຊາວເມືອງເທຊະໂລນິກ.

ມີຫຼາຍຄົນທີ່ມັກທີ່ຈະຊອກຫາຄວາມຜິດຂອງຄົນອື່ນໆ ພວກເຂົາຮູ້ສຶກມີຄວາມສຸກ ເມື່ອພວກເຂົາສາມາດພົບບາງຢ່າງທີ່ຜິດກັບຄົນອື່ນ. ມັນເຮັດໃຫ້ພວກເຂົາຮູ້ສຶກດີຂຶ້ນເມື່ອຄິດເຖິງຄວາມຜິດທີ່ຄົນອື່ນໄດ້ເຮັດ!

ອາຈານເປົາໂລນັ້ນກໍແຕກຕ່າງຈາກຄົນກຸ່ມນີ້. ເພີ່ນໄດ້ຊອກຫາສິ່ງທີີ່ດີໃນຄຣິດສະຕະຈັກຕ່າງໆທີ່ເພີ່ນໄດ້ຮັບໃຊ້. ແມ່ນແລ້ວ ອາຈານເປົາໂລກໍໄດ້ສະແດງໃຫ້ຄຣິດສະຕະຈັກຕ່າງໆເຫຼົ່ານີ້ໄດ້ເຫັນຄວາມຜິດຂອງເຂົາ. ອາຈານເປົາໂລບໍ່ໄດ້ຍອມຮັບເອົາຄວາມບາບ ແຕ່ເພີ່ນກໍຕ້ອງການເສີມສ້າງຄຣິດສະຕະຈັກທີ່ເພີ່ນໄດ້ກໍ່ຕັ້ງຂຶ້ນ. ວິທີໜຶ່ງທີ່ອາຈານເປົາໂລໃຊ້ເພື່ອເຮັດສິ່ງນີ້ກໍຄືການກ່າວເຖິງສິ່ງທີ່ຄຣິດສະຕະຈັກນັ້ນເຮັດໄດ້ດີ.

ນອກຈາກນັ້ນ ທ່ານນາງເອເລັນຈີໄວທ໌ກໍຍັງໄດ້ບອກພວກເຮົາວ່າ ຄວາມສຳພັນທີ່ດີນັ້ນກໍມີຄວາມສຳຄັນ. “ພວກເຮົາຈະຕ້ອງເຮັດໃຫ້ໃຈຂອງເຮົານັ້ນປາດສະຈາກຄວາມອວດອົ່ງ ແລ້ວພວກເຮົາກໍຈະຕ້ອງມີຄວາມເມດຕາຕໍ່ພວກເຂົາ ແລະ ມີຈິດໃຈທີ່ອ່ອນໂຍນ. ຖ້າຫາກພວກເຮົາເຮັດແບບນີ້ ຄົນເປັນຮ້ອຍກໍຈະເຂົ້າມາຮ່ວມຄຣິດສະຕະຈັກໃນບ່ອນທີ່ມີແຕ່ຄົນໆດຽວມາເຂົ້າຮ່ວມໃນເວລານີ້” (Testimonies for the Church).

`ໃຫ້ທ່ານຄິດກ່ຽວກັບຄຳເວົ້າຂອງທ່ານນາງເອເລັນຈີໄວທ໌ທາງເທິງນີ້. ຈະເກີດຫຍັງຂຶ້ນຖ້າຫາກຫົວໃຈຂອງສະມາຊິກທຸກຄົນໃນໂບດ ຫຼື ຄຣິດສະຕະຈັກຂອງທ່ານນັ້ນມີຄວາມເມດຕາ, ອ່ອນໂຍນ ແລະ ເຕັມໄປດ້ວຍຄວາມກະລຸນາ? ໂບດຂອງທ່ານຈະເປັນຄືກັບສິ່ງໃດ? ໃຫ້ທ່ານສຳຫຼວດເບິ່ງຈິດໃຈຂອງທ່ານເອງ. ທ່ານຈະສາມາດເຮັດສິ່ງໃດໃຫ້ດີຂຶ້ນໃນການສະແດງອອກເຖິງຄວາມຮັກຂອງພຣະເຈົ້າຕໍ່ຄົນອື່ນໆ?`