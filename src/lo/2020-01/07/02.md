---
title:  ປະຊາຊົນທີ່ມີຄວາມອິດສາ
date:   09/02/2020
---

`ອ່ານກ່ຽວກັບປະຊາຊົນທີ່ມີຫົວໃຈທີ່ອິດສາ ໃນດານີເອນ 6:1-5; ປະຖົມມະການ 37:11; ແລະ 1 ຊາມູເອນ 18:6-9. ສິ່ງບໍ່ດີອັນໃດແດ່ເກີດຂຶ້ນໃນແຕ່ລະເລື່ອງເຫຼົ່ານີ້?`

ດານີເອນເປັນຜູ້ນຳທີ່ດີເລີດ. ຄວາມສາມາດຂອງເພີ່ນກໍເຮັດໃຫ້ກະສັດນັ້ນເພິ່ງພໍໃຈ. ແຕ່ຜູ້ນຳຄົນອື່ນໆກໍຮູ້ສຶກອິດສາ. ດັ່ງນັ້ນ ພວກເຂົາຈຶ່ງໄດ້ວາງແຜນກຳຈັດດານີເອນ. ພວກເຂົາພະຍາຍາມທີ່ຈະຫາສິ່ງທີ່ດານີເອນເຮັດຜິດ ເພື່ອວ່າພວກເຂົາຈະໄດ້ບອກກະສັດກ່ຽວກັບສິ່ງນັ້ນ. ແຕ່ "ພວກເຂົາຈັບຜິດບໍ່ໄດ້ ເພາະດານີເອນເປັນຄົນສັດຊື່ທີ່ສຸດ ແລະ ບໍ່ໄດ້ເຮັດໃນສິ່ງທີ່ຜິດ ຫຼື ໃນສິ່ງທີ່ເສື່ອມເສຍໃດໆເລີຍ." (ດານີເອນ 6:4).

ທ່ານເຫັນຄຳສັບທີ່ຂຽນວ່າ "ສັດຊື່" ຫຼືບໍ່? ຄຳນີ້ແມ່ນມາຈາກພາສາອາຣາເມອິກ. ຄຳນີ້ກໍຍັງສາມາດຖືກຂຽນຫຼືແປວ່າ "ຄົນໆໜຶ່ງທີ່ຄົນອື່ນສາມາດໄວ້ວາງໃຈໄດ້."

ດານີເອນບໍ່ໄດ້ເຮັດຫຍັງຜິດ. ດັ່ງນັ້ນ ຜູ້ນຳທີ່ອິດສາເພີ່ນກໍບໍ່ສາມາດກ່າວໂທດເພີ່ນໃນເລື່ອງໃດ. ແຕ່ຜູ້ນຳກໍຍັງເຫັນວ່າ ດານີເອນນັ້ນຊື່ສັດຕໍ່ພຣະເຈົ້າແລະຕໍ່ກົດຂອງພຣະອົງ. ສິ່ງນີ້ກໍໃຫ້ແນວຄິດຢ່າງໜຶ່ງແກ່ບັນດາຜູ້ນຳ. ພວກເຂົາໄດ້ມີແຜນການອັນຊົ່ວຮ້າຍເພື່ອທີ່ຈະເຮັດໃຫ້ດານີເອນພົບກັບບັນຫາ. ບັນດາຜູ້ນຳຈະໃຫ້ກະສັດນັ້ນອອກກົດໝາຍ. ແລ້ວດານີເອນກໍຈະຖືກບັງຄັບໃຫ້ເລືອກລະຫວ່າງການເຊື່ອຟັງກົດຂອງພຣະເຈົ້າແລະກົດໝາຍຂອງກະສັດ. ຜູ້ນຳທີ່ອິດສາເຫຼົ່ານີ້ກໍແນ່ໃຈວ່າ ດານີເອນນັ້ນຈະເລືອກທີ່ຈະເຊື່ອຟັງກົດບັນຍັດຂອງພຣະເຈົ້າ. ເມື່ອດານີເອນເຮັດດັ່ງນັ້ນ ແລ້ວພວກເຂົາກໍຈະກຳຈັດດານີເອນອອກໄປໄດ້.