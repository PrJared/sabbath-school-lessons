---
title:  ໃນຖ້ຳສິງ
date:   12/02/2020
---

`ອ່ານສິ່ງທີ່ກະສັດກ່າວຕໍ່ດານີເອນ ໃນພຣະທຳດານີເອນ 6:11-23. ກະສັດກ່າວສິ່ງໃດຕໍ່ດານີເອນ? ຄຳເວົ້າຂອງກະສັດນັ້ນສະແດງໃຫ້ພວກເຮົາເຫັນສິ່ງທີ່ກະສັດຄິດກ່ຽວກັບຄວາມເຊື່ອຂອງດານີເອນໃນພຣະເຈົ້າແນວໃດ?`

ບໍ່ດົນຕໍ່ມາ ຜູ້ນຳທີ່ອິດສາທັງຫຼາຍນັ້ນກໍສືບເຫັນດານີເອນອະທິຖານ. ພວກເຂົາໄດ້ແລ່ນໄປຫາກະສັດ. ພວກເຂົາໄດ້ກ່າວດ້ວຍຄວາມລັງກຽດແລະໂຫດຮ້າຍວ່າ: "ດານີເອນຜູ້ເປັນຊະເລີຍຄົນໜຶ່ງຈາກຢູດາຍ" (ດານີເອນ 6:13) ແມ່ນແທ້ບໍ່? ດານີເອນຄືໜຶ່ງໃນບັນດາຜູ້ນຳສູງສຸດໃນອານາຈັກ! ເພີ່ນເປັນຄົນທີ່ກະສັດໂປດປານເຊັ່ນດຽວກັນ. ແຕ່ໃນສາຍຕາຂອງຊາຍທີ່ອິດສາເຫຼົ່ານີ້ ດານີເອນກໍເປັນພຽງຊະເລີຍເສິກຄົນໜຶ່ງເທົ່ານັ້ນ. ທ່ານເຫັນບໍ່ວ່າຊາຍທີ່ອິດສາກຸ່ມນີ້ກໍພະຍາຍາມໃຫ້ກະສັດນັ້ນຕໍ່ຕ້ານດານີເອນເຊັ່ນດຽວກັນແນວໃດ? "ລາວບໍ່ໄດ້ເຊື່ອຟັງຄຳສັ່ງທີ່ທ່ານໄດ້ປະກາດອອກໄປນັ້ນ." (ດານີເອນ 6:13) ບັນດາຜູ້ນຳທີ່ອິດສານັ້ນກໍເຮັດຫຼາຍເກີນໄປ. ແລ້ວຕອນນີ້ກະສັດກໍເບິ່ງເຫັນກັບດັກອັນຊົ່ວຮ້າຍທີ່ພວກເຂົາໄດ້ວາງໄວ້ສຳລັບດານີເອນກັບກົດໝາຍສະບັບນີ້. ພຣະຄຳພີບອກພວກເຮົາວ່າ ກະສັດດາຣິອຸດນັ້ນ "ຄິດຫາຊ່ອງທາງຢູ່ຈົນຕາເວັນຕົກດິນ" (ດານີເອນ 6:14). ແຕ່ກະສັດບໍ່ສາມາດເຮັດສິ່ງໃດເລີຍເພື່ອຊ່ອຍດານີເອນໃຫ້ພົ້ນຈາກຖໍ້າສິງ. ກົດໝາຍຂອງຊາວມີເດຍແລະເປີເຊຍກໍບໍ່ສາມາດຖືກປ່ຽນແປງໄດ້. ກະສັດບໍ່ໄດ້ຕ້ອງການທີ່ຈະອອກຄຳສັ່ງໃຫ້ຖິ້ມດານີເອນລົງໄປໃນຖ້ຳສິງ. ແຕ່ເພີ່ນກໍບໍ່ມີທາງເລືອກ. ກ່ອນທີ່ເພີ່ນຕ້ອງອອກຄຳສັ່ງ ກະສັດກໍກ່າວສິ່ງໜຶ່ງຕໍ່ດານີເອນ ເຊີ່ງເປັນສິ່ງທີ່ສະແດງເຖິງຄວາມຫວັງໃນໃຈຂອງເພິ່ນ. ຄຳເວົ້າຂອງກະສັດກໍເປັນຄືກັບຄຳອະທິຖານທີ່ບອກວ່າ: "ຂໍພຣະເຈົ້າຂອງເຈົ້າ ຜູ້ທີ່ເຈົ້າບົວລະບັດຮັບໃຊ້ດ້ວຍຄວາມຈົ່ງຮັກພັກດີນັ້ນ ຊ່ວຍກູ້ເອົາເຈົ້າເຖີດ!" (ດານີເອນ 6:16)