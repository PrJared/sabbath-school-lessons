---
title:  ກະສັດໃຫ້ກຽດພຣະເຈົ້າ
date:   13/02/2020
---

`ກະສັດໄດ້ສັນລະເສີນພຣະເຈົ້າໃນພຣະທຳ ດານີເອນ 6:24-28. ກະສັດໄດ້ກ່າວວ່າແນວໃດແທ້?`

ດາຣິອຸດໄດ້ສັນລະເສີນພຣະເຈົ້າ. ຄຳສັນລະເສີນເປັນສ່ວນທີ່ສຳຄັນຂອງເລື່ອງນີ້. ດາຣິອຸດສະແດງໃຫ້ພວກເຮົາເຫັນວ່າ ເພິ່ນເຂົ້າໃຈວ່າພຣະເຈົ້າຊົງຄວບຄຸມທຸກຢ່າງ. ດັ່ງທີ່ພວກເຮົາໄດ້ເຫັນຜ່ານມາ ກະສັດເນບູກາດເນັດຊາ ກໍໄດ້ສັນລະເສີນພຣະເຈົ້າເຊັ່ນດຽວກັນ (ດານີເອນ 2:20-23; ດານີເອນ 3:28,29; ດານີເອນ 4:1-3, 34-37). ດາຣິອຸດໄດ້ໃຫ້ກຽດພຣະເຈົ້າຄືກັບກະສັດເນບູກາດເນັດຊາ. ແຕ່ກະສັດກໍຍັງໄດ້ອອກກົດໝາຍໃໝ່. ເພີ່ນໄດ້ສັ່ງໃຫ້ທຸກໆຄົນນັ້ນ "ຈົ່ງເຄົາຣົບຢຳເກງຕໍ່ໜ້າພຣະເຈົ້າຂອງດານີເອນ" (ດານີເອນ 6:26).

ແມ່ນແລ້ວ ພຣະເຈົ້າໄດ້ເຮັດການອັດສະຈັນເພື່ອຊ່ອຍຊີວິດຂອງດານີເອນ.  ພຣະເຈົ້າໄດ້ໃຫ້ລາງວັນສຳລັບຄວາມເຊື່ອຂອງດານີເອນ. ຊາຍຜູ້ຊົ່ວຮ້າຍກໍຖືກລົງໂທດ. ທຸກໆຄົນເຫັນວ່າພຣະເຈົ້ານັ້ນຊົງມີອຳນາດຢ່າງຫຼວງຫຼາຍ. ພຣະອົງຊົງຄວບຄຸມທຸກສິ່ງທຸກຢ່າງ. ເລື່ອງນີ້ສະແດງໃຫ້ເຮົາເຫັນຕົວຢ່າງຂອງສິ່ງທີ່ຈະເກີດຂຶ້ນທົ່ວໂລກໃນຍຸກສຸດທ້າຍ. ພຣະເຈົ້າຈະຮັກສາປະຊາຊົນຂອງພຣະອົງ. ພຣະເຈົ້າຈະລົງໂທດຄວາມຊົ່ວຮ້າຍ. ອຳນາດຂອງອົງພຣະຜູ້ເປັນເຈົ້າແລະກຽດຂອງພຣະອົງຈະຖືກສຳແດງໃຫ້ທຸກໆຄົນໃນໂລກແລະໃນສະຫວັນໄດ້ເຫັນທົ່ວໜ້າ.

`ອ່ານດານີເອນ 6:24. ທ່ານເຫັນບັນຫາອັນໃດໃນຂໍ້ພຣະຄຳພີນີ້? ເປັນຫຍັງມັນຈຶ່ງເປັນບັນຫາ?`

ບັນຫາກໍຄືເມຍແລະລູກ. ຕາມທີ່ພວກເຮົາຮູ້ ພວກເຂົາເປັນຜູ້ບໍລິສຸດ. ແຕ່ພວກເຂົາກໍຖືກຖິ້ມລົງໄປໃນຖ້ຳສິງກັບຜູ້ນຳທີ່ອິດສາ. ພວກເຮົາຈະອະທິບາຍເລື່ອງນີ້ໄດ້ແນວໃດ? ກ່ອນອື່ນພວກເຮົາຈະເປັນຕ້ອງຮູ້ວ່າ ກົດໝາຍຂອງເປີເຊຍກ່າວວ່າ ກະສັດສາມາດລົງໂທດຜູ້ທີ່ເຮັດຜິດ. ນັ້ນລວມເຖິງຄອບຄົວຂອງເຂົາ. ໃນສະໄໝຂອງພຣະຄຳພີເດີມ ຖ້າຜູ້ໃດຜູ້ໜຶ່ງເຮັດຜິດ ໝົດຄອບຄົວກໍຕ້ອງຮັບຜິດຊອບຕໍ່ຄວາມຜິດຂອງຄົນໆນັ້ນ.