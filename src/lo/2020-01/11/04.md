---
title:  ທູດສະຫວັນສຳພັດດານີເອນ
date:   10/03/2020
---

`ອ່ານກ່ຽວກັບດານີເອນ ແລະ ທູດສະຫວັນໃນ ດານີເອນ 10:10-19. ແມ່ນຫຍັງໄດ້ເກີດຂຶ້ນທຸກເທື່ອທີ່ທູດສະຫວັນສຳພັດດານີເອນ?`

ແສງທີ່ມາຈາກພຣະເຈົ້ານັ້ນກໍເຮັດໃຫ້ດານີເອນນັ້ນລົ້ມລົງໄປພື້ນດິນ ແລ້ວທູດສະຫວັນອົງໜຶ່ງກໍສຳພັດດານີເອນແລະປອບໃຈເພີ່ນ. ຕາມທີ່ເຮົາອ່ານເລື່ອງນີ້ ເຮົາເຫັນວ່າທູດສະຫວັນນັ້ນສຳພັດດານີເອນສາມເທື່ອ.

ການສຳພັດຄັ້ງທີໜຶ່ງນັ້ນຊ່ວຍໃຫ້ດານີເອນຢືນຂຶ້ນ ແລ້ວເພີ່ນກໍສາມາດໄດ້ຍິນຂ່າວສານຈາກສະຫວັນໄດ້ (ດານີເອນ 10:12). ຄຳອະທິຖານຂອງດານີເອນກໍປ່ຽນແປງຈິດໃຈຂອງພຣະເຈົ້າໃນສະຫວັນ. ດັ່ງນັ້ນ ພວກເຮົາຈຶ່ງເຫັນໄດ້ວ່າ ພຣະເຈົ້າໄດ້ຍິນຄຳອະທິຖານຂອງພວກເຮົາ. ພວກເຮົາສາມາດໄວ້ວາງໃຈໃຫ້ພຣະເຈົ້າຊ່ວຍພວກເຮົາໃນເວລາທີ່ມີບັນຫາເຊັ່ນດຽວກັນ.

ການສຳພັດເທື່ອທີສອງຊ່ວຍໃຫ້ດານີເອນເວົ້າໄດ້. ເພີ່ນໄດ້ບອກອົງພຣະຜູ້ເປັນເຈົ້າເຖິງສິ່ງທີ່ຢູ່ໃນໃຈຂອງເພີ່ນ (ດານີເອນ 10:16,17). ສ່ວນນີ້ຂອງເລື່ອງດານີເອນນັ້ນສະແດງໃຫ້ພວກເຮົາເຮັດສິ່ງໃດ? ພຣະເຈົ້າຕ້ອງການທີ່ຈະລົມກັບພວກເຮົາ. ແມ່ນແລ້ວ ແຕ່ພຣະອົງຍັງຊົງຕ້ອງການໃຫ້ພວກເຮົາບອກພຣະອົງເຖິງຄວາມຮູ້ສຶກ, ຄວາມຕ້ອງການ ແລະ ຄວາມຫວັງຂອງພວກເຮົາ.

ການສຳພັດເທື່ອທີສາມເຮັດໃຫ້ດານີເອນມີກຳລັງ. ທູດສະຫວັນກໍໃຫ້ກຳລັງໃຈ ແລະ ສັນຕິສຸກແກ່ດານີເອນ (ດານີເອນ 10:19). ໃຫ້ທ່ານຈື່ວ່າພຣະເຈົ້າໄດ້ສົ່ງທູດສະຫວັນໄປຫາດານີເອນ ເພື່ອຕອບຄໍາອະທິຖານຂອງດານີເອນ. ສະນັ້ນ ຄວາມຝັນຂອງດານີເອນ ບົດທີ11 ກໍຄືສ່ວນໜຶ່ງຂອງຄຳຕອບຂອງພຣະເຈົ້າສຳລັບຄຳອະທິຖານຂອງດານີເອນເຊັ່ນດຽວກັນ. ດານີເອນມີຄວາມໂສກເສົ້າຫຼາຍກ່ຽວກັບປະຊາຊົນຂອງພຣະອົງ. ເວລານີ້ ພຣະເຈົ້າຈຶ່ງປະທານສັນຕິສຸກໃຫ້ກັບເພີ່ນ. ພວກເຮົາເອງກໍສາມາດຮັບເອົາສັນຕິສຸກນີ້ ໃນເວລານີ້ທີ່ມີອຸປະສັກຫຼືບັນຫາອັນຫຍຸ້ງຍາກເຊັ່ນກັນ. ການສຳພັດທີ່ເຕັມໄປດ້ວຍຄວາມຮັກຂອງພຣະເຈົ້າກໍຊ່ວຍພວກເຮົາໃຫ້ເບິ່ງໄປຫາອະນາຄົດດ້ວຍຄວາມຫວັງ.