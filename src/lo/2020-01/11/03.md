---
title:  ຄວາມຝັນກ່ຽວກັບຈອມກະສັດ
date:   09/03/2020
---

ໃຫ້ທ່ານອ່ານດານີເອນ 10:4-9. ແມ່ນຫຍັງໄດ້ເກີດຂຶ້ນກັບດານີເອນໃນຂໍ້ພຣະຄໍາພີເຫຼົ່ານີ້? ໃນດານີເອນ 10:5,6 ດານີເອນນັ້ນໄດ້ເຫັນຜູ້ໜຶ່ງທີ່ຄ້າຍຄືກັບບຸດມະນຸດ (ດານີເອນ 7:13). ຄົນຜູ້ນີ້ກໍໃສ່ເຄື່ອງນຸ່ງທີ່ເຮັດດ້ວຍຜ້າລີນິນ. ເພີ່ນໄດ້ແຕ່ງຕົວຄືກັບປະໂລຫິດ ຫຼື ຜູ້ນຳທາງສາດສະໜາ (ລະບຽບເລວີ 16:4 ນອກຈາກນັ້ນເພີ່ນຍັງເປັນຄືກັບ “ຈອມກະສັດຜູ້ຍິ່ງໃຫຍ່” (ດານີເອນ 8:25). ຊາຍຄົນນີ້ກໍເຮັດວຽກເພື່ອຊ່ວຍປະຊາຊົນຂອງພຣະເຈົ້າໃນພຣະວິຫານຢູ່ເທິງສະຫວັນ. ຜູ້ທີ່ດານີເອນເຫັນໃນດານີເອນ ບົດທີ 10:6,7 ກໍ່ໃສ່ຄຳຄືກັບກະສັດ ເພີ່ນມີຄວາມຮຸ່ງເຮືອງຄືກັບແສງຟ້າຜ່າ, ໄຟ ແລະ ທອງເຫຼືອງ. ເພີ່ນມີສຽງທີ່ມີພະລັງ. ເພີ່ນເປັນປະໂລຫິດ, ເປັນກະສັດ ແລະ ເປັນຜູ້ນຳກອງທັບ. ຄົນຜູ້ນີ້ຊ່ວຍພວກເຮົາໃຫ້ຈື່ຜູ້ຊາຍທີ່ປາກົດໂຕຕໍ່ໜ້າໂຢຊວຍ ກ່ອນທີ່ຈະມີສົງຄາມຕໍ່ຕ້ານເມືອງເຢຣີໂກ (ໂຢຊວຍ 5:13,14). ໃນຄວາມຝັນນັ້ນໂຢຊວຍໄດ້ເຫັນ “ຜູ້ບັນຊາການກອງທັບຂອງພຣະເຈົ້າຢາເວ” (ໂຢຊວຍ 5:14). ຄໍາສັບພາສາເຮັບເລີ້ສຳລັບຄຳວ່າ “ຜູ້ບັນຊາການ” ຫຼື ກັບຕັນນັ້ນ ເປັນຄຳດຽວກັນກັບ “ຜູ້ພິທັກຮັກສາ” ໃນດານີເອນ 10:12.

`ອ່ານ ໂຢຊວຍ 5:13-15 ແລະ ພະນິມິດ 1:12-18 ຮູບພາບຂອງມະນຸດໃນພຣະທໍາໂຢຊວຍ ແລະ ໃນພະນິມິດ ຄືກັນກັບຮູບພາບຂອງພຣະເຈົ້າໃນດານີເອນ ບົດທີ10 ແນວໃດ?`

ດານີເອນບອກພວກເຮົາກ່ຽວກັບສິ່ງທີ່ເກີດຂຶ້ນກັບປະຊາຊົນທີ່ຢູ່ກັບເພີ່ນ. ພວກເຂົາບໍ່ເຫັນໃນສິ່ງທີ່ດານີເອນເຫັນໃນຄວາມຝັນຂອງເພີ່ນ. ແຕ່ພວກເຂົາກໍຢ້ານກົວ. ດານີເອນເອງກໍຮູ້ສຶກອ່ອນແອລົງ ແລ້ວເພີ່ນກໍລົ້ມລົງພື້ນ. ຄວາມຝັນຂອງດານີເອນກໍສະແດງໃຫ້ເຫັນວ່າ ພຣະເຈົ້າຊົງຄວບຄຸມປະຫວັດສາດ. ດັ່ງທີ່ພວກເຮົາຈະເຫັນຕໍ່ໄປ ພຣະເຈົ້າໄດ້ບອກດານີເອນເຖິງສິ່ງຕ່າງໆທີ່ຈະເກີດຂຶ້ນໃນປະຫວັດສາດຂອງມະນຸດ ຕັ້ງແຕ່ສະໄໝຂອງດານີເອນໄປຫາອານາຈັກຂອງພຣະເຈົ້າ (ດານີເອນ ບົດທີ11 ແລະ ດານີເອນ ບົດທີ12).