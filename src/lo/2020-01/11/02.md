---
title:  ການອະທິຖານ ແລະ ອົດອາຫານໃນໄລຍະສັ້ນ
date:   08/03/2020
---

`ອ່ານ ດານີເອນ 10:1-3. ດານີເອນໄດ້ເຮັດສິ່ງໃດໃນຂໍ້ພຣະຄໍາພີເຫຼົ່ານີ້? ດານີເອນບໍ່ໄດ້ບອກວ່າເປັນຫຍັງເພີ່ນຈຶ່ງຮູ້ສຶກໂສກເສົ້າຢ່າງໜັກ. ແຕ່ແນ່ນອນວ່າດານີເອນກໍເສຍໃຈໃນເລື່ອງຂອງຊາວຢິວ. ຊາວຢິວໄດ້ພາກັນອອກຈາກບາບີໂລນແລະກັບໄປປະເທດປາເລສຕິນ.`

ອ່ານ ເອຊະຣາ 4:1-5 ຊາວຢິວມີບັນຫາອັນໃດເມື່ອພວກເຂົາກັບໄປຮອດເຮືອນ? ເອຊະຣາ 4:1-5 ສະແດງໃຫ້ພວກເຮົາເຫັນວ່າຊາວຢິວໄດ້ເລີ່ມສ້າງພຣະວິຫານເມື່ອພວກເຂົາໄປຮອດບ້ານເມືອງຂອງເຂົາ. ແຕ່ສັດຕູກໍ່ພະຍາຍາມຢຸດພວກເຂົາ. ຊາວຊາມາເລຍໄດ້ສົ່ງບົດລາຍງານຈອມປອມຕໍ່ກະສັດເປີເຊຍ. ພວກເຂົາໄດ້ຕົວະກ່ຽວກັບຊາວຢິວ. ກະສັດໄດ້ເຊື່ອຄຳຫຼອກລວງເຫຼົ່ານີ້. ເພີ່ນໄດ້ຢຸດຕິວຽກການກໍ່ສ້າງພຣະວິຫານຂອງຊາວຢິວ ນັ້ນເປັນເຫດຜົນທີ່ດານີເອນອະທິຖານຕໍ່ພຣະເຈົ້າ. ເພີ່ນບໍ່ກິນເຂົ້າ ຫຼື ອາຫານໃດໆເປັນເວລາສາມອາທິດ. ເພີ່ນຂໍໃຫ້ພຣະເຈົ້ານັ້ນປ່ຽນແປງຈິດໃຈຂອງກະສັດໄຊຣັດ ເພາະວ່າກະສັດໄຊຣັດກໍສາມາດອະນຸຍາດໃຫ້ຊາວຢິວນັ້ນເລີ່ມຕົ້ນກໍ່ສ້າງໄດ້ອີກເທື່ອໜຶ່ງ.

ໃນເວລານີ້ ດານີເອນກໍອາຍຸປະມານ 90ປີແລ້ວ. ເມື່ອເຮົາເບິ່ງຊີວິດການອະທິຖານຂອງດານີເອນ ພວກເຮົາກໍສາມາດຮຽນຮູ້ບົດຮຽນທີ່ສຳຄັນບາງຢ່າງ. ກ່ອນອື່ນພວກເຮົາບໍ່ຄວນຢຸດການອະທິຖານຈັກເທື່ອ. ພຣະເຈົ້າອາດຈະບໍ່ຕອບພວກເຮົາໃນທັນທີ ແຕ່ພວກເຮົາກໍບໍ່ຄວນຍອມແພ້. ປະການທີສອງພວກເຮົາຄວນອະທິຖານເພື່ອຄົນອື່ນ. ໃຫ້ເຮົາຈື່ວ່າ “ຫຼັງຈາກໂຢບໄດ້ພາວັນນາອະທິຖານສຳລັບເພື່ອນທັງສາມຄົນແລ້ວ ພຣະເຈົ້າຢາເວໄດ້ເຮັດໃຫ້ໂຢບຈະເລີນຮຸ່ງເຮືອງຂຶ້ນໃໝ່”(ໂຢບ 42:10). ປະການທີສາມຄືື ການອະທິຖານເຮັດໃຫ້ພຣະເຈົ້ານັ້ນກະທຳສິ່ງທີ່ເປັນຈິງ ແລະ ສິ່ງທີ່ພວກເຮົາສາມາດເບິ່ງເຫັນໄດ້. ດັ່ງນັ້ນ ຈົ່ງໃຫ້ພວກເຮົາອະທິຖານຢູ່ສະເໝີ ໃຫ້ເຮົາໄດ້ນຳທຸກສິ່ງທຸກຢ່າງມາຫາພຣະເຈົ້າໃນຄຳອະທິຖານ (ເອເຟໂຊ 6:18).