---
title:  ຄຳອະທິຖານສອງຢ່າງຂອງດານີເອນ
date:   13/01/2020
---

ດານີເອນແລະໝູ່ຂອງລາວໄດ້ພາກັນອະທິຖານ. ພວກເຂົາໄດ້ຂໍໃຫ້ພຣະເຈົ້າຊ່ອຍເຫຼືອ. ພວກເຮົາກໍຄວນອະທິຖານໃນເວລາທີ່ພວກເຮົາມີບັນຫາໃຫຍ່.

`ໃຫ້ທ່ານອ່ານກ່ຽວກັບຄຳອະທິຖານສອງຢ່າງໃນ ດານີເອນ 2:17-23. ດານີເອນແລະໝູ່ຂອງເພິ່ນນັ້ນໄດ້ພາກັນອະທິຖານໃນສອງຄຳອະທິຖານນັ້ນວ່າແນວໃດ?` 

ດານີເອນ ບົດທີ 2 ກໍກ່າວເຖິງຄຳອະທິຖານສອງຢ່າງ. ໃນຄຳອະທິຖານທີ ໜຶ່ງ ດານີເອນໄດ້ຂໍໃຫ້ພຣະເຈົ້າ ສຳແດງຄວາມຝັນແລະໄດ້ອະທິບາຍຄວາມຝັນນັ້ນ (ດານີເອນ 2:17-19). ດານີເອນບໍ່ໄດ້ຂຽນຄຳອະທິຖານນີ້ລົງໃສ່ເຈ້ຍໄວ້. ແຕ່ພຣະຄຳພີບອກພວກເຮົາວ່າ ດານີເອນໄດ້ຂໍໃຫ້ໝູ່ຂອງເພີ່ນນັ້ນອະທິຖານ. "ລາວບອກພວກໝູ່ໃຫ້ພາວັນນາອະທິຖານ ຂໍຄວາມເມດຕາຈາກພຣະເຈົ້າທີ່ຢູ່ເທິງສະຫວັນ ແລະ ຂໍໃຫ້ພຣະອົງອະທິບາຍເລື່ອງເລິກລັບນີ້ໃຫ້ແກ່ພວກຕົນເພື່ອວ່າ ພວກຕົນຈະບໍ່ຖືກຂ້າຮ່ວມກັບພວກທີ່ປຶກສາຄົນອື່ນໆໃນນະຄອນບາບີໂລນ." (ດານີເອນ 2:18). ດານີເອນແລະໝູ່ຂອງເພີ່ນກໍອະທິຖານ.  ພຣະເຈົ້າຊົງຕອບຄຳອະທິຖານຂອງເຂົາ. ພຣະເຈົ້າຊົງສະແດງໃຫ້ດານີເອນເຫັນຄວາມຝັນນັ້ນ ແລະກໍອະທິບາຍຄວາມຝັນນັ້ນໃຫ້ດານີເອນເຂົ້າໃຈ. ພວກເຮົາສາມາດໄວ້ໃຈໄດ້ວ່າພຣະເຈົ້າຈະຕອບຄຳອະທິຖານຂອງເຮົາເຊັ່ນກັນ. ພຣະອົງຈະປະທານ "ຄວາມເມດຕາ" (ດານີເອນ 2:18) ເມື່ອເຮົາຂໍພຣະອົງ. ພຣະເຈົ້າຂອງດານີເອນກໍຄືພຣະເຈົ້າຂອງເຮົາເຊັ່ນດຽວກັນ.

ດານີເອນແລະໝູ່ຂອງເພີ່ນກໍມີຄວາມສຸກຫຼາຍ. ພວກເຂົາໄດ້ອະທິຖານອີກເທື່ອໜຶ່ງ. ໃນຄຳອະທິຖານນີ້ ພວກເຂົາໄດ້ຂອບຄຸນພຣະເຈົ້າທີ່ພຣະອົງຊົງຄວບຄຸມປະຫວັດສາດ ແລະ ອຳນາດການປົກຄອງຕ່າງໆ. ຄຳອະທິຖານຂອງດານີເອນກໍຊ່ອຍພວກເຮົາໃຫ້ຈື່ທີ່ຈະຂອບຄຸນພຣະເຈົ້າ ແລະ ສັນລະເສີນພຣະອົງສຳລັບຂອງປະທານທີ່ມາຈາກພຣະອົງ. ຄຳອະທິຖານຂອງດານີເອນກໍຍັງສະແດງໃຫ້ພວກເຮົາເຫັນວ່າ ເພີ່ນໄດ້ຄິດເຖິງພຣະເຈົ້າ. ດານີເອນເຊື່ອວ່າ ພຣະເຈົ້າຊົງຮັກເພີ່ນ. ພຣະເຈົ້າຕ້ອງການສິ່ງທີ່ດີທີ່ສຸດສຳລັບດານີເອນ. ເມື່ອພວກເຮົາອະທິຖານຕໍ່ພຣະເຈົ້າພວກເຮົາກໍສາມາດໄວ້ວາງໃຈພຣະເຈົ້າໃຫ້ເຮັດສິ່ງທີ່ດີທີ່ສຸດສຳລັບພວກເຮົາເຊັ່ນດຽວກັນ. ດັ່ງນັ້ນ ພວກເຮົາຄວນສັນລະເສີນແລະຂອບຄຸນພຣະເຈົ້າຢູ່ສະເໝີ.