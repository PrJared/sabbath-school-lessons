---
title:  ການພິພາກສາຂອງພຣະເຈົ້າ
date:   18/02/2020
---

ທ່ານເຫັນຫຼືບໍ່ວ່າວຽກງານຂອງພຣະເຈົ້າໃນຖານະເປັນຜູ້ພິພາກສານັ້ນກໍເກີດຂຶ້ນຫຼັງຈາກ ເວລາ 1260 ປີ ໄດ້ສິ້ນສຸດລົງ? ພວກເຮົາເຫັນຂໍ້ມູນນີ້ສາມເທື່ອໃນຄວາມຂອງດານີເອນ:

-	ອຳນາດເຂົານ້ອຍ (ປີ ຄສ 538-1798)
-	ວຽກງານຂອງພຣະເຈົ້າໃນຖານະເປັນຜູ້ພິພາກສາໃນສະຫວັນ
-	ອານາຈັກອັນຕະຫຼອດໄປເປັນນິດຂອງພຣະເຈົ້າ

`ອ່ານກ່ຽວກັບວຽກງານຂອງພຣະເຈົ້າໃນຖານະເປັນຜູ້ພິພາກສາໃນພຣະທຳ ດານີເອນ 7:13, 14, 21, 22, 26, 27. ວຽກງານຂອງພຣະເຈົ້າຊ່ວຍປະຊາຊົນຂອງພຣະອົງແນວໃດ?` 

ພຣະຄຳພີເດີມສະແດງໃຫ້ພວກເຮົາເຫັນຕົວຢ່າງຂອງວຽກງານຂອງພຣະເຈົ້າໃນຖານະເປັນຜູ້ພິພາກສາໃນຖິ່ນກັນດານ ແລະ ໃນພຣະວິຫານຂອງພຣະອົງ. ແຕ່ວຽກງານການເປັນຜູ້ພິພາກສາຂອງພຣະອົງໃນດານີເອນນັ້ນກໍມີຄວາມແຕກຕ່າງ. ດານີເອນ ບົດທີ7 ສະແດງໃຫ້ເຫັນວຽກງານການພິພາກສາມະນຸດທຸກຄົນ ແລະ ອຳນາດທຸກອຳນາດເທິງໂລກນີ້. ດັ່ງນັ້ນ ພຣະເຈົ້າຈະຕັດສິນການກະທຳຂອງເຂົານ້ອຍ. ນອກຈາກນັ້ນ ພຣະເຈົ້າຍັງຈະມອບອານາຈັກໃຫ້ແກ່ປະຊາຊົນຂອງພຣະອົງ.

ດານີເອນບໍ່ໄດ້ບອກພວກເຮົາຢ່າງລະອຽດວ່າ ວຽກງານການພິພາກສາຂອງພຣະເຈົ້າຈະເລີ່ມຕົ້ນຫຼືຢຸດເວລາໃດ. ແຕ່ພວກເຮົາຈະເຫັນວ່າພຣະເຈົ້າຈະເລີ່ມວຽກງານຂອງພຣະອົງຍ້ອນການໂຈມຕີຂອງເຂົານ້ອຍຕໍ່ປະຊາຊົນຂອງພຣະອົງ. ວຽກງານຂອງພຣະເຈົ້ານັ້ນຈະເກີດຂຶ້ນທົ່ວໂລກ. ໃນດານີເອນ ບົດທີ8ແລະ9 ນັ້ນພວກເຮົາຈະຮຽນຮູ້ວ່າ ວຽກງານການພິພາກສາຈະເລີ່ມຂຶ້ນເມື່ອໃດ. ນອກຈາກນັ້ນພວກເຮົາຍັງຈະເຫັນວ່າວຽກງານຂອງພຣະເຈົ້າລວມເຖິງການຊຳລະລ້າງຄວາມບາບອອກຈາກພຣະວິຫານໃນສະຫວັນ. ດັ່ງນັ້ນ ດານີເອນ ບົດທີ 7 ຈຶ່ງສອນພວກເຮົາກ່ຽວກັບວຽກງານຂອງພຣະເຈົ້າໃນຖານະເປັນຜູ້ພິພາກສາໃນສະຫວັນກ່ອນການສະເດັດກັບມາ.