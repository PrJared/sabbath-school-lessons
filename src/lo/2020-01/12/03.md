---
title:  ຂ່າວສານພິເສດກ່ຽວກັບຊີເຣຍ ແລະ ເອຢິບ
date:   16/03/2020
---

ອ່ານດານີເອນ 11:5-14. ແມ່ນຫຍັງໄດ້ເກີດຂຶ້ນໃນຂໍ້ພຣະຄໍາພີເຫຼົ່ານີ້. ອາເລັກເຊນເດີໄດ້ເສຍຊີວິດແລ້ວ. ຜູ້ບັນຊາການກອງທັບຂອງເພີ່ນທັງສີ່ຄົນກໍ່ໄດ້ແບ່ງອານາຈັກອອກເປັນສ່ວນໆ ແລະ ຜູ້ບັນຊາການແຕ່ລະຄົນກໍປົກຄອງຄົນລະສ່ວນຂອງອານາຈັກ. ຜູ້ບັນຊາການສອງຄົນໃນນັ້ນ ຄືຊີລືກັດ (ທິດເໜືອ) ແລະ ໂຕເລມີ ໃນເອຢິບ (ທິດໃຕ້). ລູກຫຼານຂອງຜູ້ບັນຊາການສອງຄົນນີ້ກໍຍາດຊິງກັນທີ່ຈະປົກຄອງດິນແດນນີ້.

ດານີເອນ 11:5-14 ສະແດງໃຫ້ເຫັນເຖິງສົົງຄາມລະຫວ່າງກະສັດຢູ່ທິດເໜືອແລະກະສັດຢູ່ທິດໃຕ້. ນັກຮຽນພຣະຄຳພີສ່ວນຫຼາຍເຊື່ອວ່າສົງຄາມເຫຼົ່ານີ້ສະແດງໃຫ້ເຫັນວ່າການຕໍ່ສູ້ທີ່ຈະເກີດຂຶ້ນລະຫວ່າງລູກຫຼານຂອງ ຊີລືກັດແລະໂຕເລມີ ໃນອະນາຄົດ. ຂ່າວສານພິເສດໃນດານີເອນ ບົດທີ11 ສະແດງໃຫ້ພວກເຮົາເຫັນວ່າ ລູກສາວຂອງກະສັດທາງເໜືອຈະແຕ່ງງານກັບກະສັດທາງທິດໃຕ້. ປະຫວັດສາດກໍສະແດງໃຫ້ເຫັນວ່າ ອັນຕີໂອກັດ ຕີອົດຜູ້ທີສອງ (ປີ 261-246 ກ່ອນ ຄສ) ໄດ້ແຕ່ງງານກັບ ເບເຣນິສ. ອັນຕີໂອກັດ ຕີອົດຜູ້ທີສອງເປັນຫຼານຊາຍຂອງຊີລືກັດຜູ້ທີໜຶ່ງ. ເບເຣນິສ ແມ່ນລູກສາວຂອງໂຕໂລມີ ຟີລາເດວຟັສ ຜູ້ທີສອງ. ແຕ່ການແຕ່ງງານຂອງພວກເຂົາບໍ່ໄດ້ນຳຄວາມສະຫງົບສຸກມາໃຫ້ດົນປານໃດ. ຕໍ່ມາບໍ່ດົນ ອານາຈັກສອງອານາຈັກກໍໄດ້ເລີ່ມຕໍ່ສູ້ກັນອີກເທື່ອໜຶ່ງ. ປະຊາຊົນຂອງພຣະເຈົ້າກໍໄດ້ຮັບຄວາມເຈັບປວດໃນການຕໍ່ສູ້ນີ້ຫຼາຍເທື່ອ.

`ເປັນຫຍັງພຣະເຈົ້າຈຶ່ງບອກຂໍ້ມູນເຫຼົ່ານີ້ກ່ຽວກັບອານາຈັກແລະສົງຄາມທັງຫຼາຍໄວ້ລ່ວງໜ້າ? ເຫດຜົນກໍລຽບງ່າຍ: ສົງຄາມເຫຼົ່ານີ້ຈະທຳຮ້າຍປະຊາຊົນຂອງພຣະເຈົ້າ. ດັ່ງນັ້ນ ພຣະຜູ້ເປັນເຈົ້າຈຶ່ງປະກາດເຖິງສິ່ງທີ່ຈະເກີດຂຶ້ນໃນອະນາຄົດ. ແລ້ວປະຊາຊົນຂອງພຣະອົງກໍຈະຮູ້ກ່ຽວກັບບັນຫາຄວາມຫຍຸ້ງຍາກທີ່ລໍຖ້າພວກເຂົາໃນຫຼາຍປີຕໍ່ໜ້າ.`