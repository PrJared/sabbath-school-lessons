---
title:  ເຄັດລັບສູ່ການມີຄວາມເຊື່ອທີ່ເຂັ້ມແຂງ
date:   23/01/2020
---

`ອ່ານເຮັບເລີ ບົດທີ11. ພຣະຄຳບົດນີ້ສອນຫຍັງພວກເຮົາກ່ຽວກັບຄວາມເຊື່ອ? ຄວາມເຊື່ອອັນແທ້ຈິງນັ້ນແມ່ນຫຍັງ?`

ທ່ານຢາກຈະມີຄວາມເຊື່ອທີ່ເຂັ້ມແຂງຫຼືບໍ່? ຖ້າແມ່ນແລ້ວສິ່ງທຳອິດທີ່ທ່ານຈຳເປັນຕ້ອງເຮັດຄືຖາມວ່າ: ຄວາມເຊື່ອນັ້ນແມ່ນຫຍັງ? ບາງຄົນເຊື່ອວ່າຄວາມເຊື່ອຄືຄຳຕອບຂອງຄຳທີ່ເຮົາອະທິຖານຕໍ່ພຣະເຈົ້າ. ພວກເຂົາໄປຫ້າງຮ້ານແລ້ວອະທິຖານໃຫ້ໄດ້ບ່ອນຈອດ. ຖ້າພວກເຂົາໄດ້ບ່ອນຈອດແລ້ວ ພວກເຂົາກໍຄິດວ່າພວກເຂົາມີຄວາມເຊື່ອທີ່ເຂັ້ມແຂງ. ແຕ່ສົມມຸດວ່າ ພວກເຂົາໄປຮອດຫ້າງແລ້ວແຕ່ກັບບໍ່ໄດ້ບ່ອນຈອດ. ພຣະເຈົ້າບໍ່ໄດ້ຕອບຄຳອະທິຖານຂອງພວກເຂົາ. ດັ່ງນັ້ນ ພວກເຂົາອາດຈະຄິດວ່າຄວາມເຊື່ອຂອງເຂົານັ້ນອ່ອນແອ. ຄວາມເຂົ້າໃຈກ່ຽວກັບຄວາມເຊື່ອແບບນີ້ກໍອັນຕະລາຍ. ມັນພະຍາຍາມທີ່ຈະບັງຄັບໃຫ້ພຣະເຈົ້າເຮັດໃນສິ່ງທີ່ພວກເຮົາຕ້ອງການ. ມັນບໍ່ແມ່ນການໄວ້ວາງໃຈໃນສະຕິປັນຍາຂອງພຣະເຈົ້າແລະອຳນາດຂອງພຣະອົງທີ່ຈະເລືອກສິ່ງທີ່ດີທີ່ສຸດສຳລັບເຮົາ.

ໝູ່ຂອງດານີເອນກໍສະແດງໃຫ້ພວກເຮົາເຫັນຄວາມເຊື່ອອັນແທ້ຈິງ. ພວກເຂົາຮູ້ຈັກພຣະເຈົ້າແລະພວກເຂົາກໍໃກ້ຊິດກັບພຣະອົງ. ຄວາມໃກ້ຊິດສະໜິດສະໜົມກັບພຣະເຈົ້າຂອງເຂົານັ້ນ ກໍເຮັດໃຫ້ພວກເຂົາໄວ້ວາງໃຈໃນພຣະເຈົ້າຢ່າງສົມບູນ. ຄວາມເຊື່ອນັ້ນບໍ່ໄດ້ບັງຄັບພຣະເຈົ້າໃຫ້ເຮັດໃນສິ່ງທີ່ພວກເຮົາຕ້ອງການ. ດັ່ງທີ່ພວກເຮົາໄດ້ເຫັນໃນເລື່ອງນີ້ວ່າ ໝູ່ຂອງດານີເອນທັງສາມຄົນກໍບໍ່ໄດ້ຮູ້ຄັກແນ່ວ່າ ພຣະເຈົ້າຈະເຮັດສິ່ງໃດເພື່ອຊ່ອຍພວກເຂົາ. ແຕ່ພວກເຂົາໄດ້ຕັດສິນໃຈທີ່ຈະເຮັດສິ່ງທີ່ຖືກຕ້ອງເຖິງແມ່ນວ່າພວກເຂົາຈະຕາຍກໍຕາມ. ຕົວຢ່າງຂອງພວກເຂົາກໍສະແດງເຖິງຄວາມເຊື່ອອັນແທ້ຈິງ. ແມ່ນແລ້ວ ພວກເຮົາໄດ້ສະແດງອອກເຖິງຄວາມເຊື່ອອັນແທ້ຈິງເມື່ອພວກເຮົາໄດ້ອະທິຖານຫາອົງພຣະຜູ້ເປັນເຈົ້າສຳລັບສິ່ງທີ່ພວກເຮົາຕ້ອງການ. ແຕ່ແລ້ວ ພວກເຮົາອາດຈະບໍ່ເຂົ້າໃຈສິ່ງທີ່ເກີດຂຶ້ນແລະເຫດຜົນສະເໝີໄປ. ແຕ່ພວກເຮົາກໍໄວ້ວາງໃຈໃນພຣະເຈົ້າຕໍ່ໄປ. ນັ້ນຄືຄວາມເຊື່ອອັນແທ້ຈິງ. 

ພວກເຮົາສາມາດສະແດງເຖິງຄວາມເຊື່ອໃນສິ່ງເລັກໆນ້ອຍໆໄດ້ໃນທາງໃດແດ່ໃນແຕ່ລະມື້? ການເຮັດສິ່ງເລັກນ້ອຍເຫຼົ່ານີ້ຊ່ອຍໃຫ້ຄວາມເຊື່ອຂອງເຮົາເຕີບໂຕແລະເຂັ້ມແຂງຂຶ້ນແນວໃດ? ສິ່ງເຫຼົ່ານີ້ຈະຊ່ອຍກຽມພວກເຮົາໃຫ້ພ້ອມສຳລັບບັນຫາທີ່ໃຫຍ່ກ່ວານີ້ແນວໃດ? ເປັນຫຍັງການທົດສອບໃນ “ສິ່ງທີ່ເລັກນ້ອຍ” ຈຶ່ງເປັນການທົດສອບທີ່ສຳຄັນທີ່ສຸດ?