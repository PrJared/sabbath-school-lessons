---
title:  ບົດທົດສອບຂອງໄຟ
date:   21/01/2020
---

ໝູ່ຂອງດານີເອນສາມຄົນກໍມີວຽກຕຳແໜ່ງໃນພະລາດຊະວັງ. ພວກເຂົາມີຄວາມຈົ່ງຮັກພັກດີຕໍ່ກະສັດ. ນອກຈາກນັ້ນ ພວກເຂົາຍັງຊື່ສັດຕໍ່ພຣະເຈົ້າ. ຄວາມຊື່ສັດຂອງເຂົາຕໍ່ພຣະເຈົ້າກໍວາງຂອບເຂດທີ່ຈຳກັດສຳລັບຄວາມຈົ່ງຮັກພັກດີທີ່ເຂົາມີຕໍ່ມະນຸດ. ຊາຍໜຸ່ມສາມຄົນກໍຍິນດີທີ່ຈະຮັບໃຊ້ກະສັດ ແຕ່ພວກເຂົາບໍ່ສາມາດນະມັດສະການຮູບປັ້ນຂອງກະສັດໄດ້.

`ແມ່ນຫຍັງໄດ້ຊ່ອຍຊາຍສາມຄົນນີ້ໃຫ້ຢືນຢັດຢ່າງເຂັ້ມແຂງສຳລັບພຣະເຈົ້າ? ອ່ານອົບພະຍົບ 20:3-6 ແລະ ພະບັນຍັດສອງ 6:4 ສຳລັບຄຳຕອບ.`

ພຣະເຈົ້າໄດ້ເຮັດໃຫ້ຊາຍໜຸ່ມສາມຄົນນີ້ເຂັ້ມແຂງ. ພຣະອົງຊົງເຕີມຈິດໃຈຂອງເຂົາດ້ວຍຄວາມກ້າຫານ. ພວກເຂົາໄດ້ກ່າວກັບກະສັດວ່າ : "ຖ້າພຣະເຈົ້າອົງທີ່ພວກຂ້ານ້ອຍຮັບໃຊ້ຢູ່ສາມາດຊ່ອຍພວກຂ້ານ້ອຍໃຫ້ພົ້ນຈາກເຕົາໄຟ ແລະ ຈາກອຳນາດຂອງທ່ານໄດ້ ແລ້ວພຣະອົງກໍຈະຊ່ອຍ. ແຕ່ເຖິງແມ່ນວ່າ ພຣະອົງບໍ່ຊ່ອຍກໍຂໍໃຫ້ທ່ານຮູ້ໄວ້ວ່າ ພວກຂ້ານ້ອຍຈະບໍ່ຂາບໄຫວ້ພະຂອງທ່ານ ແລະຈະບໍ່ກົ້ມຂາບຕໍ່ຮູບປັ້ນເປັນຄຳທີ່ທ່ານໄດ້ສ້າງຂຶ້ນນັ້ນຢ່າງເດັດຂາດ."

`ຊັດຣາກ ເມຊາກ ແລະ ອາເບັດເນໂກ ຮູ້ວ່າ ພຣະເຈົ້າສາມາດຊ່ອຍພວກເຂົາໃຫ້ພົ້ນຈາກເຕົາໄຟທີ່ຮ້ອນໄດ້. ແມ່ນແທ້ ແຕ່ວ່າພວກເຂົາກໍບໍ່ຮູ້ວ່າ ພຣະອົງຈະຊົງຊ່ອຍພວກເຂົາຫຼືບໍ່. ແຕ່ພວກເຂົາກໍປະຕິເສດທີ່ຈະເຊື່ອຟັງຄຳສັ່ງຂອງກະສັດ. ຄວາມເຊື່ອທີ່ເຂັ້ມແຂງນີ້ມາຈາກໃສ? ພວກເຮົາເອງຈະມີຄວາມເຊື່ອແບບນີ້ໄດ້ແນວໃດ?`