---
title:  ດານີເອນຕັກເຕືອນກະສັດ
date:   27/01/2020
---

`ອ່ານຄຳເຕືອນຂອງດານີເອນທີ່ໃຫ້ກັບກະສັດໃນ ດານີເອນ 4:27. ດານີເອນໄດ້ເຕືອນກະສັດກ່ຽວກັບເລື່ອງໃດ? ດານີເອນບອກກະສັດໃຫ້ເຮັດສິ່ງໃດແລະເປັນຫຍັງຈຶ່ງຕ້ອງເຮັດສິ່ງນັ້ນ? (ອ່ານສຸພາສິດ 14:31)`

ດານີເອນອະທິບາຍຄວາມຝັນໃຫ້ກັບກະສັດຟັງ. ແລ້ວດານີເອນກໍໃຫ້ຄຳແນະນຳແກ່ກະສັດບາງຢ່າງ. ດານີເອນບອກກະສັດວ່າ ຈະຕ້ອງເຮັດສິ່ງໃດເພື່ອວ່າສິ່ງຮ້າຍໆເຫຼົ່ານີ້ຈະບໍ່ໄດ້ເກີດຂຶ້ນ. "ເພາະສະນັ້ນ ພະຣາຊາເອີຍ ຈົ່ງເຮັດຕາມຄຳແນະນຳຂອງຂ້ານ້ອຍເຖີດ. ຈົ່ງເລີກເຮັດບາບສາ ແລະ ເຮັດໃນສິ່ງທີ່ຖືກຕ້ອງ; ຈົ່ງເມດຕາສົງສານຄົນຍາກຈົນ. ແລ້ວທ່ານກໍຈະຈະເລີນຮຸ່ງເຮືອງສືບຕໍ່ໄປ." (ດານີເອນ 4:27).

ຂ່າວສານຂອງດານີເອນທີ່ໃຫ້ກະສັດກໍບໍ່ແມ່ນສິ່ງທີ່ແປກໃໝ່. ຜູ້ປະກາດຂ່າວໃນສະໄໝພຣະຄຳພີເດີມ ຫຼື ຜູ້ສົ່ງຂ່າວພິເສດ ກໍມັກຈະເຕືອນປະຊາຊົນຂອງພຣະເຈົ້າກ່ຽວກັບການໃຫ້ຄວາມເມດຕາແກ່ຄົນທຸກຍາກ. ຜູ້ປະກາດພຣະຄຳກໍບອກປະຊາຊົນຂອງພຣະເຈົ້າໃຫ້ມີຄວາມຍຸດຕິທຳ. ພວກເພິ່ນໄດ້ເຕືອນປະຊາຊົນຂອງພຣະເຈົ້າບໍ່ໃຫ້ທຳຮ້າຍ ຜູ້ທຸກຍາກ ຫຼື ໃຊ້ຄົນທຸກຍາກ ເພື່ອທີ່ຈະເຮັດໃຫ້ຕົນຮັ່ງມີ. ເຫດຜົນໜຶ່ງທີ່ເຮັດໃຫ້ພຣະເຈົ້າຕ້ອງລົງໂທດກະສັດເນບູກາດເນັດຊາກໍຄື ເພາະວ່າ ກະສັດນັ້ນບໍ່ໄດ້ສົນໃຈຄົນທຸກຍາກ. ເມື່ອພວກເຮົາບໍ່ສົນໃຈຄົນທີ່ທຸກຍາກ ພວກເຮົາກໍເຮັດໃຫ້ພຣະເຈົ້າເຈັບປວດ. ດັ່ງນັ້ນ ພວກເຮົາຈະຕ້ອງດູແລເບິ່ງແຍງຄົນທີ່ທຸກຍາກແລະ າດເຂີນ. ແລ້ວພວກເຮົາກໍສະແດງໃຫ້ປະຊາຊົນເຫັນວ່າ ພຣະເຈົ້າຊົງເປັນເຈົ້າຂອງທຸກສິ່ງທຸກຢ່າງ. ພວກເຮົາກໍສະແດງໃຫ້ເຫັນເຊັ່ນດຽວກັນວ່າ ພວກເຮົາບໍ່ໄດ້ເປັນເຈົ້າຂອງສິ່ງໃດ. ພວກເຮົາເປັນພຽງຜູ້ຈັດການສຳລັບຂອງປະທານທີ່ພຣະເຈົ້າໃຫ້ແກ່ເຮົາ. ພວກເຮົາຈະຕ້ອງຊ່ອຍຄົນອື່ນດ້ວຍຂອງປະທານທີ່ພຣະເຈົ້າປະທານໃຫ້ແກ່ພວກເຮົາ. ແລ້ວພວກເຮົາຈະໃຫ້ກຽດພຣະເຈົ້າ ແລະສະແດງໃຫ້ເຫັນວ່າ ພຣະອົງຊົງເປັນພຣະຜູ້ເປັນເຈົ້າຂອງເຮົາ.