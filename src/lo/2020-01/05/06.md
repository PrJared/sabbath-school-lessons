---
title:  ຫົວໃຈທີ່ເຕັມໄປດ້ວຍການຂອບພຣະຄຸນ
date:   30/01/2020
---

ກະສັດເນບູກາດເນັດຊາກໍຮູ້ສຶກເສຍໃຈສຳລັບຄວາມບາບຂອງເພິ່ນ. ແລ້ວເພິ່ນກໍມອບຫົວໃຈຂອງເພິ່ນໃຫ້ກັບພຣະເຈົ້າ. ເພິ່ນໄດ້ປະກາດວ່າ: "ພຣະອົງຖືວ່າຄົນໃນໂລກນີ້ບໍ່ມີຫຍັງໝົດ ຕ່າງກໍບໍ່ມີຄຸນຄ່າ ບໍ່ມີຫຍັງທັງນັ້ນ" (ດານີເອນ 4:35) ເພິ່ນໄດ້ໝາຍຄວາມວ່າແນວໃດ?

ພວກເຮົາຮູ້ໄດ້ແນວໃດວ່າກະສັດເນບູກາດເນັດຊານັ້ນໄດ້ຍອມຮັບເອົາພຣະເຈົ້າທີ່ແທ້ຈິງ? ຫຼັກຖານອັນສຳຄັນທີ່ສຸດກໍຄືວ່າ ເພິ່ນໄດ້ຂຽນຈົດໝາຍສະບັບໜຶ່ງທີ່ເປັນສ່ວນໜຶ່ງຂອງພຣະທຳດານີເອນບົດທີ 4. ກະສັດໄດ້ສົ່ງຈົດໝາຍສະບັບນີ້ໄປທົ່ວອານາຈັກຂອງເພິ່ນ. ໃນຈົດໝາຍນີ້ ກະສັດກໍໄດ້ກ່າວເຖິງຄວາມອວດອົ່ງຂອງເພີ່ນເອງ. ເພີ່ນໄດ້ເວົ້າເຖິງການເສຍຈິດ ແລະ ການປະພຶດຕົນຄືກັບສັດໂຕໜຶ່ງ. ແລ້ວເພີ່ນກໍບອກວ່າ ເພີ່ນຮູ້ສຶກຂອບຄຸນພຣະເຈົ້າ ພຣະອົງໄດ້ຊ່ອຍເພີ່ນໃຫ້ພົ້ນຈາກພະຍາດຂອງເພີ່ນ. ກະສັດໃນສະໄໝຂອງພຣະຄຳພີເດີມກໍບໍ່ຄ່ອຍມັກທີ່ຈະຂຽນເລື່ອງອັນບໍ່ດີຂອງຕົນເອງ. ການບັນທຶກຂອງກະສັດໂດຍສ່ວນຫຼາຍໃນສະໄໝພຣະຄຳພີນັ້ນ ກໍຈະເປັນຄຳຍ້ອງຍໍ ແລະຄຳສັນລະເສີນຕໍ່ກະສັດທັງຫຼາຍ. ດັ່ງນັ້ນ ຈົດໝາຍຂອງກະສັດເນບູກາດເນັດຊາກໍເປັນເລື່ອງທີ່ໜ້າປະຫຼາດໃຈຫຼາຍ. ມັນໄດ້ສະແດງໃຫ້ພວກເຮົາເຫັນວ່າ ກະສັດໄດ້ມອບຫົວໃຈຂອງເພີ່ນໃຫ້ກັບພຣະເຈົ້າ. ຈົດໝາຍຂອງກະສັດນັ້ນກໍຄືຄຳພະຍານເລື່ອງນີ້. ຈົດໝາຍນີ້ບອກທຸກໆຄົນໃນໂລກນີ້ກ່ຽວກັບປະສົບການຂອງເພີ່ນກັບພຣະເຈົ້າ. ແລະຈົດໝາຍສະບັບນີ້ກໍກ່າວເຖິງອຳນາດຂອງພຣະເຈົ້າ ແລະ ການປົກຄອງທຸກສິ່ງທຸກຢ່າງຂອງພຣະອົງ. ກະສັດບໍ່ສາມາດທີ່ຈະຢູ່ງຽບໆໄດ້ໂດຍບໍ່ກ່າວເຖິງສິ່ງທີ່ເພິ່ນໄດ້ປະສົບແລະຮຽນຮູ້ກ່ຽວກັບພຣະເຈົ້າ. ຈົດໝາຍນີ້ເປັນຄຳອະທິຖານຕໍ່ພຣະເຈົ້າ. ກະສັດໄດ້ສັນລະເສີນພຣະເຈົ້າເຊັ່ນກັນ (ດານີເອນ 4:34-37).

ກະສັດໄດ້ມີຈິດໃຈໃໝ່. ຊີວິດຂອງເພິ່ນກໍໄດ້ຮັບການປ່ຽນແປງ. ແນ່ນອນວ່າ ພຣະເຈົ້າກໍສືບຕໍ່ປ່ຽນແປງຊີວິດຂອງເຮົາໃນທຸກມື້ນີ້. ຄົນບາບອາດຈະມີຄວາມອວດອົ່ງ ແຕ່ພຣະເຈົ້າກໍມີຄວາມເມດຕາແລະອຳນາດທີ່ຈະປ່ຽນຄົນບາບທີ່ທະນົງຕົວເຫຼົ່ານີ້ໃຫ້ເປັນບຸດຂອງພຣະເຈົ້າແຫ່ງຟ້າສະຫວັນ.

`ອ່ານ ຟິລິບປອຍ 2:1-11. ຂໍ້ພຣະຄຳພີເຫຼົ່ານີ້ສອນຫຍັງພວກເຮົາກ່ຽວກັບ ເຫດຜົນທີ່ພວກເຮົາບໍ່ຄວນຮູ້ສຶກອວດອົ່ງໃນຈິດໃຈຂອງເຮົາ?`