---
title:  ຂໍ້ຄິດເພີ່ມເຕີມ
date:   31/01/2020
---

"ແຜນການຂອງພຣະເຈົ້າກໍແມ່ນເພື່ອໃຫ້ອານາຈັກທີ່ຍິ່ງໃຫຍ່ທີ່ສຸດໃນໂລກສັນລະເສີນພຣະອົງ. ແລ້ວອານາຈັກນັ້ນ ກໍໄດ້ຍ້ອງຍໍພຣະອົງ. ກະສັດໄດ້ປະກາດຕໍ່ໜ້າຊຸມຊົນເຖິງຄວາມເມດຕາຂອງພຣະເຈົ້າ. ກະສັດບອກວ່າ ພຣະເຈົ້ານັ້ນຊົງແສນດີ. ພຣະອົງຊົງມີອຳນາດໃນສະຫວັນແລະເທິງແຜ່ນດິນໂລກ. ການກະທຳນີ້ແມ່ນສິ່ງສຸດທ້າຍທີ່ຖືກບັນທຶກໄວ້ກ່ຽວກັບກະສັດໃນພຣະຄຳພີ" (ປຶ້ມທ່ານນາງເອເລັນຈີໄວທ໌)

**ຄຳຖາມຄົ້ນຄວ້າ**

`1. "ຄວາມອວດອົ່ງທະນົງຕົວກໍເປັນສາເຫດຂອງການປະພຶດຜິດທຸກຢ່າງ. ຄວາມອວດອົ່ງຄື ຄວາມບາບຕໍ່ສູ້ພຣະເຈົ້າ. ທ່ານຄິດວ່າຄຳເວົ້ານີ້ຮຸນແຮງເກີນໄປບໍ? ຖ້າຫາກວ່າແມ່ນ ໃຫ້ທ່ານຄິດກ່ຽວກັບສິ່ງນີ້ເບິ່ງ... ທ່ານມີຄວາມຍິ່ງຜະຫຍອງ ຫຼື ອວດອົ່ງໃນໃຈທ່ານຫຼາຍເທົ່າໃດ ທ່ານກໍຍິ່ງກຽດຊັງຄວາມຍິ່ງໃນໂຕຂອງຄົນອື່ນຫຼາຍຂຶ້ນເທົ່ານັ້ນ. ທ່ານຢາກຮູ້ບໍວ່າ ທ່ານມີຄວາມອວດອົ່ງ ຫຼື ຄວາມຍິ່ງໃນໃຈຫຼາຍຊ່ຳໃດ? ວິທີການທີ່ງ່າຍທີ່ສຸດກໍຄື ການຖາມຕົນເອງວ່າ: "ຂ້ອຍມີຄວາມກຽດຊັງຫຼາຍຊ່ຳໃດເມື່ອຄົນອື່ນບໍ່ປະພຶດດີກັບຂ້ອຍ? ຂ້ອຍໃຈຮ້າຍຫຼາຍຊ່ຳໃດ ເມື່ອຄົນອື່ນ ບໍ່ຍອມໃຫ້ຄວາມສົນໃຈຂ້ອຍ? ຂ້ອຍໃຈຮ້າຍຫຼາຍຊ່ຳໃດເມື່ອຄົນອື່ນພະຍາຍາມສັ່ງນັ້ນສັ່ງນີ້ຂ້ອຍ? ຫຼື ເຮັດຄືກັບວ່າ ພວກເຂົາດີກວ່າຂ້ອຍ? ຫຼື ເມື່ອພວກເຂົາພະຍາຍາມສະແດງວ່າຕົນເອງດີ?" ສິ່ງທີ່ຂ້ອຍຕ້ອງການເວົ້າກໍຄື ຄວາມຍິ່ງຂອງຄົນໆໜຶ່ງກໍຕໍ່ສູ້ກັບຄວາມຍິ່ງຂອງຄົນອື່ນໆ. ນັ້ນກໍເປັນເພາະວ່າ ຂ້ອຍຕ້ອງການຈະເປັນຜູ້ທີ່ສຳຄັນທີ່ສຸດໃນງານລ້ຽງ ຈຶ່ງຮູ້ສຶກໃຈຮ້າຍເມື່ອຄົນອື່ນໄດ້ຮັບຄວາມສົນໃຈຫຼາຍກວ່າຕົນເອງ." (ຈາກບົດຄວາມຂອງທ່ານ (Lewis) ລູວິສ). ທ່ານລູວິສ ກຳລັງເວົ້າສິ່ງໃດໃນນີ້ເພື່ອຊ່ອຍໃຫ້ທ່ານເຫັນວ່າ ມີຄວາມຍິ່ງ ຫຼື ອວດອົ່ງໃນໃຈຂອງທ່ານຫຼາຍຊ່ຳໃດ?`

`2. ພຣະທຳດານີເອນ ບົດທີ3ແລະ4 ກໍສອນເຮົາກ່ຽວກັບອຳນາດຂອງພຣະເຈົ້າ. ພຣະເຈົ້າຊົງປົກຄອງທຸກສິ່ງທຸກຢ່າງໃນສະຫວັນແລະເທິງໂລກນີ້. ເປັນຫຍັງແນວຄິດນີ້ຈຶ່ງສຳຄັນຫຼາຍທີ່ຈະຕ້ອງເຂົ້າໃຈ? ວັນສະບາໂຕໃຫ້ພວກເຮົາເຂົ້າໃຈຄວາມຈິງນີ້ແນວໃດ?`