---
title:  ແຂກທີ່ບໍ່ມີໃຜເຊີນ
date:   03/02/2020
---

`ອ່ານດານີເອນ ບົດທີ 5:5-8. ແມ່ນຫຍັງໄດ້ເກີດຂຶ້ນໃນພຣະຄຳບົດນີ້? ເປັນຫຍັງກະສັດເບັນຊັດຊາເຣຈຶ່ງໄດ້ເຮັດສິ່ງນີ້? ເລື່ອງນີ້ຄືກັບເລື່ອງໃນດານີເອນບົດທີ 2 ແນວໃດ? ເປັນຫຍັງຂໍ້ມູນນີ້ຈຶ່ງສຳຄັນສຳລັບພວກເຮົາ? (ໃຫ້ທ່ານອ່ານພຣະທຳ ເພງສັນລະເສີນ 96:5 ແລະ ໂກໂລຊາຍ 1:15-17 ເພື່ອຊ່ອຍຕອບຄຳຖາມສຸດທ້າຍນີ້)`

ແມ່ນຫຍັງຄືສິ່ງທຳອິດທີ່ເບັນຊັດຊາເຣເຮັດ? ເພິ່ນໄດ້ເຮັດສິ່ງດຽວທີ່ກະສັດເນບູກາດເນັດຊາໄດ້ເຮັດໃນອະດີດ (ດານີເອນ 2:2; ດານີເອນ 4:7). ເບັນຊັດຊາເຣໄດ້ເອີ້ນບັນດານັກປາດມາ. ເພິ່ນໄດ້ຂໍໃຫ້ພວກເຂົາອະທິບາຍ ລາຍມືທີ່ຂຽນໄວ້ເທິງຝາ. ກະສັດໄດ້ສະເໜີມອບຂອງຂວັນ ແລະ ກຽດຕິຍົດຫຼາຍຢ່າງແກ່ຜູ້ທີ່ອະທິບາຍໄດ້. ເພິ່ນສະເໜີມອບ (1) ເສື້ອຜ້າສີມ່ວງ. ເຊື້ອຂອງກະສັດກໍນຸ່ງເສື້ອຜ້າສີມ່ວງໃນສະໄໝຂອງພຣະຄຳພີ (ເອຊະເທີ 8:15). (2) ກະສັດຍັງໄດ້ນຳສະເໜີທີ່ຈະມອບສາຍສ້ອຍຄຳເປັນລາງວັນໃຫ້. ສາຍສ້ອຍຄຳກໍເປັນສັນຍາລັກຂອງການມີອຳນາດ (ປະຖົມມະການ41:42). ຜູ້ທີ່ໃສ່ສາຍສ້ອຍຄຳກໍເປັນຜູ້ທີ່ສຳຄັນລຳດັບທີສາມໃນອານາຈັກ. ຜູ້ນຳຜູ້ທີໜຶ່ງຂອງບາບີໂລນກໍຄື ກະສັດນາໂບນີດັສ ພໍ່ຂອງເບັນຊັດຊາຣາ. ດັ່ງນັ້ນ ເບັນຊັດຊາເຣກໍເປັນຜູ້ນຳຄົນທີສອງຂອງບາບີໂລນ. ແມ່ນແລ້ວ ກະສັດໄດ້ນຳສະເໜີຂອງຂວັນຫຼາຍໆຢ່າງແກ່ບັນດານັດປາດ ແຕ່ກໍບໍ່ມີຜູ້ໃດສາມາດອະທິບາຍລາຍມືທີ່ຂຽນນັ້ນໄດ້.

ກະສັດໄດ້ຊອກຫາຄວາມຊ່ອຍເຫຼືອໃນບ່ອນທີ່ຜິດ. ຄວາມຈິງບາງຢ່າງກໍສຳຄັນເກີນໄປສຳລັບມະນຸດທີ່ຈະຮູ້ຈັກດ້ວຍຕົນເອງ. ນັ້ນເປັນເຫດຜົນທີ່ພຣະເຈົ້າຈະຕ້ອງສຳແດງຄວາມຈິງເຫຼົ່ານີ້ໃຫ້ແກ່ເຮົາ.

`ໃຫ້ທ່ານລອງຄິດກ່ຽວກັບຂອງຂວັນຕ່າງໆທີ່ກະສັດນຳສະເໜີວ່າຈະໃຫ້ນັກປາດ ຫຼື ນັກໂຫຣາຈານຕ່າງໆ? ແຕ່ແມ່ນຫຍັງໄດ້ເກີດຂຶ້ນຕໍ່ໄປຕໍ່ບາບີໂລນ? ສິ່ງນີ້ບອກຫຍັງພວກເຮົາເຖິງເຫດຜົນທີ່ພວກເຮົາຈຳເປັນຕ້ອງເອົາພຣະເຈົ້າມາກ່ອນໃນທຸກໆສິ່ງທີ່ພວກເຮົາເຮັດ?`