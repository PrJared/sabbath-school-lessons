---
title:  ຄວາມເຊື່ອທີ່ບໍ່ຖືກປະຖີ້ມ
date:   06/01/2020
---

`ໃຫ້ທ່ານອ່ານກ່ຽວກັບປະສົບການຂອງດານີເອນແລະໝູ່ຂອງເພິ່ນໃນດານີເອນ ບົດທີ 1. ພວກເຂົາກຳລັງຕົກຢູ່ໃນບັນຫາອັນໃດ? ແມ່ນຫຍັງທີ່ເຮັດໃຫ້ການຊື່ສັດໝັ້ນຄົງຕໍ່ພຣະເຈົ້ານັ້ນຍາກໃນເວລານີ້?`

ກະສັດໄດ້ສັ່ງໃຫ້ຊາຍໜຸ່ມເຫຼົ່ານີ້ກິນອາຫານຈາກໂຕະຂອງກະສັດ. ເມື່ອຄົນໆໜຶ່ງກິນອາຫານຈາກໂຕະຂອງກະສັດ ມັນກໍສະແດງໃຫ້ເຫັນວ່າຄົນໆນັ້ນຈົ່ງຮັກພັກດີຕໍ່ກະສັດ. ຫຼາຍໆເທື່ອອາຫານເຫຼົ່ານີ້ກໍມັກຈະຖືກຖວາຍແກ່ພະຕ່າງໆກ່ອນ. ດັ່ງນັ້ນ ຈະເກີດຫຍັງຂຶ້ນຖ້າຫາກດານີເອນແລະໝູ່ຂອງເພີ່ນກິນອາຫານເຫຼົ່ານີ້? ພວກເຂົາກໍຈະສະແດງວ່າ ພວກເຂົານັ້ນນະມັດສະການພະຕ່າງໆຂອງກະສັດແລະຍອມຮັບສາສະໜາຂອງເພິ່ນ.

ດັ່ງນັ້ນ ດານີເອນແລະໝູ່ຂອງເພີ່ນກໍພົບກັບບັນຫາ. ພວກເຂົາຈະສາມາດຊື່ສັດຕໍ່ພຣະເຈົ້າ ແລະ ຮັບໃຊ້ກະສັດໃນເວລາດຽວກັນຫຼືບໍ່? ມີແຕ່ການອັດສະຈັນເທົ່ານັ້ນທີ່ສາມາດຊ່ວຍຊາຍໜຸ່ມເຫຼົ່ານີ້ໃຫ້ລອດຈາກຄວາມຕາຍໄດ້. ແມ່ນຫຍັງເຮັດໃຫ້ບັນຫານິ້ໜັກຂຶ້ນຕື່ມອີກ? ນະຄອນບາບີໂລນເຕັມໄປດ້ວຍພຣະວິຫານທີ່ສວຍງາມແລະສວນທີ່ມີຊື່ສຽງ. ກະສັດນຳສະເໜີໂອກາດໃຫ້ດານີເອນແລະໝູ່ຂອງເພິ່ນທີ່ຈະມີຊີວິດທີ່ດີຖ້າຫາກພວກເຂົາຕ້ອງການ. ແລ້ວຊາຍໜຸ່ມເຫຼົ່ານີ້ກໍສາມາດຢຸດເປັນຂ້າທາດຊາວເຮັບເຣີໄດ້. ພວກເຂົາສາມາດກາຍເປັນຜູ້ນຳຂອງເຊື້ອກະສັດໄດ້. ຊາຍໜຸ່ມກຸ່ມນີ້ຈະປະຖິ້ມຄວາມເຊື່ອຂອງພວກເຂົາຫຼືບໍ່? ພວກເຂົາຈະເລືອກທີ່ຈະດຳເນີນຊີວິດໃນທາງທີ່ງ່າຍໄປສູ່ຄວາມສຳເລັດຫຼືບໍ່?

`ທ່ານຄິດວ່າຊາຍໜຸ່ມເຫຼົ່ານີ້ມີເຫດຜົນອັນໃດແດ່ທີ່ຈະປະຖິ້ມຄວາມເຊື່ອຂອງພວກເຂົາ? ທ່ານປະສົບກັບສະພາບການອັນດຽວກັນນີ້ໃນທາງໃດແດ່?`