---
title:  ການຕັດສິນໃຈທີ່ໜັກແໜ້ນ
date:   07/01/2020
---

`ອ່ານດານີເອນ 1:7-20. ແມ່ນຫຍັງເກີດຂຶ້ນໃນຂໍ້ພຣະຄຳພີເຫຼົ່ານີ້? ພວກເຮົາເຫັນກົດທີ່ສຳຄັນອັນໃດໃນນີ້?`

ຜູ້ຊາຍທີ່ຮັບຜິດຊອບຊາຍໜຸ່ມສີ່ຄົນນີ້ກໍປ່ຽນຊື່ຂອງພວກເຂົາ. ດັ່ງນັ້ນ ລາວກໍສາມາດປ່ຽນເມນູອາຫານໄດ້ເຊັ່ນດຽວກັນ. ໃຫ້ເຮົາມາເບິ່ງພາກສ່ວນທີ່ສຳຄັນຫຼາຍກວ່າເລື່ອງນີ້. ຢ່າງທຳອິດ ພວກເຮົາເຫັນວ່າດານີເອນເຂົ້າໃຈເຖິງອັນຕະລາຍທີ່ມີຢູ່. ຊາຍຜູ້ທີ່ຮັບຜິດຊອບພວກເຂົານັ້ນກໍຕົກຢູ່ໃນຄວາມສ່ຽງ ຖ້າຫາກລາວຍອມຊ່ວຍດານີເອນ ແລະໝູ່ຂອງເພີ່ນ. ດັ່ງນັ້ນ ດານີເອນຈຶ່ງຂໍເຮັດການທົດສອບຢ່າງໜຶ່ງ. ດານີເອນແລະໝູ່ຂອງເພິ່ນນັ້ນຈະກິນອາຫານທີ່ມີປະໂຫຍດຕໍ່ສຸກຂະພາບເປັນເວລາ10ມື້. ແລ້ວເຈົ້າໜ້າທີ່ຈະສາມາດເຫັນໄດ້ວ່າ ອາຫານທີ່ດານີເອນແລະໝູ່ຂອງເພິ່ນກິນນັ້ນມີຜົນຮ້າຍ ຫຼື ດີຕໍ່ພວກເຂົາ. ຢ່າງທີສອງຄື ດານີເອນນັ້ນໝັ້ນໃຈຢ່າງແຮງວ່າແຜນການຂອງເພີ່ນຈະສຳເລັດ. ໄລຍະເວລາ10ມື້ ກໍເປັນເວລາທີ່ສັ້ນ ແຕ່ດານີເອນກໍໄວ້ວາງໃຈໃນພຣະເຈົ້າ. ດັ່ງນັ້ນ ດານີເອນຈຶ່ງຮູ້ວ່າ ແຜນການຂອງເພີ່ນນັ້ນຈະສຳເລັດ. ຢ່າງທີສາມ ດານີເອນເລືອກທີ່ຈະກິນໝາກໄມ້ແລະຜັກ. ອາຫານນີ້ກໍກົງກັບອາຫານທີ່ພຣະເຈົ້າໄດ້ໃຫ້ອາດາມແລະເອວາກິນ (ອ່ານປະຖົມມະການ 1:29). ຈະມີອາຫານໃດດີໄປກວ່ານີ້ອີກ?

`ດານີເອນມີສິດທີ່ຈະເລືອກ. ການເລືອກຂອງເພີ່ນໄດ້ເປີດທາງໃຫ້ພຣະເຈົ້າຊ່ວຍເພີ່ນແນວໃດ (ອ່ານດານີເອນ 1:9)? ດານີເອນສອນຫຍັງພວກເຮົາກ່ຽວກັບເຫດຜົນທີ່ພວກເຮົາຈຳເປັນທີ່ຈະຕ້ອງເລືອກສິ່ງທີ່ດີ? ຄວາມໄວ້ວາງໃຈຂອງເຮົາໃນພຣະເຈົ້າຊ່ວຍພວກເຮົາໃຫ້ເລືອກສິ່ງດີໆໄດ້ແນວໃດ?`