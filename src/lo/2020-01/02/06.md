---
title:  ບົດທົດສອບສຸດທ້າຍ
date:   09/01/2020
---

`ອ່ານເລື່ອງກ່ຽວກັບດານີເອນແລະໝູ່ຂອງເພິ່ນໃນດານີເອນ 1:17-21. ແມ່ນຫຍັງຄືສາເຫດທີ່ເຮັດໃຫ້ພວກເຂົາປະສົບຜົນສຳເລັດ? (ອ່ານພຣະທຳ ໂຢບ 38:36; ສຸພາສິດ 2:6; ແລະ ຢາໂກໂບ 1:5 ສຳລັບຄຳຕອບ)`

ປະສົບການຂອງດານີເອນແລະໝູ່ຂອງເພິ່ນກໍເປັນຕົວຢ່າງທີ່ສຳຄັນແລະມີຄວາມໝາຍຢ່າງຍິ່ງ. ມັນສະແດງໃຫ້ພວກເຮົາເຫັນວ່າ ພຣະເຈົ້າຊົງສາມາດເຮັດສິ່ງໃດເພື່ອປະຊາຊົນຂອງພຣະອົງເມື່ອພວກເຂົາໄວ້ວາງໃຈໃນພຣະອົງ. ດັ່ງນັ້ນ ພວກເຮົາຈຶ່ງບໍ່ຄວນຢ້ານກົວຜູ້ໃດ. ຫຼາຍຄົນອາດຈະພະຍາຍາມທີ່ຈະເຮັດໃຫ້ເຮົາເຈັບປວດຍ້ອນຄວາມເຊື່ອຂອງເຮົາ. ພວກເຮົາສາມາດແນ່ໃຈໄດ້ວ່າ ພຣະເຈົ້າຈະດູແລພວກເຮົາໃນເວລາທີ່ມີຄວາມຍາກລຳບາກ. ສິ່ງທີ່ສຳຄັນທີ່ຈະຕ້ອງຈື່ກໍຄື ໃຫ້ພວກເຮົານັ້ນມີການເລືອກທີ່ດີໃນຊ່ວງເວລາອັນຍາກລຳບາກນັ້ນ.

ດານີເອນບົດທີ1 ກໍສອນພວກເຮົາເຖິງບົດຮຽນທີ່ສຳຄັນຫຼາຍກ່ຽວກັບພຣະເຈົ້າ. (1) ພຣະເຈົ້າຊົງຄວບຄຸມປະຫວັດສາດ. (2) ພຣະເຈົ້າຊົງປະທານສະຕິປັນຍາ ພຣະອົງຊ່ວຍໃຫ້ພວກເຮົາເລືອກສິ່ງທີ່ດີໃນເວລາທີ່ມີບັນຫາ. (3) ພຣະເຈົ້າຊົງໃຫ້ກຽດແກ່ຄົນທີ່ໄວ້ວາງໃຈໃນພຣະອົົງ.

ດານີເອນ ບົດທີ 1 ກໍຈົບລົງດ້ວຍຂໍ້ພຣະຄຳພີນີ້: “ດານີເອນໄດ້ຮັບໃຊ້ໃນຣາດຊະການເລື້ອຍມາຈົນເຖິງສະໄໝຂອງເຈົ້າໄຊຣັດກະສັດແຫ່ງເປິເຊຍ (ດານີເອນ 1:21). ໄຊຣັດເປັນກະສັດແຫ່ງເປີເຊຍ. ພຣະເຈົ້າຊົງເລືອກໄຊຣັດໃຫ້ປົດປ່ອຍຊາວຢິວອອກຈາກບາບີໂລນ. ໄຊຣັດໄດ້ອະນຸຍາດໃຫ້ປະຊາຊົນຂອງພຣະເຈົ້າໃຫ້ກັບໄປເຢຣູຊາເລັມ. ແມ່ນແລ້ວ ສິ່ງຕ່າງໆເບິ່ງຄືບໍ່ດີປານໃດສຳລັບຊາວຢິວໃນຕອນເລີ່ມຕົ້ນຂອງດານີເອນ ບົດທີ 1. ແຕ່ເມື່ອຮອດຕອນທ້າຍຂອງບົດແລ້ວ ພວກເຮົາກໍເຫັນຄວາມຫວັງ. ແມ່ນແລ້ວ ພວກເຮົາຈະມີຊ່ວງເວລາທີ່ຍາກລຳບາກໃນຊີວິດ. ພວກເຮົາຈະທຸກທໍລະມານແລະຮູ້ສຶກເຈັບປວດ ແຕ່ພຣະເຈົ້າກໍນຳຄວາມຫວັງມາສູ່ຄອບຄົວຂອງເຮົາຢູ່ສະເໝີ.”