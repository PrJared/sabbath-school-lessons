---
title:  ສົມບູນ ແລະ ມີປັນຍາ
date:   08/01/2020
---

`ມັນເປັນໄປໄດ້ບໍ່ສຳລັບພວກເຮົາທີ່ຈະຊື່ສັດໝັ້ນຄົງຕໍ່ພຣະເຈົ້າຕະຫຼອດເວລາ? ສຳລັບຄຳຕອບໃຫ້ທ່ານອ່ານຄາລາເຕຍ 2:19,20; ມັດທາຍ 16:24-26; ແລະ 2 ໂກລິນໂທ 4:17.`

ພຣະເຈົ້າໃຫ້ກຽດດານີເອນແລະໝູ່ຂອງເພີ່ນ. ຫຼັງຈາກການທົດສອບ 10 ມື້ໄດ້ຜ່ານໄປແລ້ວ ພວກເຂົາເປັນແບບໃດ? ແນ່ນອນວ່າ ພວກເຂົາກໍມີໜ້າຕາດີກວ່ານັກຮຽນທີ່ພາກັນກິນອາຫານຂອງກະສັດ. ດັ່ງນັ້ນ ພຣະເຈົ້າໃຫ້ລາງວັນແກ່ດານີເອນແລະໝູ່ຂອງເພິ່ນ. “ພຣະເຈົ້າໄດ້ໃຫ້ພວກຊາຍໜຸ່ມສີ່ຄົນນີ້ມີຄວາມຮູ້ແລະຄວາມຊຳນິຊຳນານໃນດ້ານວັນນະຄະດີ ແລະ ມີສະຕິປັນຍາເປັນຢ່າງດີ. ນອກຈາກນີ້ ພຣະອົງຍັງໄດ້ໂຜດໃຫ້ດານີເອນຊຳນິຊຳນານໃນການແປນິມິດ ແລະແກ້ຄວາມຝັນຕ່າງໆອີກດ້ວຍ” (ດານີເອນ 1:17). ຕໍ່ມາ ຂອງປະທານຂອງດານີເອນກໍຈະເປັນສ່ວນທີ່ສຳຄັນສຳລັບວຽກງານຂອງເພີ່ນໃນຖານະເປັນຜູ້ສົ່ງສານພິເສດຂອງພຣະເຈົ້າ.

ພຣະເຈົ້າຊົງປະທານສະຕິປັນຍາໃຫ້ແກ່ພວກເຮົາເຊັ່ນດຽວກັນ. ພຣະອົງຊົງຊ່ວຍພວກເຮົາໃຫ້ແກ້ໃຂບັນຫາຂອງຊີວິດ. ປະສົບການຂອງດານີເອນແລະໝູ່ຂອງເພິ່ນກໍສອນພວກເຮົາວ່າ ພວກເຮົາສາມາດບໍລິສຸດແລະສັດຊື່ຕໍ່ພຣະເຈົ້າໃນຊີວິດຂອງເຮົາ. ເລື່ອງຂອງດານີເອນສະແດງໃຫ້ພວກເຮົາເຫັນວ່າ ພວກເຮົາບໍ່ຈຳເປັນຕ້ອງໜີອອກຈາກຊີວິດນີ້ເພື່ອທີ່ຈະຮັບໃຊ້ພຣະເຈົ້າໃຫ້ດີຂຶ້ນ. ດານີເອນແລະໝູ່ຂອງເພິ່ນກໍອາໄສຢູ່ໃນດິນແດນທີ່ເຕັມໄປດ້ວຍຄຳຂີ້ຕົວະຫຼອກລວງ. ຄົນທີ່ຢູອ້ອມຂ້າງດານີເອນກໍເຊື່ອໃນຄຳເຫຼົ່ານີ້. ແຕ່ດານີເອນແລະໝູ່ຂອງເພິ່ນກໍສັດຊື່ໝັ້ນຄົງຕໍ່ພຣະເຈົ້າ.

`ພວກເຮົາກໍພົບກັບບັນຫາໃນຊີວິດນີ້ຄືກັບດານີເອນ ແລະໝູ່ຂອງເພິ່ນ. ຢູ່ອ້ອມຂ້າງເຮົາກໍເຕັມໄປດ້ວຍຄົນທີ່ບໍ່ໄດ້ເຊື່ອຄວາມຈິງຂອງພຣະຄຳພີ. ທ່ານເຫັນຄຳຂີ້ຕົວະຫຼອກຫຼວງ ແລະສິ່ງທີ່ຮ້າຍແຮງອັນໃດແດ່ໃນການດຳເນີນຊີວິດຢູ່ຂອງຄົນທີ່ຢູ່ອ້ອມຂ້າງທ່ານ? ທ່ານໄດ້ຕໍ່ສູ້ກັບສິ່ງເຫຼົ່ານີ້ບໍ? ຫຼື ທ່ານພຽງແຕ່ເຮັດໄປຕາມສິ່ງເຫຼົ່ານີ້?`