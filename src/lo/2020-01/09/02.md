---
title:  ແກະໂຕຜູ້ ແລະ ແບ້
date:   23/02/2020
---

`ໃຫ້ທ່ານອ່ານເລື່ອງຄວາມຝັນໃນພຣະທຳ ດານີເອນ ບົດທີ8. ຄວາມຝັນນີ້ແມ່ນກ່ຽວກັບອັນໃດ? ມັນສະແດງໃຫ້ພວກເຮົາເຫັນຫຼາຍຢ່າງທີ່ພວກເຮົາໄດ້ເຫັນແລ້ວໃນພຣະທຳດານີເອນ ບົດທີ2 ແລະ ບົດທີ7 ແນວໃດ?`

ໃນຄວາມຝັນນັ້ນ ດານີເອນເຫັນແກະໂຕຜູ້ທີ່ມີເຂົາສອງອັນ. ແກະນັ້ນກໍມຸ່ງ  ໜ້າໄປສູ່ສາມທິດຄື: ທິດຕາເວັນຕົກ, ທິດເໜືອ ແລະ ທິດໃຕ້ (ດານີເອນ 8:14). ທູດສະຫວັນກໍອະທິບາຍວ່າ ແກະໂຕຜູ້ນັ້ນກໍສະແດງໃຫ້ເຫັນອານາຈັກມີເດຍ-ເປີເຊຍ. ສາມທິດນີ້ກໍສະແດງໃຫ້ພວກເຮົາເຫັນອານາຈັກສາມແຫ່ງທີ່ມີເດຍ-ເປີເຊຍນັ້ນ ເອົາຊະນະໃນສົງຄາມ.

ຕໍ່ມາ ດານີເອນໄດ້ເຫັນໂຕແບ້ໂຕໜຶ່ງທີ່ມີເຂົາໃຫຍ່. ແບ້ກໍຄືອານາຈັກກຣີກ. ເຂົາໃຫຍ່ນັ້ນ ກໍສະແດງເຖິງກະສັດອາເລັກແຊນເດີ (ດານີເອນ 8:21). ທ່ານເຫັນຫຼືບໍ່ວ່າແບ້ນັ້ນກໍເຄື່ອນໄປຢ່າງໄວຈົນວ່າ "ຕີນວິດດິນ" (ດານີເອນ 8:5)? ນັ້ນກໍສະແດງໃຫ້ເຫັນວ່າ ອານາຈັກຂອງອາເລັກແຊນເດີກໍຂະຫຍາຍກວ້າງອອກໄປຢ່າງໄວວາ. ນັ້ນເປັນເຫດຜົນທີ່ດານີເອນ ບົດທີ7 ສະແດງໃຫ້ເຮົາເຫັນກອງທັບຂອງອາເລັກແຊນເດີ ຄືກັບ ເສືອດາວທີ່ມີປີກ. ດານີເອນ ບົດທີ8 ກໍສະແດງໃຫ້ພວກເຮົາເຫັນສິ່ງທີ່ຈະເກີດກັບໂຕແບ້ຕໍ່ໄປ (ປະເທດກຣີກ)" ແລະໃນເວລາທີ່ມັນມີອຳນາດແຂງຫຼາຍນັ້ນ ເຂົາຂອງມັນໄດ້ຫັກອອກ" (ດານີເອນ 8:8). ແລ້ວເຂົາສີ່ອັນກໍປົ່ງອອກມາຈາກຫົວຂອງແບ້ໂຕນັ້ນ. ມັນສະແດງເຖິງສິ່ງໃດ? ມັນກໍສະແດງໃຫ້ເຫັນວ່າອາເລັກແຊນເດີ (ເຂົາອັນໃຫຍ່) ເສຍຊີວິດລົງ. ເພີ່ນໄດ້ເສຍຊີວິດໃນອານາຈັກບາບີໂລນໃນເດືອນມິຖຸນາ ປີ 323 ກ່ອນຄ.ສ. ແລ້ວອານາຈັກຂອງເພີ່ນກໍແຕກແຍກມາ. ຜູ້ນຳທະຫານທັງສີ່ຄົນ (ເຂົາສີ່ອັນ) ນັ້ນກໍຄວບຄຸມແຕ່ລະສ່ວນໄວ້.