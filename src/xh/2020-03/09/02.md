---
title:  Ukulungela Ukwamkela IGospile
date:  23/08/2020
---

`Funda: Yohane 4:27–30, 39–42. Ukuthetha kukaYesu nentokazi yaseSamariya kuyibonisa njani inyaniso yokuba zonke iindidi zabantu zivulekile ukuba zamkele igospile, nakwiindawo ezingalindelekanga?`

Indawo yokugqibela abafundi ababelindele ukufumana kuyo iintliziyo ezilungele ukwamkela igospile yayiyiSamariya. amaSamariya ayesilwa okokoko namaYuda ngemfundiso nonqulo. AmaSamariya ayefuna ukuba nenxaxheba ekwakhiweni kwetempile eYerusalem kodwa alivinjwa ithuba kuba ayesendiselana nabenkcubeko yobuhedeni obuwajikelezileyo kwakunye neembono zawo ezimiyo zenkolo. Isiphumo soko, amaSamariya azakhela eyawo itempile entabeni iGerizim. Abafundi babeya kuyitsiba ngokukhawuleza iSamariya njengommandla ongafanelekanga ukuba kungavakaliswa kuwo igospile.  UYesu wabona into eyayingabonwa ngabafundi: iintliziyo ezazilungele ukwamkela. Ingxelo kaYohane yebali lentokazi equleni liqala ngala mazwi: “yalishiya yona elakwaYuda, yabuya yaya kwelaseGalili. Ibimelwe ke kukuthi icande kwelamaSamariya” (Yohane 4:3, 4). UYesu “wakudinga” ukucanda kwelamaSamariya kuba uMoya Oyingcwele wamoyisela ekuthini kunokubakho iintliziyo ezilungele ukwamkela kule ndawo ingaqondakaliyo. Xa amehlo ethu ethanjiswe lizulu ngoMoya Oyingcwele sibona okunokwenzeka apho abanye bebona ubunzima kuphela. Sibona isivuno esiqhamileyo semiphefumlo yobukumkani bukaThixo abo abanye bebona amasimi angenanto.

`Funda: IZenzo 8:4, 5, 14. Saba yintoni isiphumo sokugqibela solungiselelo lukaYesu eSamariya?`

Abafundi ngebayidlula iSamariya bengakhange bawanika ithuba amaSamariya ukuba ave inyaniso yeLizwi likaThixo. UYesu wabona into ababengayiboni. Wazi ukuba uMoya Oyingcwele walidala ithuba lokulungela ukwamkela entliziyweni yentokazi. Ukuguquka kwayo ngokukhawuleza kwaba nefuthe kumashumi abantu kweso sixeko. Asisayi kusoloko sibona kamsinya iziphumo kwizenzo zethu zokungqina, kodwa xa sihlwayela kwiintliziyo ezikulungeleyo ukwamkela, ngenye imini iya kuzisa isivuno esiya kumzukisa uThixo.

`Asisokuze siyazi ngokuqinisekileyo impembelelo yamazwi nezenzo zethu kwabanye, nokuba kokulungileyo okanye okubi. Ngoko ke, kungani ukuba kufuneke sisoloko sikulumkele oko sikuthethayo nesikwenzayo phambi kwabanye?`