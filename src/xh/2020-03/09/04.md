---
title:  Ukubeka Inyaniso Ngothando
date:  25/08/2020
---

Ubuhlobo bubodwa akubazuzeli abantu kuKristu. Singanabo abahlobo abaninzi, abantu esonwabela ukuba nabo nabo besonwabela ukuba nathi, kodwa ukuba asize sibaxelele oko akuko uYesu kuthi nendlela athe waguqula ubomi bethu ngayo, ubuhlobo bethu bungenza umahluko omncinane kunaphakade. Ngokuqinisekileyo, kungaba mnandi ubukho bethu, kodwa uThixo usibizele ukuba sibe ngaphezulu kokuba kube mnandi xa sikho. Ubuhlobo bubodwa abusokuze buzise abantu kuKristu, kodwa umoya ongenabo ububele ungabagxotha bemke kuKristu.  Umpostile uPawulos uyasikhumbuza esithi masithethe “sinyanisekile eluthandweni” (Efese 4:15). Amaqhina obuhlobo enziwa xa sivumelana nabantu kangangoko kunokwenzeka, sibonise ukubamkela, nokubancoma apho kufaneleke khona. Kubaluleke kangakanani ukuba senze umkhwa wokukhangela okulungileyo ebantwini kunokukhangela okubi.

`Funda: 2 Tesalonika 1:1–4. Dwelisa ezinye zezinto eziqinisekileyo abancoma ngazo abantu baseTesalonika.`

Bakho abo babonakala bekonwabela ukukhangela izinto ezingalunganga kwabanye. Bakhangeleka besonwaba xa befumanisa ukuba othile akenzanga kakuhle, kungekho nto yimbi ngaphandle kokuba beziva ngcono ngeziqu zabo. Umpostile uPawulos wayengenjalo. Wayekhangela okona kuhle emabandleni awayelungiselela kuwo. Ngokuqinisekileyo, wayeyilwela impazamo engasiyekeleli isono, kodwa apho wayejonge khona kwakusekuwakhuliseni amabandla awamisileyo. Indlela eyodwa awayekwenza ngayo oku yayikukubabaza oko bakwenze ngendlela.   Intetho kaEllen G. White ngokubaluleka kolwalamano oluhle ibalulekile. “Ukuba singazithoba phambi kukaThixo, sibe nobubele nentlonipho nentliziyo enothando nenovelwano [ezele luvelwano], bekuya kubakho ikhulu labaguqukayo ukuza enyanisweni apho kukho ngoku omnye kuphela.”—Testimonies for the Church, vol. 9, p. 189.

`Cingisisa le ntetho ingentla okomzuzwana. Bekungenzeka ntoni kwibandla lakho ukuba bekunokuphuphuma ububele, intlonipho, iintliziyo ezinothando, novelwano [inceba] kwintliziyo yelungu ngalinye? Belingabonakala linjani ibandla elinje? Khangela kweyakho intliziyo uzibuze ukuba yeyiphi indlela onokuziphuhlisa ngayo kule ndawo.`