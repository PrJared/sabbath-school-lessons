---
title:  'Izipho Ezingafaniyo: Ubunye Emsebenzini'
date:  02/08/2020
---

Wakha wayicinga indlela ababengafani ngayo abafundi omnye nomnye? Iimvelaphi zabo, ubuqu babo, izimo zabo, nezipho ezahlukene kakhulu. Sekunjalo, konke oku kwakungeyiyo inkathazo ebandleni. Kwakungamandla. UMateyu, umbuthi werhafu, wayefanelekile, ethe nqo, enocoselelo, engaphazami. Kwelinye icala, uPetros wayengxama ukuthetha, enentshiseko, enguphuma -silwe, kodwa wayekwanaso nesakhono semvelo sobunkokeli. UYohane wayenentliziyo enovelwano kodwa ekwathetha phandle. UAndreya wayengumntu wabantu, ekuqaphela kakhulu okumngqongileyo, echukumiseka ngabanye. UTomas yena ngokwemvelo wayekekelele ekubuzeni, esoloko ethandabuza. Umfundi ngamnye kwaba, nangona enobuntu obahlukileyo nezipho ezikwanjalo, wasetyenziswa ngamandla nguThixo ekungqineni ngaYe.

`Funda: 1 Korinte 12:12, 13, 18–22. Yintoni esiyifumanayo kwezi ndawo ngokudingeka kwabantu abanezipho ezahlukeneyo emzimbeni kaKristu olibandla?`

UThixo uyavuyiswa kukuthabatha abantu abaneemvelaphi ezahlukeneyo beneetalente nezakhono ezahlukeneyo aze abanike izipho zokusebenza. Umzimba kaKristu awulilo iqela labantu abenziwe bafana bonke. Alingumbutho wesizwe obantu bawo banemvelaphi enye abacinga into enye. Liyintshukumo ekhulayo yabantu abanezipho ezahlukeneyo, abamanyene ekuthandeni kwabo uKristu nesiBhalo, abazinikele ekuseni uthando nenyaniso ehlabathini (Roma 12:4, 1 Kor. 12:12). Amalungu omzimba kaKristu anezipho ezahlukeneyo, kodwa ilelo lixabisekile; ilelo linendawo ekusebenzeni ngokuphilileyo komzimba kaKristu. Kanye njengoko amehlo, iindlebe, nempumlo zinemisebenzi eyahlukeneyo kodwa zifuneka emzimbeni, zonke izipho ziyafuneka, nazo (1 Kor. 12:21, 22).

Ukuba uthi uwuqaphele kakuhle umzimba womntu, nawona malungu mancinane anendawo ebalulekileyo ayidlalayo. Khangela imisebe. Bekuya kubanjani xa besingenayo engathi ayibalulekanga njengemisebe? Uthuli beluza kusiphazamisa ekuboneni, isiphumo soko isenokuba ngumonakalo onokwenzeka. Ilungu lebandla elibonakala ngokungathi “alibalulekanga” lililungu elifunekayo lomzimba kaKristu laye linesipho sikaMoya Oyingcwele. Xa sinikela ezi zipho ngokupheleleyo kuThixo, elowo nalowo kuthi unako ukwenza umahluko kanaphakade.

`Nokuba italente yakho ingakanani, zeziphi izinto ongelochule kakhulu kuzo kodwa abangawo abanye ebandleni? Oku kungakunceda njani ukukugcina endaweni yakho efanelekileyo?`