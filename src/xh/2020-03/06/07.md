---
title:  Ukujula Nomcabango
date:  07/08/2020
---

Funda: Ellen G. White, “Talents,” pp. 325–365, in Christ’s Object Lessons. Ukuyiqonda ngendlela eyiyo imfundiso yeBhayibhile ngezipho zikaMoya kuzisa ubunye ebandleni. Ukwazi ukuba umntu ngamnye kuthi ulilungu elixabisekileyo nelidingekayo lomzimba kaKristu, yingcamango eyenza kubekho ukumanyana. Lonke ilungu lebandla liyafuneka ekufezekisweni komsebenzi wokuthunywa nguKristu. Lonke ilungu liphiwe isakhono sokusebenza. “Wonke umntu unikwe umsebenzi amakawenzele iNkosi. Umkhonzi ngamnye waKhe unikwe izipho ezikhethekileyo, okanye iitalente. ‘Wathi omnye wamnika iitalente zantlanu, omnye zambini, nomnye yabanye, walowo wanikwa ngokwawakhe amandla.’ Umkhonzi ngamye unento agciniswe yona anoxanduva ngayo; kwaye izinto ezahlukeneyo ezigcinisiweyo zilinganiswe ngokwezakhono zethu ezahlukeneyo. Ekunikeni izipho zaKhe, uThixo akabanga namkhethe. Uzabe iitalente ngokwamandla awaziwayo abakhonzi baKhe, kwaye ulindele imbuyekezo ezihambelana [neetalente ezo].”—Ellen G. White, Testimonies for the Church, vol. 2, p. 282. Khumbula kwakhona ukuba izipho zikaMoya zinikelwe uzuko lukaThixo ingelulo olwethu. UThixo wazinika ukuze ziphakamise igama laKhe nokuhambisela phambili umsebenzi waKhe.

**Imibuzo Yokuxoxwa**

`1. Khaniqwalasele ingcamango yokuba umntu ngamnye ufumene izipho ezivela kuThixo. Zinto zini eziphathekayo ezithethwa koku ebandleni lenu lasekuhlaleni? Mahluko mni onokwenziwa yile ngcamango ekubandakanyeni ilungu ngalinye emsebenzini?`

`2. Yabelana namalungu eklasi yeSikolo SeSabatha yakho ngendlela izipho zelinye ilungu ezithe zakusikelela. Yabelana neklasi ngendlela owazibhaqa ngayo ezakho izipho zikaMoya. Ucinga ukuba zeziphi ezakho izipho, kwaye uzisebenzisa njani ukusikelela abanye?`

`3. Esi sifundo sibonise ukuba izipho zethu ziyakhula ngexa sizisebenzisa. Khangela emva kobakho ubomi. Unako na ukucinga ngezipho uThixo akunike zona ezithe zakhula ngexa uzisebenzisela ukuzukisa igama laKhe? Kwangelo xesha linye, zibuze umbuzo kwakhona, ekuxoxwe ngawo ekupheleni kwesifundo sangoLwesine, ngendlela othembeke ngayo ngoko uThixo akunike kona.`