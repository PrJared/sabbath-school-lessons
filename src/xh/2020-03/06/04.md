---
title:  Injongo Yezipho ZikaMoya
date:  04/08/2020
---

`Funda: 1 Korinte 12:7 noEfese 4:11–16. Kutheni uThixo enika izipho zikaMoya kwikholwa ngalinye? Zithini iinjongo zezo zipho?`

Izipho zikamoya zisebenza iinjongo ezininzi. UThixo uzinika ukuze kukhuliswe komelezwe ibandla laKhe ukuze likwazi ukulufeza ulungiselelo lwaKhe. Zilungiselwe ukuphuhlisa ibandla elimanyeneyo elilungele ukufeza umsebenzi alithume wona ehlabathini. Ababhali beBhayibhile basinika imizekelo yezipho zikamoya athe uThixo wazinika ibandla, ezinjengokulungiselela, ukusebenza, ukushumayela, ukufundisa, ukukhuthaza, nokupha. Ikwathetha [iBhayibile] ngezipho zokubuka iindwendwe, inceba, ukusiza, nokonwaba, nje ezimbalwa. Ukuba ufuna uludwe olupheleleyo, funda: Roma 12 no-1 Korinte 12.

Unokuba uyamangala ukuba luyintoni ulwalamano phakathi kwezipho zikamoya neetalente zemvelo. Izipho zikamoya zizitalente zezulu ezinikwa nguMoya Oyingcwele kwikholwa ngalinye ukulixhobisela ulungiselelo olulodwa ebandleni nokusebenzela ihlabathi. Zisenako ukuquka iitalente zemvelo ezithe zabekelwa bucala nguMoya Oyingcwele ukuba zisetyenziselwe umsebenzi kaKristu.

“Izipho ezikhethekileyo zikaMoya asikuphela kweetalente ezimelwe emzekelisweni. Umzekeliso uquka zonke izipho neminikelo, nokuba zezemvelo okanye eziqeqeshelweyo, ezemvelo okanye ezikamoya. Zonke kufuneka zisetyenziswe emsebenzini kaKristu. Ekubeni ngabafundi, kufuneka sizinikele kuYe nako konke esikuko nesinako. Ezi zipho uzibuyisela kuthi zihlanjululwe zizukisiwe, ukuba zisetyenziselwe uzuko lwaKhe ngokusikelela abazalwana bethu.” —Ellen G. White, Christ’s Object Lessons, p. 328. Kanti ke, uThixo umisele izipho ezikhethekileyo njengesipho sokuprofeta, izikhundla ezithile ebandleni, eziquka ubafundisi, nabadala, abaziititshala phakathi emzimbeni kaKristu ukuba kondliwe kuxhotyiswe ilungu ngalinye lilungele ukusebenza (khangela kuEfese 4:11, 12). Umsebenzi wazo zonke iinkokeli zebandla kukunceda ilungu ngalinye ukuba liziphawule izipho zikamoya lize lifundiswe ukuzisebenzisa ezi zipho ukwakha umzimba kaKristu.

`Zeziphi ezinye zeetalente zemvelo onokuba unazo ezinokuthi, nokuba ziluncedo okanye ziyintsikelelo ekuhlaleni ngokwaselizweni, zibenako ukuba yintsikelelo ebandleni?`