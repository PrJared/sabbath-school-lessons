---
title:  Ukukhulisa Izipho Zethu
date:  06/08/2020
---

`Funda umzekeliso weetalente kuMateyu 25:14–30. Yeyiphi ingcinga ebaluleke kakhulu ethe qampu kuwe kweli bali? Kwakutheni ukuze abakhonzi ababini banconywe nguThixo aze owokugqibela agxekwe? Usixelela ntoni lo mzekeliso ngokusebenzisa kwethu iitalente zethu? Qaphela ngokukodwa uMateyu 25:29.`

Inkosi yanika umkhonzi ngamnye ngokwe “sakhono sakhe” Mat. 25:15). Elowo wafumana umyinge owahlukileyo. Omnye wafumana iitalente ezintlanu, omnye zambini, waza omnye yanye. Elowo wayenokuzikhethela indlela yokuyonga okanye ukuzisebenzisa iitalente ababezinikiwe. Indawo ebalulekileyo apha yeyokuba oko babekunikiwe kwakungekuko okwabo. Kwakukokomnye umntu owabanika ukuba bakugcine.

Umdla wenkosi wawungekuko ukuba ngubani ofumene ngaphezulu okanye ngaphantsi kwiitalente. Wawungekuba zingaphi iitalente elowo azinikiweyo. Umdla wawukukuba elowo wenze ntoni ngoko akunikiweyo.

UPawulos uyibeka ngale ndlela ku-2 Korinte 8:12, “Kuba intumekelelo, ukuba selikho, yamkeleka kakuhle ngokoko asukuba enako umntu, kungabi ngokoko angenako.” KuThixo, into ebalulekileyo asikukuba kungakanani onako, kodwa yinto oyenzayo ngoko unako.

UThixo wabancoma abakhonzi ababini bokuqala kuba babethembekile ekusebenziseni iitalente zabo.  Iitalente zabo zanda ngokusetyenziswa. Yena umkhonzi “okhohlakeleyo” akazange azisebenzise iitalente inkosi eyayimnike zona, zaza azanda. Yinyaniso kanaphakade ukuba “Umthetho wokusebenza uba likhonkco eliqamangela thina kuThixo nakubazalwana bethu.”—Ellen G. White, Christ’s Object Lessons, p. 326. Umkhonzi ongathembekanga waligqugqisa ithuba lokukhonza wathi ekugqibeleni walahlekwa kukukhonza.

Xa sisebenzisa izipho uThixo asinike zona kuzuko lwegama laKhe, ziya kwanda, zinabe, zikhule. Ungaziqaphela njani izipho uThixo akunike zona? zithobe, ucele uThixo akutyhilele iindawo alangazelela ukuba uzisebenze kulungiselelo lwakho. Njengoko ekutyhilela, bandakanyeka. Izipho zakho ziya kukhula ngexesha uzisebenzisa, waye uya kufumana ukwaneliseka emsebenzini waKhe.

`Cinga ngalo mzekeliso uwusebenzise kobakho ubomi. Uthini, ukuba ikho, kuwe ngoko ukwenzayo ngoko unikwe kona nguThixo? (Khumbula, yonke into onayo, nayo isisipho esivela kuThixo).`