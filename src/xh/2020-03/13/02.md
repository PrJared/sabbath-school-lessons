---
title:  Uthando lukaYesu Oluzincamayo
date:  20/09/2020
---

Umpostile uPawulos usikhuthaza ukuba “siyeke” okanye “sivume” okanye “sivumele” ingqondo kaKristu ihlale ngaphakathi kwethu. Oku kusikhokelela kwimibuzo ethathekisayo. Yayinjani ingqondo kaKristu? Yintoni eyayilawula iindlela acinga ngazo? Yintoni eyayingumongo ekucingeni kwaKhe?

`Funda: Filipu 2:5–11. Ezi ndima ziwutyhila njani umongo wokucinga kukaYesu nomfanekiso olawula ubomi baKhe bubonke?`

Kususela kuye wonke unaphakade, uYesu wayelingana noThixo. UPawulos uyivakalise le nyaniso ingunaphakade ngala mazwi, “yena wathi, esebumeni [kwimo] bukaThixo, akathi ukulingana kwakhe oku noThixo kulixhoba” (Filipu 2:6). Igama eliguqulwe “imo” ligama lesiGrike umorphē. Lithetha ngowona mongo wento. Lihlanganisa izinto ezimbini ezinexabiso elilinganayo. ISDA Bible Commentary iyibeka ngolu hlobo: “Oku kumbeka uKristu ekulinganeni noYise, kukwambeka ngaphezulu lee kwamanye amagunya. UPawulos ucinezela oku ukuze azobe ngokucace ngakumbi ubunzulu bokuthotyelwa phantsi kukaKristu ngokuzikhethela ngokwaKhe.”—Volume 7, p. 154. Ethetha ngendalo yakhe yaphakade, uEllen G. White wongeza athi, “KuKristu  kukho ubomi, obemvelo, obungabolekwanga, obungenziwanga.” —Ulangazelelo Lwamaphakade, iph. 530.

UYesu, owayelingana noThixo kususela kuye wonke unaphakade, “akazange aziphakamise.” Esi naso sisaci sesiGrike esinika umdla. Ukuguqulwa kwaso okuphandle kuthi “wabhokoxa [waqongqotha].” UYesu wathanda ngokwaKhe “ukuziqongqotha” amalungelo waKhe, namalungelo okulingana noThixo ukuze athabathe imo yomntu abe ngumkhonzi othobekileyo woluntu. Njengomkhonzi, watyhila umthetho wezulu wothando kuyo yonke iyunivesi, wathi, ekugqibeleni, wenza esokugqibela isenzo sothando emnqamlezweni. Wanikela ubomi baKhe ukusindisa obethu, ngonaphakade. Umongo wokucinga kukaYesu yayiluthando lokuzincama. Ukulandela uYesu kuthetha ukuba sithanda njengoko wathandayo, sikhonze njengoko wakhonzayo, silungiselele njengoko walungiselelayo. Ukuvumela uYesu ngoMoya Oyingcwele ukuba akhuphe kuthi amabhongo okutsalela kuthi, kuya kusidla intlawulo. Kwamdla uYesu yonke into. Sekunjalo, sithi isiBhalo ngoYesu, “Kungoko athe uThixo wamphakamisa kakhulu, wamnika igama elingaphezu kwawo onke amagama” (Filipu 2:9).  Izulu liya kufanela nowuphi umbingelelo esiwenzayo emhlabeni. Kuya kubakho imibingelelo apha endleleni, kodwa uvuyo lokusebenza luya kuyidlula namhlanje, luthi uvuyo lokuphila noKristu kunaphakade wonke lwenze nawuphi umbingelelo esiwenza apha ubonakale ungento.

`Kwakunini ukuzigqibela kwakho kufuneka ufile kumna ngenxa kaKristu? Ikuxelela ntoni impendulo yakho kuwe ngehambo yakho yobuKristu?`