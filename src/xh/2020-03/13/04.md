---
title:  'UPawulos: Isitya Esinyuliweyo SikaThixo'
date:  22/09/2020
---

Ukwamkela kukaPawulos uKristu, ubomi bakhe bonke baguqulwa ngokugqibeleleyo. UKristu wamnika ikamva elitsha ngokupheleleyo. Wamkhokela ukuba aphume kwindawo yakhe yokonwaba aye kumava awayengasokuze awacinge. Ngokukhokelwa nguMoya Oyingcwele, wavakalisa iLizwi likaThixo kumawaka kulo lonke elaseMeditari. Ubungqina bakhe bayiguqula imbali yobuKristu kunye neyehlabathi.

`Funda: IZenzo 9:3–6, 10–20. Ezi ndima zikutyhila njani ukuba uYesu wayenenjongo engcwele ngobomi bukaPawulos?`

UYesu ukholisa ukunyula abona bantu bangalindelekanga ukuba bathwale ubungqina ngeGama laKhe. Cinga ngamadoda awayeneedemon, intokazi yaseSamariya, ihenyukazi, umbuthi werhafu, abalobi baseGalili, nomtshutshisi wobuKritu owoyikekayo. Bonke aba baguqulwa ngobabalo baza bathunywa benovuyo ezintliziyweni zabo ukuba babalise ibali loko uKristu wakwenzayo ebomini babo. Elowo akazanga wadinwa kukulibalisa ibali. Oko uKristu wabenzela kona kwakumangalisa kangangokuba kwafuneka bakubalise. Babengakwazi ukuthi cwaka.

`Thelekisa IZenzo 28:28–31 no-2 Timoti 4:5–8. Zinto zini kwezi ndima esizibonayo ezithi uPawulos akazange wagungqa ekuzinikeleni kwakhe ubomi bakhe bonke kuKristu kulungiselelo lokuzuzwa kwemiphefumlo?`

Ekupheleni kobomi bakhe, nangona wayelibanjwa lasendlwini eRoma, uPawulos waqinisekisa ukuba “usindiso lukaThixo luthunyelwe kuzo iintlanga; ziya kuluva zona!” (IZenzo 28:28). Ingxelo ithi wabamkela bonke ababemhambela washumayela iLizwi kubo (IZenzo 28:30, 31). Ekupheleni kobomi bakhe wamkhuthaza uTimoti ukuba awenze umsebenzi womvangeli, wada wathi ngesiqu sakhe uPawulos, “Umzamo omhle ndiwuzamile, ugqatso ndilufezile, ukholo ndilugcinile” (2 Tim. 4:7).  Nangona ubizo lwethu lunokungezi ngamandla njengolo lukaPawulos, uThixo ubize umntu ngamnye kuthi ukuba abe nenxaxheba kunye naYe emsebenzini wokuguqula ihlabathi. Kucacile ukuba, nangona kukho ubunzima awajongana nabo yonke iminyaka (bona 2 Kor. 11:25–30), uPawulos wahlala ethembekile kubizo lwakhe yiNkosi. Ibali lendlela lowayekade etshutshisa abalandeli bakaYesu wasuka wangoyena unempembelelo wathi ekugqibeleni wangoyena mvakalisi wenkolo yobuKristu (ngaphandle kukaYesu) lihleli [eli bali] libubungqina obunamandla bento iNkosi enokuyenza ngomntu onikela ubomi bakhe emsebenzini weNkosi.

`Yintoni uThixo akubizele ukuba uyenze? Ingaba uyayenza?`