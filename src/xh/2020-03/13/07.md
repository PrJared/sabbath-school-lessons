---
title:  Ukujula Nomcabango
date:  25/09/2020
---

“Abo bongamele ubomi basemoyeni bebandla bamele ukuceba iindlela nezixhobo ekunokuthi ngazo kunikwe ithuba kuwo wonke amalungu ebandla ukuba abe nenxaxheba emsebenzini kaThixo. Kumaxesha amaninzi adlulileyo oku bekungenjalo. Amacebo ayengazanga andlalwa kakuhle aze enziwe, ekuthi ngawo iitalente zabantu bonke zibe nokusetyenziswa emsebenzini. Bambalwa abakuqondayo okulahlekileyo ngenxa yoku.

“Iinkokeli emsebenzini kaThixo, ngokweenjengele ezinobulumko, kufuneka zibeke amacebo eentshukumo zokubheka phambili kuhanjwa ngendlela [ngomgca]. Kumacebo azo kufuneka ziwufunde ngendlela ekhetheke ngokukodwa umsebenzi onokwenziwa ngabazalwana abangabashumayeli kubahlobo nabamelwane babo. Umsebenzi kaThixo kulo mhlaba awusokuze ugqitywe ade amadoda nabafazi abangamalungu ebandla bahlangane emsebenzini, bahlanganise imizamo yabo naleyo yabafundisi namagosa ebandla.

“Usindiso lwaboni lufuna umsebenzi onyanisekileyo womntu ngamnye. Kufuneka silithwale silise kubo ilizwi lobomi, singalindeli ukuba baze kuthi. Owu, akwaba bendingathetha amazwi kumadoda nabafazi anokuthi abavusele ekusebenzeni ngenkuthalo! Imizuzu esinikwe yona ngoku imbalwa. Asinalo ixesha lokudlala. Umzuzu ngamnye uxabisekile kwaye unexabiso elikhulu kakhulu ukuba unganikelwa ekwenzeni okufunwa sithi. Ngoobani abaya kumfuna ngenzondelelo uThixo baze bafumane kuYe amandla nobabalo lokuba ngabasebenzi baKhe abathembekileyo entsimini yovangelo?

“Kwibandla ngalinye ikho italente, ethi,  ngohloo lomsebenzi olufanelekileyo [olulungileyo] ibe nokuphuhliswa ibe luncedo olukhulu kulo msebenzi. Okudingekayo ngoku ekukhuliseni amabandla ethu ngumsebenzi omhle wabasebenzi abanobulumko bokuyibona nokuyiphuhlisa italente ebandleni—italente enokuthi ifundiselwe ukusetyenziswa yiNkosi.”—Ellen G. White, Testimonies for the Church, vol. 9, pp. 116, 117.

**Imibuzo Yokuxoxwa**

`1. Ithini ingcamango ekhokelayo kwisicatshulwa sikaEllen G. White esingentla? Inokuba ngegalelo elithini kokwakho ukungqina kunye novangelo lwebandla?`

`2. Likholisa ukubonakalaliswa njani uthando lwenene? Banjani oonomgogwana bothando olunento encinane yokwenza nothando lwenene?`

`3. Eklasini, thethani ngemibingelelo abantu abayenzela iNkosi, kuquka ukulahleka kobomi. Yintoni onokuyifunda kula mabali?`

`4. Cinga ngempendulo yakho embuzweni osesiphelweni sesifundo sangeCawa, obuza ngento ethi yintoni omele ukuyincamela uKristu. Yintoni, phofu, oyibingeleleyo? Wawukwenzela ntoni oko? Kwakufanelekile na? Ungamchazela njani omnye ongenguye umKristu, oko wakwenzayo nesizathu sokuba ukwenze?`