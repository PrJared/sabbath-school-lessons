---
title:  Ukuqwalasela Kwixesha Lokuphela KwesiTyhilelo
date:  14/09/2020
---

IiVangeli zizinze kakhulu ekufikeni kokuqala kukaKristu. Zixela ibali lokuzalwa kwaKhe, ubomi baKhe nolungiselelo lwaKhe, ukufa nokuvuka kwaKhe. Nangona zithetha ngokubuya kwaKhe kwesibini, asiyiyo eyona nto ziyicinezelayo leyo. Incwadi yesiTyhilelo yona, kodwa, iyincopho yedabi elide leenkulungwane zamaphakade. Isiprofeto ngasinye sayo siphela ngokubuya ngobuqaqawuli kweNkosi yethu.

`Funda: IsiTyhilelo: 1:7, IsiTyhilelo: 11:15, IsiTyhilelo: 14:14–20, nesiTyhilelo: 19:11–18. Sesiphi isiphelo esifanayo osibonayo kwindawo nganye kwezi?`

Kususela kwesokuqala kuye kwesokugqibela isahluko sesiTyhilelo incopho yesiprofeto ngasinye kukubuya kwakhona kukaYesu. “IMvana eyaxhelwayo” (IsiTyh. 5:12). Iseza kwakhona inguKumkani wookumkani, neNkosi yeenkosi (IsiTyh. 19:16). Iza koyisa zonke iintshaba ezicinezela zitshutshise abantu baYo (IsiTyh. 17:14). Iza kubahlangula kobu bumnyama boyikekayo besono ibase kwikhaya lozuko. Imbambano enkulu phakathi kokulungileyo nokubi iya kuphela. Umhlaba uya kwenziwa mtsha, baze abahlangulweyo bahlale neNkosi yabo ngonaphakade (IsiTyh. 21:1–4). KwisiTyhilelo 22:7 (khangela neendima ze-12, 17 ama-20), uYesu uthi: “Yabona, ndiyeza kamsinya; unoyolo lowo uwagcinayo amazwi esiprofeto sayo le ncwadi.” Kungoko, isibheno sikaYesu kulo lonke uluntu isesokuba lusabele kuthando lwaKhe, lwamkele ubabalo lwaKhe, lulandele inyaniso yaKhe, ukuze lulungele ukubuya kwaKhe okumsinyane. IsiTyhilelo siphela ngesimemo sikaYesu, “UMoya nomtshakazi bathi, Yiza!” (IsiTyh. 22:17).

INkosi yethu imema bonke abo bafuna ubomi obungunaphakade ukuba baze kuYo. Ukwabamema abo bethu basamkeleyo isigidimi sosindiso abathi ngolangazelelo balindele ukubuya kwaYo ukuba bahlangane naYo ekumemeni abanye ukuba basamkele isigidimi sothando lwaYo. Isithuma kumsebenzi waYo wokuvakalisa isigidimi saYo ukulungiselela ihlabathi ukuza kwaYo okumsinyane. Akukho nto inika umvuzo ngaphezu kokusebenza kunye noYesu kwicebo laKhe lemini yokugqibela losindiso.

`UKristu, uyeza kamsinya?  UYohane wawabhala loo mazwi kwisithuba sama 2,000 eminyaka eyadlulayo. Phofu, ngokolwazi lwethu lwemeko yabafileyo, kutheni le nto ukubuya kukaKristu kwesibini, kuthi ngabanye ngokwamava wethu, kungeyonto engaphezulu komzuzwana emva kokuba sifile? Le nto isinceda njani ukuba siyiqonde indlela ekukhawuleze ngayo, ngokwenene, ukuza kukaYesu?`