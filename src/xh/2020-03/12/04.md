---
title:  Isigidimi Sexesha Lokuphela SesiTyhilelo
date:  15/09/2020
---

Umbindi odlula yonke kwisiTyhilelo sisahluko se-14. Esi sahluko siphambili ngokubaluleka kubantu bakaThixo abaphila kwimihla yokugqibela yembali yehlabathi. Sityhila isigidimi somhla wokugqibela eluntwini. Esi sigidmi sexesha lokuphela sibalulekile kubantu bakaThixo nakulo lonke uluntu.

`Funda: IsiTyhilelo 14:14–20. Mfuziselo mni osetyenziswe apha ukunika umfanekiso wokubuya kweNkosi yethu?`

Umfuziselo wesivuno usetyenziswe kuyo yonke iBhayibhile ukuchaza ukubuya kukaKristu (Mat. 13:37–43, Marko 4:29). KwisiTyhilelo 14, isivuno sokutya okuziinkozo okuvuthiweyo kufuzisela ukuhlangulwa kwamalungisa, kanti ukuvunwa kweediliya ezivuthwe zagqithisa kubonisa ukutshatyalaliswa kwabakhohlakeleyo. IsiTyhilelo 14:6–12 sinesigidimi esikhawulezileyo somhla wokugqibela ukulungiselela amadoda nabafazi isivuno somhlaba sokugqibela.

`Funda: IsiTyhilelo 14:6, 7. Uthini oyena ndoqo wesigidimi esifunyanwa kwezi ndima zimbini? Zisinceda njani ukuba siqonde ukuba thina singoobani singama Seventh-day Adventists?`

Isigidimi sengelosi yokuqala kwiTyhilelo 14 sibhenela kwisizukulwana senkulungwane yama-21 esinga singanenjongo ebomini baso. Sinika iindaba ezilungileyo zobabalo lukaThixo olunika uxolelo kubo bonke abantu. Siyasihlambulula kubutyala besono, sisinike amandla okuba ngaboyisi. Esi sigidimi sinika isiseko sako konke ukuxabiseka komntu kwinto yokuba uKristu wasidala wasihlangula. Salatha ukuba ngenye imini yonke intswela-bulungisa iya kufikelela ekupheleni ngomgwebo kaThixo wokugqibela. Ziindaba ezilungileyo ekunzima ukuzikholelwa kuba zityhila ukuba ukungalungisi akusayi kuhlala ngonaphakade.

`“Ngendlela eyodwa ama-Seventh-day Adventists abekwe emhlabeni njengabalindi nabathwali-kukhanya. Banikwe isilumkiso sokugqibela esiya kwilizwe elitshabalalayo. Kubo kukho ukukhanya okumangalisayo okuphuma eLizwini likaThixo. Banikwe umsebenzi obaluleke ngeyona ndili inkuluukuvakalisa  izigidimi zengelosi yokuqala, neyesibini, neyesithathu. Awukho omnye umsebenzi omkhulu ngokubaluleka nje ngalowo. Akufuneki bavumele nantoni eyenye ukuba itsale ingqwalasela yabo.” —Ellen. G. White, Evangelism, pp. 119, 120. Silibandla, mhlawumbi okubaluleke kakhulu, singabantu ngabanye ngabanye, singawafaka njani la mazwi entliziyweni?`