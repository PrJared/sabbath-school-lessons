---
title:  Isigidimi SikaPetros Senyaniso Ekhoyo
date:  13/09/2020
---

Kuyo yonke imbali yosindiso, uThixo wathi rhoqo ethumela isigidimi esisodwa ngeLizwi lobuprofeti ukulungisela abantu oko kwakusiza. UThixo akazange afunyanwe engalindele (Isa. 46:9, 10). Ubalungisela abantu ixesha elizayo ngokuthumela abaprofeti ngaphambi kokuba kuwe isigwebo (Amos 3:7). Ngemihla yaphambi kukaNogumbe, uThixo wathumela isigidimi emhlabeni ngoNowa esithi uNogumbe uyeza. EYiputa, uThixo waphakamisa uYosefu ukuba alungiselele indlala ngexesha leminyaka esixhenxe yentlutha. Abaprofeti bakwaYuda bazilumkisa iinkokeli zakwaIsrayeli ngokutshatyalaliswa okuzayo kweYerusalem yimikhosi yaseBhabheli. Isigidimi sikaYohane umBhaptizi senguquko salulungisela uhlanga ukuza kokuqala kukaYesu.

`Funda: 2 Petros 1:12. Sithini isaci asisebenzisayo uPetros ukuchaza isigidimi sikaThixo esiza kwisizukulwana sakhe?`

`Funda: 2 Petros 1:16–21. Sasisithini esi sigidimi “senyaniso leyo ikhoyo” esasivakaliswa nguPetros nabafundi?`

Isigidimi esibaluleke ngonaphakade kwinkulungwane yokuqala sasisesokuba uKristu ufikile. Uthando lukaBawo lwatyhilwa ngombingelelo kaKristu emnqamlezweni. Nangona

“umvuzo wesono ikukufa,” ngoKristu ubomi obungunaphakade buye bazuzelwa bonke. Kukukhetha kwethu ukuba ngokholo siya kubamkela na (Roma 3:23, Roma 6:23, Efese 2:8). Esi sigidimi sosindiso kuYesu asisayi kuze siphelelwe lixesha. Siyinyaniso ekhoyo kwisizukulwana ngasinye. Incwadi yokugqibela, isiTyhilelo, imbeka uYesu nosindiso lwaKhe lukanaphakade kwimo yexesha lokuphela ukuba alungiselele abantu ukubuya kwaKhe okukufuphi. Ityhila inkohliso yesithethe sabantu nenkolo ejonge emntwini. Kususela ekuqalekeni kuse ekupheleni, isiTyhilelo simveza uYesu nomsebenzi waKhe esenzela uluntu. UYesu ulingqina eliyinyaniso lesimilo sikaYise. Ungumlawuli phezu kookumkani bomhlaba. Ungu “Lowo wasithandayo, wasikhulula ezonweni zethu ngelilelakhe igazi, wasenza ookumkani nababingeleli kuye uThixo uYise” (bona IsiTyh. 1:1–6). IsiTyhilelo singoYesu nesigidimi saKhe sexesha lokuphela ukwenza abantu baKhe bakulungele ukubuya kwaKhe okumsinyane.

`Xa ucinga ngencwadi yesiTyhilelo yintoni ethi qatha kuwe engqondweni? Ingaba iingcinga zakho zikakhulu ngamarhamncwa nemifuziselo yesiprofeto ngaphezu kukaYesu? Ucinga ukuba kwakutheni ukuze asinike iziprofeto kwisiTyhilelo? Ziwatyhila njani amacebo waKhe ngoluntu?`