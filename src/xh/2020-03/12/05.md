---
title:  Ukuqonda Isigidimi SikaThixoNgokupheleleyo
date:  16/09/2020
---

Isigidimi sesiTyhilelo semini yokugqibela simbeka uYesu ngokuphelela kobabalo lokusindiswa kwaKhe lonke uluntu(IsiTyh. 14:6). Sisibheno esinenzondelelo sokuba “koyikwe” okanye kunikwe imbeko uThixo kuko konke esikwenzayo-sihloniphe imiyalelo yaKhe sithobele umthetho waKhe ngokuhambelana nomgwebo kaThixo (IsiTyh. 14:7). “Ukoyika uThixo” kunento yokwenza nendlela esicinga ngayo. Kusisibheno sokuba siphilele ukukholisa uThixo nokubeka Yena kuqala kuzo zonke iingcinga zethu. Yingqondo yokuthobela esenza ukuba siphile ubomi bokuhlonela uThixo (Imiz. 3:7, IZenzo 9:31, 1 Pet. 2:17). Esi sigidimi sikwasimema ukuba “simzukise uThixo.” Ukuzukisa uThixo kuhambelana noko sikwenzayo macaleni onke obomi bethu.

`Funda: Intshumayeli 12:13, 14 no-1 Korinte 6:19, 20. Zisinceda njani ezi ndima ukuba sikuqonde kokubini-ukoyika uThixo nokumzukisa?`

Kule mihla yokuziphatha ngokungakhathali, xa izigidi zabantu ziziva zingenakunika ngxelo nakubani ngaphandle kweziqu zazo, esi sigidimi sexesha lomgwebo sisikhumbuza ukuba sinoxanduva lwezenzo zethu. Kukho ukuhambelana phakathi kokunika imbeko uThixo, ukuthobela uThixo, nomgwebo. Ukuthobela kusisiqhamo solwalamano olusindisayo noYesu. Bubulungisa baKhe kuphela obunge ngokwaneleyo ukuba budlule emgwebeni kwaye, ebulungiseni baKhe, sikhuselekile. Ngobulungisa baKhe, siphilela ukuzukisa igama laKhe kuko konke esikwenzayo.

`Funda: IsiTyhilelo 14:7, IsiTyhilelo 4:11, Genesis 2:1–3, ne-Eksodus 20:8–11. Siyintoni isiseko sako konke ukunqula uThixo ngenene, yaye ikubonakalalisa njani iSabatha oku kuqonda?`

USathana uye wayihlasela iSabatha kuba esazi ukuba ingumbindi wonqulo. Iphakamisa uKristu njengoMdali ize ibhenele kubo bonke-amadoda nabafazi-kuyo yonke indawo ukuba “bamnqule Lowo wenza amazulu nomhlaba” (IsiTyh. 14:7). Ithetha ngokufaneleyo kwisizukulwana se-evolushini. Isibiza ukuba sibuyele ekunquleni uYesu owasidalayo nosinika ingqondo yokuba nexabiso kwethu kuYe.

`Cinga ngokubaluleka kweSabatha njengesikhumbuza uThixo onguMdali wethu nokuphela kwaKhe ofanelwe kukunqulwa sithi. Ngapha koko, yeyiphi enye imfundiso ebaluleke kangangokuba uThixo ayiyalele, elawula inxenye yesixhenxe yobomi bethu zonke iiveki ukuze isincede sikhumbule Yena njengoMdali?`