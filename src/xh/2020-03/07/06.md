---
title:  Ukwabelana NgeLizwi
date:  13/08/2020
---

Iindaba ezilungileyo zezokwabelana. Cinga ngamaxesha ebomini bakho owawunochulumanco ngeendaba ezilungileyo. Inokuba yimini owawugana kuba uza kutshata, ukuzalwa komntwana, umsebenzi omtsha, okanye ukuthenga imoto entsha okanye indlu. Wawuvuye kangangokuba kwabanzima nokulinda uzokuthetha ngalo. Kuyamangalisa ukwabelana ngovuyo lwethu nabanye, kodwa ezona ndaba zintle kakhulu kwiyunivesi yonke libali likaYesu. Xa sifumana iimbono ezintsha eLizwini laKhe ngosindiso olukhoyo kuKristu, iintliziyo zethu ziphuphuma luvuyo, size singe singaxelela omnye. Xa amagunya enkolo ayezama ukubayekisa  ukushumayela abapostile, uPetros waya wathi, “Kuba singenako thina ukuthi singazithethi izinto esazibonayo, esazivayo” (IZenzo 4:20).

“Ngako nje ukuba umntu aguquke, kubakho umnqweno entliziyweni yakhe, wokunga angaxelela abanye ngoYesu, umhlobo wakhe wodidi; isuka le nyaniso imsindisileyo yaza yamngcwalisa ingakwazi ukuvaleleka entliziyweni yakhe. Ukuba sambathiswe ngobulungisa baKhe saza sazaliswa luvuyo lukaMoya waKhe ohleli ngaphakathi, asiyi kukwazi ukuthula.”—Ellen G. White, Amanyathelo Okuya KuKristu, p. 78. KwabaseRoma 1:14–16, uPawulos wabhala wathi: “KumaGrike nakumabharibhari, kwizilumko kwanakwabaswele ukuqonda, ndimelwe kukushumayela. Ngokunjalo okukokwam ndingxamele ukuzishumayela iindaba ezilungileyo nakuni baseRoma. Kuba andinazintloni ngazo iindaba ezilungileyo zikaKristu; kuba zingamandla kaThixo okusindisa bonke abakholwayo, umYuda kuqala, kwanomGrike.” Umpostile uPawulos akazange adinwe kukulibalisa ibali lokuguquka kwakhe. Intliziyo yakhe yayiphuphuma luvuyo kuYesu. Kuye, iindaba ezilungileyo zazizezokwabelana, ngoko ke engenakuze athule.

`Ithini imithetho-siseko ephilileyo engokwabelana ngeLizwi likaThixo esiyinikwa kuIsaya 50:4, Intshumayeli 3:1, naku-2 Timoti 4:2?`

Xa sinikela ubomi bethu kuKristu nomsebenzi waKhe, uya kusivulela iingcango zethuba ukuba “sithethe ilizwi ngexesha” okanye ngexesha elilungileyo kwabo bantliziyo zabo athe wazivula. Kuko konke ukungqina kwethu, kufuneka sigcine engqondweni imithetho-siseko yeBhayibhile emithathu: esikuthethayo, indlela esiyithetha ngayo, nokuba siyithetha nini.

`Ngoobani abantu oye uqhagamshelane nabo, kwaye ungenza njani ukuze ungqine ngcono kubo?`