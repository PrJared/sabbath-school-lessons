---
title:  Intsikelelo Yokufunda ILizwi LikaThixo
date:  11/08/2020
---

Zinizi iintsikelelo zokufunda iLizwi likaThixo. Umpostile uPetros usixelela ukuba, ngamadinga esiBhalo, siba “ngamadlelane ngemvelo yobuThixo” (2 Pet. 1:4). UYakobi uthetha “ngelizwi elimiselweyo kuni, elinako ukuyisindisa imiphefumlo yenu” (Yakobi 1:21). UPawulos wongeza athi, “[ilizwi] lobabalo lwakhe, onako ukunakha, aninike ilifa phakathi kwabo bonke abangcwalisiweyo” (IZenzo 20:32). IBhayibhile inenjongo yokuhlangula. Xa simona uYesu kuso sonke isiBhalo, siyaguquka. Ngokumbona elizwini laKhe, sifana naYe (2 Kor. 3:18). “Kungumthetho wezinto ezimbini - imvelo yengqondo nemvelo yasemoyeni - ukuba ngokukhangela siyaguquka. Ingqondo iye iziqhelanise nezinto ethi ivunyelwe ukuba ihlale icamngca ngazo.”—Ellen G. White, Imbambano Enkulu, p. 555.

`Funda: 2 Timoti 3:14–17 noYohane 17:14–17. Zeziphi iintsikelelo ezongezekileyo ezifumaneka ngokufunda iLizwi likaThixo?`

Ebhalela iqabane lakhe elise lula uTimoti, umpostile uPawulos umkhuthaza ukuba athembeke esiBhalweni nokwabelana ngeentsikelelo zokulifunda iLizwi eliphefumlelweyo. NgokukaPawulos, iBhayibhile “ilungele ukufundisa.” Ityhila inyaniso, iveze imposiso. Yandlala icebo likaThixo ngohlanga loluntu. Ikhalimela izono zethu, ilungise iingcinga zethu eziphum’ ecaleni. IziBhalo zityhila ubulungisa bukaKristu. Zisikhupha kubuyatha bemeko yethu yesono zisise kubuhle bobulungisa baKhe. Xa sibona uthando lukaYesu olungafuni okukokwalo luchasene nokubawa kwethu, sima sikhwankqisiwe. Xa sibona esiBhalweni ubunzulu bemfesane nokukhathala kwaKhe, ubomi bethu buyaguquka. Xa sisabelana ngeLizwi laKhe nabanye, sifana ngakumbi naYe. Ukungqina akukho ngokwabelana ngoko sikucingayo okanye noko sikukholelwayo. Kungokwabelana ngeenyaniso ezingunaphakade ezifunyanwa eLizwini likaThixo. Xa iLizwi likaThixo lithe labusikelela ubomi bethu ngendlela ekunzima ukuyikholelwa, sinokukholeleka kokuxelela abanye ngendlela elinokusikelela nobabo ubomi.

`Cinga ngexesha lobunzima owakha wena ngokwakho wajongana nalo nendlela iLizwi likaThixo elaba ngamandla kuwe. Yintoni owayifundayo kuloo mava?`