---
title:  Ukwabelana NgeLizwi
date:  08/08/2020
---

### Fundela Isifundo sale Veki
Nd. 119:105, Jer. 23:29, Heb. 1:1–3, 2 Tim. 3:14–17, 1 Yohane 1:7–9, Ints. 3:1, 2 Tim. 4:2.

> <p>Indima Yenkumbulo</p>
> “Liya kuba njalo ilizwi lam eliphuma emlonyeni wam; aliyi kubuyela kum lilambatha, lingakwenzanga endikuthandayo, lingakuphumelelisanga oko ndilithumela kuko” (Isaya 55:11).

Xa singqina, sithetha ngoYesu. Kanti yintoni esiyaziyo ngoYesu ngaphandle kweBhayibhile? Kakuhle, kungakanani esingakwazi ngembambano enkulu, uthando lukaThixo, ukuzalwa ukufa, ulungiselelo, uvuko, nokubuya kweNkosi yethu xa besingenazo?  Nangona indalo ityila ubungangamsha namandla kaThixo, ayilityhili icebo losindiso. UYesu, ngesiqu sikaMoya Oyingcwele, “ulukhanyiso olubakhanyiselayo abantu bonke abeza ehlabathini” (Yohane 1:9, NKJV). Kanti ke, ngaphandle kweLizwi likaThixo ukuba licacise ngokupheleleyo inyaniso engcwele, intyilelo kaMoya Oyingcwele ezintliziyweni zethu inomda. ILizwi likaThixo elibhaliweyo liyintyilelo ecacileyo yaye iphelele kakhulu kuYesu, iLizwi eliPhilileyo.

Nangona iinkokeli zenkolo zalifundayo iLizwi likaThixo, ezininzi zasiphosa isigidimi salo esiphambili. Wathi uYesu: “Niyaziphengulula iziBhalo, ngokuba nina niba ninobomi obungunaphakade kuzo; zaye zona zingqina ngaM” (Yohane 5:39, NKJV). Xa iqondwa kakuhle, yonke imfundiso ibonakalalisa isimilo sikaYesu. Xa sithetha ngeLizwi likaThixo, umgomo ophambili kuthi asikuko ukubonisa ukuba sisendleleni nokuba omnye umntu uphume ecaleni; kukutyhila uYesu kwinkalo nganye yenyaniso esithetha ngayo.

_*Funda isifundo sale veki ukulungiselela iSabatha ka-Agasti 15._