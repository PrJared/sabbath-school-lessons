---
title:  Imifuziselo YeLizwi LikaThixo
date:  09/08/2020
---

`Funda: Ndumiso 119:105, Yeremiya 23:29, Luka 8:11, noMateyu 4:4. Yeyiphi imifuziselo emihlanu esetyenziswe ukuchaza iLizwi likaThixo kwezi ndawo? Ucinga ukuba kutheni ukuze le mifuziselo mihlanu ikhethwe ukuba imele iLizwi likaThixo?`

Imifuziselo eyahlukeneyo esetyenziswe kwezi ndawo ichaza eminye yemisebenzi ephambili yeLizwi likaThixo. Xa sisabelana ngeziBhalo nabanye, kunje ngokukhanya okukhanyisa ubomi. UYesu, â€œukhanyiso lwehlabathi, uphumela ngaphaya kobumnyama bengqiqo yabo ngokuba ungubani uThixo kwakunye nemo yesimilo saKhe. Iingqondo ezenziwe mnyama ngokumazi gwenxa uThixo zikhanyiselwa nguMoya Oyingcwele ngeLizwi LikaThixo.

NgokukaYeremiya, iLizwi likaThixo lifana nomlilo nesando. Lidla intlenga yesono ebomini bethu liqhekeze iintliziyo zethu ezilukhuni. Xa sinceda abantu ukuba babone esiBhalweni ubuqaqawuli bukaYesu, iintliziyo zabo ezilukhuni ziyaqhekeka, uze umlilo wothando lwaKhe udle intlenga yomona, ukubawa, inkanuko nokuzicingela. ILizwi likaThixo likwafaniswa nembewu. Uphawu oluyintloko lwembewu kukuba inika ubomi. Imbewu ithabatha ixesha ukukhula. Asiyiyo yonke imbewu entshula ngexesha elinye. Asizizo zonke izityalo ezikhula ngesantya esinye. Kunjalo, phantsi kweemeko ezilungileyo, ubomi obusembewini budubula emhlabeni bube nobomi obutsha. Xa sityala imbewu yeLizwi likaThixo ezintliziyweni nasezingqondweni zabanye, asisayi kusoloko sibona iziphumo ezikhawulezileyo, kodwa ngokuzola, imbewu iyakhula, kuze kuthi, ngelilelikaThixo ixesha, xa bephendula ekukhuthazweni nguMoya Oyingcwele, iveze isivuno sobukumkani bukaThixo.

UYesu ufanisa iLizwi laKhe nesonka esondlayo. Njengoko abaninzi kuthi besazi, zimbalwa izinto ezanelisa njengokutya umbhako wesonka. ILizwi likaThixo lanelisa indlala yomphefumlo londle iminqweno yethu yasemoyeni yangaphakathi. Xa usabelana ngamadinga eLizwi nabanye, ubanceda ukuba bafumane ukuba uYesu uliLizwi, ubomi babo buya kuguqulwa kukulunga kwaKhe, luthinjwe luthando lwaKhe, bumangaliswe lubabalo lwaKhe, buze baneliswe bubukho baKhe.

`Kwakhona, cinga ngeenyaniso esizazi kuphela kuba ziseBhayibhileni. Kumele ukukuxelela ntoni oku ngokuba kungakanani esimele ukukuxabisa oko isifundisa kona?`