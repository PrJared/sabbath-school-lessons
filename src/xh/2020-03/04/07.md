---
title:  Ukujula Nomcabango
date:  24/07/2020
---

Funda: Ellen G. White, “Ilungelo Lomthandazo,” amaph. 93–104, kuAmanyathelo Okuya KuKristu; “Work for Church Members,” pp. 19–24, in Testimonies for the Church, vol. 7. Xa sithandazela abanye, uThixo uyakuzukisa ukuzinikela kwethu kuYe nokuxhomekeka kwethu kumandla aKhe ngokusebenzisa zonke izixhobo zezulu ukuguqula ubomi babantu. Ithi xa imithandazo yethu inyuka isiya kwitrone yaKhe, izidalwa ezizingelosi ziyatsiba ukusabela xa eyalela. “Iingelosi ezilungiselelayo zilinde ngasetroneni ukuze zithobele kwangoko umyalelo kaYesu Kristu ukuphendula wonke umthandazo onikelwa ngokholo olunyanisekileyo, oluphilayo.”—Ellen G. White, Selected Messages, book 2, p. 377. Sinesiqinisekiso sokuba awukho nowodwa umthandazo olahlekayo, ungekho nowodwa olityalwayo nguThixo. Yonke igcinwe ezulwini ukuba iphendulwe ngexesha nendawo uThixo ayazi kakuhle ukuba ifanelekile. “Umthandazo wokholo awuze ulahlwe; kodwa ukubanga ukuba uya kusoloko uphendulwa kanye ngendlela kwakunye nento kanye esiyilindeleyo, bubuganga obo.” —Ellen G. White, Testimonies for the Church, vol. 1, p. 231. Inkuthazo emangalisayo esiyinikwa koku xa sithethelela esitshate nabo abangamaziyo uKristu okanye oonyana bethu neentombi zethu, izihlobo, abahlobo, nesisebenza kunye nabo. Awukho nowodwa umthandazo onyanisekileyo okhe ulahleke. Sisenokungasoloko sizibona kwangoko iimpendulo kwabo sibathandazelayo, kodwa uThixo uyasebenza ezintliziyweni zabo ngeendlela thina esiya kuzazi kuphela kunaphakade.

**Imibuzo Yokuxoxwa**

`1. Funda: Filipu 1:19; Kolose 4:2, 3; no-2 Tesalonika 3:1, 2. Ngexesha lokuvalelwa kwakhe entolongweni, siqinisekiso sini awaba naso uPawulos ngenxa yemithandazo kaFilipu? Yintoni awayicelayo ukuba amaKolose namaTesalonika ayithandazele ngaye? Luthini ulwalamano olukhoyo enalo le mithandazo mibini yezicelo zokuthethela ekuzuzweni kwemiphefumlo?`

`2. Gxila kubunyaniso bobukho bembambano enkulu nokuba yenza inkcazo enkulu ngaphaya kwelizwe esihlala kulo. Lukunceda njani ulwazi lwakho ngale mbambano ukuba ukuqonde ukubaluleka komthandazo? Ewe, uYesu wayiphumelela imfazwe, kwaye siyazi ukuba icala laKhe liyaphumelela ekugqibeleni. Sekunjalo, ngokwangoku, kubaluleke ngantoni ukuba sithandaze sifune ukwenza konke esinako ukuhlala sithembekile kuYe nokusebenzela ukusindiswa kwabanye?`

`3. Zeziphi ezinye iziphazamiso kubomi bomthandazo onempumelelo kakhulu? Ziluhlobo luni izizathwana oye uzisebenzise (ukuba uyakwenza oko) ukuze uphume ekuthandazeleni kakhulu abanye abawudingayo umthandazo?`