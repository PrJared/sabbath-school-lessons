---
title:  Injongo Yomthandazo
date:  23/07/2020
---

Kuyo yonke iBhayibhile, kukho ucinezelo ngokucaca ngqo komthandazo. Umthandazo asingomnqweno nje ongacacanga womphefumlo. Ubeka kuThixo izicelo eziqinisekileyo. UYesu wathandazela abafundi baKhe izinto eziqinisekileyo. Umpostile uPawulos wathandazela ngokuqinisekileyo amaKristu ase-Efese, eFilipi, naseKolose. Wathandazela abasebenzi kunye naye abaselula: uTimoti, uTito, noYohane Marko.

`Funda: 1 Samuweli 12:22–24 noYobhi 16:21. Yintoni ezifana ngayo ezi ndawo zimbini? Zisixelela ntoni ngomthandazo wokuthethelela?`

Bobabini uSamuweli noYobhi bacinezela isidingo sokuthandazela okuyintethelelo okunyanisekileyo, okuphuma entliziyweni, nokungqalileyo. Amazwi kaSamuweli anamandla kakhulu. Udanduluka athi, “makube lee kum ukuthi ndone kuYehova ngokuyeka ukunithandazela” (1 Sam. 12:23). Ingathi siyasiva isandi somthanazo kaSamuweli emazwini kaYobhi, “ukuba alungisele umfo kuThixo” (Yobhi 16:21). Ukubongoza uThixo ngenxa yamadoda nabafazi abangamaziyo uKristu ngumsebenzi wethu.

`Funda: 1 Yohane 5:14–16. Kwenzeka ntoni xa sithethelela abanye?`

Xa sithandazela abanye, siba lijelo lentsikelelo kaThixo kubo. Uthulula umlambo wamanzi obomi usuka etroneni yasezulwini ngathi ukuya kubo. Uwonke umkhosi kaSathana uyankwantya kwakuvakala intethelelo enyanisekileyo. UEllen G. White uwachaza amandla omthandazo ngala mazwi abalulekileyo: “USathana akakwazi ukukunyamezela ukuba kubhenelwe kutshaba lwakhe olunamandla, kuba woyika angcangcazele phambi kwamandla aLo nobungangamsha baLo. Kuthi kwakuvakala umthandazo ozingisileyo, wonke umkhosi kaSathana uyangcangcazela.” —Testimonies for the Church, vol. 1, p. 346. Umthandazo uhlanganisa thina noMthombo wamandla ezulu kwidabi lemiphefumlo yamadoda nabafazi abalahlekileyo.

`Funda: Mateyu 18:18, 19. Lwalamano luni enalo le ndawo nomthandazo wokuthethelela, kwaye iyinkuthazo njani le ndawo ekuthandazeni nabanye ukuba basindiswe abo bangayaziyo iNkosi?`