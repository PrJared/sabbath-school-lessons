---
title:  Imithandazo KaPawulos Ethethelelayo
date:  21/07/2020
---

Umthandazo wokuthethelela yinto eseBhayibhileni. Kuko konke ukusebenza kwakhe, uPawulos wayewathandazela amakholwa asanda kuguquka emabandleni awayewamisa ngokuvangela kwakhe. UPawulos wayekholwa ukuba ikho into eyayisenzeka xa ethandaza eyayingayi kwenzeka xa engathandazanga. Nangona wayahlukene nabo wayebathanda, wayesazi ukuba babenako ukumanyana entliziyweni xa bethandazelana.

`Funda: Efese 1:15–21. Kule migca ingezantsi, dwelisa izicelo ezahlukeneyo awazenzayo uPawulos kuThixo ngeEfese. Yintoni ngqo awacela uThixo ukuba amnike?`

Ukuthandazela kukaPawulos amakholwa ase-Efese kubalulekile. Wathandaza ukuba uThixo awanike ubulumko nokucalula kwasemoyeni, ukuze akhanyisele iingqondo zawo ngenyaniso yezulu awanike ithemba lobomi obungunaphakade. Wawathandazela ukuba abe namava okusebenza ngamandla kwamandla kaThixo ebomini bawo. Lo Thixo unamandla kangaka, wada wavusa uYesu kwabafileyo, isiganeko esiba sisiseko sethemba lobomi obungunaphakade kuYe. Umthandazo wakhe uphela ngokubakhumbuza “ngobutyebi bobuqaqawuli bukaKristu” “nelifa laKhe.” AmaKristu ase-Efese anokuba ayezaliswe yinkuthazo, esazi ukuba uPawulos wayewathandazela, esazi nokuba wayethandaza ngantoni.

`Funda: Filipu 1:3–11 uqaphele imvakalo yomthandazo kaPawulos. Ukuba wawulilungu lebandla laseFilipi uze ufumane ileta enje ngale ivela kuPawulos, ekuxelela ukuba wayenganele ukukuthandazela kuphela kodwa ixele nokuqulathwe ngumthandazo wakhe, wawungeva njani, kuba kutheni? Zithini izithembiso ezifumaneka kumazwi awo [umthandazo]? Kwangelo xesha linye, zithini iziyalo ezikhona apho nazo?`

Ngamanye amazwi aphakamisa kakhulu nakhuthazayo eBhayibhileni, azaliswe zizithembiso, kwakunye nokubizela ekuzalisweni luthando nokwazi kunye nokucalula okuphuma ekwazini uYesu ukuze sibe kuko konke uThixo anga singakuko kuYe.