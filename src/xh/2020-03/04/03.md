---
title:  'UYesu: Umthetheleli Onamandla'
date:  20/07/2020
---

`Funda: Luka 3:21, Luka 5:16, noLuka 9:18. Zikuxelela ntoni ezi ndima ngolwalamano phakathi kobomi bukaYesu bomthandazo nempumelelo yaKhe ekulungiseleleni kwaKhe?`

UYesu wayephila ubomi bokuxhumana okungcwele ngamaxesha onke noYise. Ngexesha lokubhaptizwa kwaKhe xa wayeqala umsebenzi waKhe, wathandazela amandla ezulu ukuze ayifeze injongo yezulu. UMoya Oyingcwele wamnika amandla ukuba ayenze intanko kaYise, awufeze umsebenzi obekwe phambi kwaKhe. Nokuba yayikukondla amawaka amahlanu, ukuphilisa ogula liqhenqa, okanye ukuhlangula abaneedemon, uYesu wazi ukuba, kwidabi phakathi kolulungileyo nobubi, umthandazo wawusisixhobo esinamandla sokuyibetha ihlehle imikhosi yenkohlakalo. Umthandazo yindlela emiselwe lizulu yokuhlanganisa ukungabi nakuzinceda kwethu nobuthakathaka bethu kunye namandla kaThixo uSomandla. Yindlela yokusenza ukuba siphakanyiselwe phezulu kuThixo, enguye kuphela onokuchukumisa iintliziyo zabo esibabeka emthandazweni.

`Funda: Luka 22:31â€“34 namaHebhere 7:25. Yingqiniseko ethini uYesu ayinika uPetros ukumlungisela izihendo awayeza kujongana nazo kungekudala ngaphambili? Yingqiniseko ethini ayinika thina sonke ngabanye xa sijongene nezihendo?`

Abanempumelelo ekuzuzeni imiphefumlo ngamadoda nabafazi bomthandazo. UYesu wambiza ngegama uPetros emthandazela. Wamqinisekisa uPetros ukuba, ngexesha lokuhendwa okukhulu, wayeza kuba emthandazela. USathana wasiqonda kakuhle isakhono sikaPetros sokuhambisela phambili ubukumkani bukaThixo. Waceba ukwenza konke anako ukuba ayitshabalalise impembelelo entle kaPetros ebandleni likaKristu. Sekunjalo, kuzo zonke izihendo zakhe, uYesu wayemthandazela uPetros, yaza imithandazo yeNkosi yaphendulwa. Inyaniso evuyisa kakhulu ukwazi ukuba uMsindisi uyasithandazela, nathi. Uyasimema ukuba sihlangane naYe kulo msebenzi womthandazo wokuthethelela siphakamisele abanye ngamagama phambi kwetrone yaKhe. Ukuzingisa kwethu ekuthandazeni kuvuma ukuba siyakwazi ukuxhomekeka kwethu okupheleleyo, nokukodwa kuThixo ukuze sifikelele kubantu esibathandazelayo.

`Ngubani omthandazelayo ngoku? Kubaluleke ngantoni ukuba ungancami, nokuba ibonakala inzima kangakanani imeko?`