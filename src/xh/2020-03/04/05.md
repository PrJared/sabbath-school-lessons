---
title:  Amagunya Angabonwayo Esebenza
date:  22/07/2020
---

Umthandazo wokuthethelela usisixhobo esinamandla kakhulu kweli dabi liphakathi kokulungileyo nokubi esilibiza ngokuthi yi“mbambano enkulu.” Esinye sezona zityhilelo zicace kakhulu kweli dabi sikuDaniyeli 10.  Uya kukhumbula ukuba umprofeti uYeremiya waxela kwangaphambili ukuba amaYuda aya kuba sekuthinjweni ngamaBhabheli amashumi asixhenxe eminyaka. Ekupheleni kobomi bukaDaniyeli, eli xesha lesiprofeto lokuba sekuthinjweni kwamaYuda lalifikelela ekupheleni. UDaniyeli wakhathazeka.

Kwaba kuncinane akubonayo kubungqina bokuzaliseka kwamazwi kaYeremiya. Abantu bakhe basahleli ekuthinjweni.  IBhabheli yoyiswa ngamaMedi namaPersi, kodwa sekunjalo amaYuda ayesahleli ebukhobokeni. UDaniyeli wazila wathandaza iiveki ezintathu. Wazondelela ukubathandazela abantu bakhe. Ekupheleni kweeveki ezintathu, ingelosi enobuqaqawuli yabonakala kuye.

`Funda: Daniyeli 10:10–14. Yaviwa nini imithandazo kaDaniyeli, yayintoni eyiphazamisayo okwexeshana?`

Le ndawo inika umdla kakhulu. Ukuze siyiqonde kakuhle, masiphawule abantu abathile. Ngubani umthetheli wobukumkani bamaPersi? Ngokuqinisekileyo nguKoreshi. Ungukumkani wobukumkani basePersi. Kunokwenzeka ukuba isaci “umthetheli wobukumkani bamaPersi” simele uSathana. UYesu wambiza ngokuthi “inkosi yalo eli hlabathi [KJV]” okanye “umphathi weli hlabathi” (Yohane 12:31, Yohane 14:30). UPawulos wambiza ngokuthi “mphathi wegunya lesibhakabhaka” (Efese 2:2). Ukuba umthetheli wasePersi umele uSathana, ngoko ke ngubani uMikhayeli? Isaci Mikhayeli sisetyenziswe kahlanu eBhayibhileni (IsiTyh. 12:7; Jude 9; Dan. 10:13, 21; noDan. 12:1). Ukuzifunda okucokisisayo ezi ndawo kutyhila ukuba uMikhayeli (othetha ukuthi “Ngubani onje ngoThixo) sesinye isaci sokuchaza uYesu njengoMphathi wazo zonke iingelosi kwidabi elilwa ngqo noSathana. UKristu unguNyana ongcwele kaThixo kanaphakade, owayekho kwangaphambili, onawo wonke amandla. Omnye wemisebenzi yaKhe njengoMphathi weengelosi kukoyisa aze athi ekugqibeleni amtshabalalise uSathana.  UDaniyeli 10 utsalela ecaleni umdiyadiya aveze eli dabi phakathi kokulungileyo nokubi. Ngexesha uDaniyeli ethandaza, uMikhayeli, uYesu ingangalala, wehla esuka ezulwini ukuza kuhlehlisa imikhosi yenkohlakalo. Nangona sisenokungamboni, uYesu uyasebenza ukuyiphendula nayo imithandazo yethu yokuthethelela. UnguMsindisi onamandla. Awukho nowodwa kwimithanazo yethu ohamba ungaqatshelwanga.

`Ububona njani ubunyaniso bobukho bembambano enkulu edlalwa kobakho ubomi? Ubunyaniso bobukho beli dabi bumele ukukuxelela ntoni ngohlobo lokukhetha odinga ukuba ulwenze?`