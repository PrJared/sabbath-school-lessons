---
title:  Ukujula Nomcabango
date:  17/07/2020
---

Funda: Ellen G. White, “Ivangeli eSamariya,” amaph. 103–111, IZenzo Zabapostile. Singqongwe ngabantu abafuna izinto zikanaphakade. Njengoko uYesu wakubeka ngokufanelekileyo, “Ukuvuna okunene kuninzi, kodwa bona abasebenzi bambalwa” (Mat. 9:37). Ingxaki yayingesiso isivuno. Ngamehlo athanjiswe lizulu, uYesu wabona isivuno esininzi lo gama abafundi babona ngokwahlukileyo. Saba yintoni isisombululo sikaKristu kule ngxaki? “Khungani ngoko eNkosini yokuvuna, ikhuphe abasebenzi, baye ekuvuneni kwayo” (Mat. 9:38). Isisombululo kukuthandaza ukuba uThixo athume wena ekuvuneni kwaKhe.  Kungani ukuba ungathandazi lo mthandazo? “Nkosi, ndikulungele ukusetyenziselwa ukuhambisela phambili ubukumkani baKho. Vula amehlo wam ukuba ndiwabone amathuba okubonelela owavulayo phambi kwam imini nganye. Ndifundise ukuthetha amazwi ethemba nenkuthazo ndithethe ngothando lwaKho nenyaniso yaKho kwabo ndihlangana nabo imini nganye.” Ukuba ungathandaza lo mthandazo, uThixo uya kwenza izinto ezingaqhelekanga ngobomi bakho.

**Imibuzo Yokuxoxwa**

`1. Ukuba ukhe wasebenzela ukuzisa imiphefumlo kuYesu, ikho into enye oyaziyo: akusoloko kulula, akunjalo? Ewe, kunjalo, nguThixo kuphela onokuguqula iintliziyo, kodwa ebulumkweni baKhe ukhethe ukusebenzisa thina ukuba sibe yinxalenye yaloo nkqubo. Ukusebenzela umphefumlo omnye nje kuphela kuthabatha ixesha, umgudu, umonde, nothando oluvela ngasentla. Kukhetha kuni okwenzayo okunokunceda ukuba ufe kumna nto leyo oyidingayo ukuze ube nempumelelo ekungqineni ngoKristu?`

`2. Ngobani abanye abantu ohlangana nabo abangayaziyo iNkosi, yintoni oye wayenza, okanye oyenzayo, okanye omele ukuyenza, ukungqina kubo?`

`3. Cinga ngoSawule waseTarso. Ngumntu lo owayebonakala ngokungathi akangeze aguquke xa kucingwa ngaye! Kanti ke, siyayazi into eyenzeka kuye. Inokusixelela ntoni le nto ngengozi yokukhawuleza sigqibe ngabanye ngenxa yoko sibabona bekuko ngaphandle?`

`4. Siligcine engqondweni njalo ibali likaSawule, sithini ngendima enjengoMateyu 7:6: “Musani ukukunika izinja okungcwele, kanjalo ningaziphosi iiperile zenu phambi kweehagu, hleze zizinyathele ngamanqina azo, zijike ziniqwenge”)?`