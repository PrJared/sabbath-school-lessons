---
title:  Inkcukumiso Yesibini
date:  12/07/2020
---

Mnye kuphela ummangaliso eBhayibhileni yonke apho uYesu wasebenza kumanyathelo amabini. Kukuphiliswa komntu owayeyimfama eBhetesayida. Eli bali linika isifundo saphakade kwibandla likaKristu namhlanje. Libonisa icebo likaThixo lokusebenzisa ikholwa ngalinye ukuzisa omnye umntu kuYesu. Sithi isiBhalo: “Uthi aze kufika eBhetesayida; bazise imfama kuye, bambongoze ukuba ayichukumise” (Marko 8:22). Amagama apha angundoqo ngu“bazise” no“bambongoze.” Indoda eyimfama ayizizelanga ngokwayo. Abahlobo bayo basibona isidingo sayo bayizisa. Kusenokwenzeka ukuba yayingenalo kangako ukholo, kodwa bona babenalo. Babekholwa ukuba uYesu uya kuyiphilisa le ndoda kubumfama bayo.

Ikwisithuba sama-25 imimangaliso eveleleyo yokuphilisa eyenziwa nguYesu kwiTestamente eNtsha. Abantu abaninzi abasayi kuze beze kuYesu bengakhange baziswe ngumntu onokholo. Indawo yethu kukuba sibe “ngabazisi” size sizise abantu kuYesu. Igama lesibini elifanele ukuqwalaselwa kuMarko 8:22 ligama “bambongoze.” Linokuthetha “ukucenga, ukubongoza, okanye ukukhunga.” Libonisa uhlobo oluthambileyo, olunobubele, nolucengayo kunokuyalela okukhwazayo nokunengxolo. Abahlobo bale ndoda bathetha noYesu ngobubele, bekholelwa ukuba uYesu unalo ulangazelelo namandla okuyinceda le ndoda. Yona le ndoda isenokuba yayingenalo ukholo lokuba uYesu angayiphilisa, kodwa abahlobo bayo babenalo. Maxa wambi kufuneka sibathwalele kuYesu abanye ngamaphiko okholo lwethu.

`Funda: Marko 8:22–26. Yintoni eyenza ukuba uYesu abe wayiphilisa le ndoda ngamanyathelo amabini? Zifundo zini elisiphathele zona eli bali namhlanje njengamangqina kaYesu?`

Akungenzeki ukuba kuthi kanti nathi asibaboni kakuhle abantu? Angeke kuthi kanti sibabona njengemithi ehambayo” kwimo engamathinzi engacacanga endaweni yokuba babe ngabafanele ubukumkani bukaThixo? Ucinga ukuba yintoni eyenza ukuba maxa wambi singababoni ngokucacileyo abantu?

`Ngaphandle kwesifundo esicacileyo esingendlela uThixo asisebenzisa ngayo ukufikelela ebantwini, yintoni enye esiyifundayo kweli bali? Lingasifundisa ntoni, umzekelo, ngendlela kokubini-okonyango lwamayeza nokwasemoyeni- okunokuba nendawo ekunyangeni nasekulungiseleleni kwabo balahlekileyo?`