---
title:  Qala Apho Ukhona
date:  14/07/2020
---

Omnye wathi, elungisa phofu, “Ebomini, indawo ekuphela kwayo ongaqala kuyo yile ukuyo.” UYesu wacinezela umthetho-siseko okwi-IZenzo 1:8, apho wathi, “Niya kwamkela ke amandla, akubon’ ukuba uMoya Oyingcwele uhlile phezu kwenu; nibe ngamangqina am eYerusalem nelaseSamariya, kude kuse nasekupheleni komhlaba” Isigidimi sikaYesu kubafundi baKhe sasicace kakhulu ukuba bangangasiqondi: Ngqina kule ndawo uThixo akutyale kuyo. Kunokuphupha ngamathuba angcono, qala kwaba bakungqongileyo. Bona ngeliso lezulu okunokwenzeka kufuphi kakhulu kuwe! Akudingi ukuba ube ungumntu ofunde kakhulu emhlabeni, oyena uliciko, oyena unezipho ezikhulu. Zinoncedo zinjalo ezinye zezo zipho xa ziye zasetyenziswa ngendlela eyiyo, ekugqibeleni into eyodwa oyidingayo luthando lwakho ngakuThixo nokuyithanda kwakho imiphefumlo. Ukuba unentumekelelo ukungqina, uThixo uya kuyivula indlela ukuba ukwenze oko.

`Funda: Yohane 1:40, 41, Yohane 6:5–11, noYohane 12:20–26. Zikuxelela ntoni ezi ndawo ngako kokubini ukuba neliso kukaAndreya nendlela akungena ngayo ukungqina kwakhe?`

Amava ka-Andreya athetha okukhulu kuthi. Waqala kusapho lwakubo. Waqala wathetha ngoYesu nomntakwabo uPetros. Waba nobuhlobo nentwana eselula eyathi yanika uYesu izixhobo zokwenza ummangaliso, kanti uAndreya wazi ukuba makenze ntoni ngamaGrike. Kunokuxoxa imfundo ngoThixo, wayiva eyona nto ayidingayo waza wawazisa kuYesu.

Ubuchule bokuzuza imiphefumlo ngempumelelo bubuchule bokwakha ulwalamano oluhle olukhathalayo. Cinga ngabantu abasondele kakhulu kuwe ekunokwenzeka ukuba abazi ngoYesu. Ingaba bakubona ungumntu onemfesane nokhathalayo ebomini bakho? Ingaba ubomi bakho busasaza okuhle ngegospile? Senzela uThixo abahlobo ngokuthetha ngoYesu. Baba ngabahlobo abangamaKristu, kuze kuthi ekugqibeleni, xa sithetha ngesigidimi sikaThixo senyaniso yexesha lokuphela, babenako ukuba ngamaKristu angamaSeventhday Adventist, nabo.

`Yintoni le nto kunzima kakhulu ngamanye amaxesha ukukhokelela amalungu eentsapho nezihlobo zethu kuKristu? Ingaba ukhe waphumelela ukuthetha ngoYesu kwamanye amalungu osapho lwakho okanye kwizihlobo ezisondeleyo? Eklasini thethani ngeminye yemithetho-siseko enokuthi iklasi iyifumane iluncedo.`