---
title:  Isifundo Ngokwamkeleka
date:  13/07/2020
---

Ngokubenzela isibonelo sokuba kukuthini ukubona umntu ngamnye ngendlela entsha, uYesu wabafundisa abafundi baKhe indlela yokubabona abantu ngamehlo ezulu. Indlela awayebabona ngayo abantu yayigqibelele. Wababona, hayi ngohlobo ababelulo, kodwa njengoko babe nokuba njalo. Kuko konke ukuhlangana kwaKhe nabantu, wayebaphatha ngesidima nembeko. Wayekholisa ukumangalisa abafundi baKhe ngendlela abaphatha ngayo abantu. Oku kuyinyaniso ngokukodwa ekuthetheni kwaKhe nentokazi yaseSamariya. Le Bhayibhile iThe Archaeological Study Bible inembono enika umdla ngolwalamano phakathi kwamaYuda namaSamari. Ithi: “Umsantsa phakathi kwamaSamariya nabakwaYuda ususela kwixesha lakudala. Ngokwesahluko - 2 Kumkani 17, amaSamariya ayeyinzala yabantu baseMesopotami [phakathi kwemilambo] abanyanzeliswa ukuba bahlale kwimimandla ekumntla welakwaIsrayeli ngama-Asiriya ekuqalekeni kothimbo ngowama-722 B.C. bahlanganisa unqulo lukaYehova nonqulo lwezithixo.”—The Archaeological Study Bible (Zondervan Publishing, 2005), p. 1727. Ukongeza kolu nqulo lwezithixo, amisela ububingeleli obuchasene nobakwaYuda kunye netempile ekwanjalo kwiNtaba iGerizim. Ngenxa yeyantlukwano engako ekwazini ngoThixo kwamaSamariya, abafundi banokuba badideka kakhulu xa uYesu ekhetha indlela edlula eSamariya ukuya eGalili. Bamangaliswa yinto yokuba uYesu angayingeni into yengxoxo engenkolo. Waya ngqo kulangazelelo lwentokazi yaseSamariya lokwamkeleka, ukuthandwa, nokuxolelwa.

`Funda: Yohane 4:3–34. Wayiqala njani uYesu intokazi yaseSamariya? Yaphendula yathini intokazi kwincoko yayo noKristu? Basabela bathini bona abafundi kula mava, waza uYesu wawuvula njani umbono wabo?`

Isifundo sikanaphakade uYesu awayefuna ukusifundisa abafundi baKhe nathi ngabanye silula, sesi: “Bonke abo banoMoya kaKristu baya kubabona bonke abantu ngamehlo ovelwano olungcwele.”—Ellen G. White, The Signs of the Times, Juni 20, 1892.

`Ngoobani abantu othi, ngokwempembelelo yenkcubeko okanye yasekuhlaleni kwenu, ubabone becekiseka okanye bedelekile? Kutheni le nto kufuneka uyiguqule le ngqondo, yaye inokubakho njani inguquko leyo?`