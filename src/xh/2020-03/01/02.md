---
title:  Ukwenza Amathuba Osindiso
date:  28/06/2020
---

UThixo wenza amathuba yonke imihla ukuba abantu kuzo zonke iindawo ukuba bamazi. Usebenza ezintliziyweni zabo ngoMoya Oyingcwele. Uziveza ngobuhle nakubunzima belizwe lemvelo. Ububanzi, ucwangco, nokumila kweyunivesi kuthetha ngoThixo ongenasiphelo nobulumko obungenamda nonamandla angenasiphelo. Uyazilungisa iimeko okanye ukubonelela kwaKhe ebomini bethu ukusitsalela kuYe.

Nangona uThixo eziveza ngokusebenza kukaMoya Oyingcwele, ubuhle bendalo, nezenzo zokubonelela kukaThixo, esona sityhilelo sicace kakhulu sothando lwaKhe sifumaneka ebomini nakulungiselelo lukaYesu Kristu. Xa sithetha ngoYesu kwabanye, sibanika elona thuba lilungileyo lokuba basindiswe.

`Funda: Luka 19:10 uthelekise noYakobi 5:19, 20. Ifundisa ntoni iVangeli kaLuka ngenjongo kaKristu ngokuza emhlabeni? Sisebenzisana njani noKristu emsebenzini waKhe wokusindisa abalahlekileyo?`

NgokukaYakobi, “Lowo wamguqulayo umoni ekulahlekeni kwakhe, woba usindise umphefumlo ekufeni” (Yakobi 5:20). Incwadi yabaseRoma iyayinabisa le ngcamango. KwabaseRoma 1 nesi-2, iiNtlanga eziyibonileyo intyilelo kaThixo endalweni namaYuda amkele intyilelo yesiprofeto sikaThixo esiBhalweni bonke balahleke ngaphandle kukaKristu. KwabaseRoma 3–5, umpostile uveza ukuba usindiso luza ngobabalo ngokholo kuphela. KwabaseRoma 6–8, uchaza indlela ubabalo olugwebela ikholwa ngalinye lukwalubabalo olungcwalisayo. KwabaseRoma 10, uxela ukuba “bonke abasukuba belinqula igama leNkosi bosindiswa,” (Roma 10:13), abuye alathe ukuba abakho obanokubiza bengakholwanga, baye bengenako ukukholwa bengavanga, kanti abanakuva kungakhange kubekho umntu obaxelelayo. Singamatyathanga kaThixo kwicebo losindiso ukuba sifikelele kubantu abalahlekileyo ngobuhle beendaba ezilungileyo.

`Asingqini ukuba sibanike abantu ithuba ekuphela kwalo lokuba basindiswe. Singqina ukuze sibanike elona thuba lihle kakhulu. Ithini indawo yethu kwicebo likaThixo lokuhlangula uhlanga loluntu? Cinga nangale into: bangaphi abantu abayive kowakho umlomo igospile?`