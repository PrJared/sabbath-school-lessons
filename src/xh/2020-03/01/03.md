---
title:  Ukuvuyisa UYesu
date:  29/06/2020
---

Ingaba wakha wabuzwa ngumntu esithi, “Injani imini yakho?” “Ingaba yonke into ikuhambela kakuhle namhlanje?” Kunganjani xa uyibuza kuThixo loo mibuzo? “Thixo, injani imini yaKho?” Ucinga ukuba ungafumana impendulo enjani? Mhlawumbi ibingathi: “Imini yam ibinzima kakhulu. Amehlo aM ebezele ziinyembezi ngenxa yamawaka eendawo ezineembacu ezigodolayo, ezilambileyo, nabantwana abakhalayo. Ndihambe kwizitrato ezixineneyo ndalila nabangenamakhaya nabangenathemba. Intliziyo yam yaphukile kukuphathwa gadalala kwabafazi nabantwana abazaliswe luloyiko abathengiselwa ubukhoboka besondo. Ndibone ukudlavula kwemfazwe, iziphumo ezibi kakhulu zeentlekele zendalo nentlungu ebangwa zizifo ezigqiba impilo nezibulalayo”  “Kodwa Thixo, ingaba ikho into ekwenza ukuba uvuye? Ingaba ikho into ekunika uvuyo entliziyweni yaKho? Ingaba ikho into ekwenza ucule?”

`Funda: Luka 15:6, 7, 9, 10 nama-22–24, 32. Aphela njani la mabali, zaye zikuxelela ntoni ezi ziphelo ngoThixo?`

Izulu lonke liyavuya xa abalahlekileyo befunyanwa. Kwilizwe elizaliswe sisifo, yintlekele, nokufa, singaluzisa uvuyo entliziyweni kaThixo ngokwabelana nabanye “ngeendaba ezilungileyo” zosindiso. Enye yezinto ezikhuthaza kakhulu ekwabelaneni ngothando lukaKristu kukwazi ukuba ukungqina kuzisa uvuyo entliziyweni kaThixo. Lonke ixesa sityhila uthando lwaKhe, izulu lonke liyacula.

`Funda: Zefaniya 3:17. Isabela njani iNkosi yethu xa sisamkela ubabalo lwaYo olusindisayo?`

`Kwawucinge nje ngalo mbono. Ngenxa yokungqina kwakho, indoda, umfazi, inkwenkwe, okanye intombazana abathile bamkela uYesu njengoMsindisi wabo. UYesu uyavuya. Lonke izulu litsho ngentlokoma yodlwabevu lwengoma. Yintoni enokuba ngumvuzo omhle, eyanelisa kakhulu, kunokwazi ukuba ukungqina kwakho kuzisa uvuyo entliziyweni kaThixo kwilizwe losizi?`