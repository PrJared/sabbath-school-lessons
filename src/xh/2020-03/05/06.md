---
title:  Amandla KaMoya Oyingcwele
date:  30/07/2020
---

Ukuyifunda ngononophelo incwadi yeIZenzo kuveza uThixo ngoMoya waKhe esebenza imimangaliso ebomini babantu. IZenzo yimeko efundwayo yokoyiswa kweeyantlukwano zenkcubeko, ukuguqulwa kwemikhwa emidala neyondele ngokunzulu, nokufundisa lonke uluntu ngobabalo nenyaniso kaKristu. UMoya Oyingcwele uhlangana nabantu kwindawo abakuzo, kodwa ababashiyi apho. Kubukho baKhe, bayaguquka. Ubomi babo buyatshintsha.

`Funda: IZenzo 16:11–15, 23–34; IZenzo 17:33, 34; neIZenzo 18:8. La ngamabali nje ambalwa enguquko eBhayibhileni. Zisifundisa ntoni iingxelo ezahlukeneyo ngamandla kaThixo aguqula ubomi bazo zonke iindidi zabantu abakhule ngeendlela ezahlukeneyo?`

Iintlobo ngeentlobo ezimangalisayo zabantu! ULidiya wayengusomashishini womYuda ophum’ izandla, umgcini-mabanjwa waseFilipi wayesisicaka sikarhulumente waseRoma esikudidi lwezityebi. UMoya Oyingcwele unako ukufikelela kuzo zonke iindidi zasekuhlaleni. Amandla aKhe okuguqula afikelela kumadoda nabafazi, izityebi namahlwempu, abafundileyo nabangafundanga. Iindidi ezimbini zokugqibela kolu luhlu lwethu nazo zibaluleke ngokulinganayo. IZenzo 17:34 zibhekisa ekuguqukeni kukaDiyonisiyo waseAreyopago. Ama-Areyopago aseAthene ayeyinxenye yequmrhu labagwebi basemthethweni abavavanya amatyala ezinkundleni. Babe ngamalungu agqamileyo, anikwa imbeko kakhulu kumaGrike.

Ngamandla kaMoya Oyingcwele, ulungiselelo lukampostile uPawulos lwafikelela nakumanqwanqwa aphezulu asekuhlaleni. UKrispo (IZenzo 18:8) wayengumphathi wendlu yesikhungu yamaYuda. Wayeyinkokeli ekholwayo ekekelele kwingcinga yobuYuda kwiTestamente eNdala, waza uMoya Oyingcwele wagqobhoza apho wabuguqula ubomi bakhe. Iimbali zezi meko ziveza ukuba, xa singqina ngoKristu sisabelana ngeLizwi likaThixo nabanye, uMoya Oyingcwele uya kwenza izinto ezibukekayo ebomini bazo zonke iindidi zabantu bazo zonke iintlobo zemvelaphi, iinkcubeko, imfundo, neenkolo. Asikwazi kwaye akufuneki sibe nobuganga bokuthi ngubani onako okanye ongenako ukufikelelwa.

Umsebenzi wethu kukungqina kuye nawuphi umntu othe wasondezwa ebomini bethu. INkosi iza kwenza konke okunye.

`Ukufa kukaKristu yayikokwezwe lonke; oko kukuthi, kwakukokomntu wonke, ophilayo. Imele ukusifundisa ntoni le nyaniso ibalulekileyo ngendlela ekungafuneki ngayo ukuba size sibe nobuganga bokuthi kukho umntu ongaphandle kwethemba lokusindiswa?`