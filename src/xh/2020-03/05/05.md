---
title:  UMoya Oyingcwele, iLizwi, NokuNgqina
date:  29/07/2020
---

ILizwi likaThixo lalikho kuyo yonke intliziyo yengqina kwibandla leTestamente entsha. Intshumayelo kaPetros ngemini yePentekoste yatsala kakhulu kwiTestamente eNdala ukubonisa ukuba uKristu wayenguMesiya. Ubungqina bukaStefano ofayo bayihlaziya imbali kaIsrayeli ekwiTestamente eNdala. UPetros wabhekisa “[kwi]lizwi elo walithumelayo koonyana bakaIsrayeli” (IZenzo 10:36), waza wabelana noKorneli ngebali loVuko. Umpostile uPawulos waphinda waphinda-phinda ukuya kwiziprofeto zeTestamente eNdala ezingokufika kukaMesiya, waza uFilipu ngocoselelo wachaza kowaseTiyopiya owayephengulula ngokubaluleka kweziprofeto ezingoMesiya kuIsaya 53. Kwisiganeko ngasinye, abafundi bavakalisa iLizwi likaThixo, ingelilo elabo. ILizwi eliphefumlelwe nguMoya lalisisiseko segunya labo.

`Funda: IZenzo 4:4, 31; IZenzo 8:4; IZenzo 13:48, 49; IZenzo 17:2; IZenzo 18:24, 25. Zisifundisa ntoni ezi ndawo ngolwalamano phakathi kukaMoya Oyingcwele, iLizwi likaThixo, kunye nobungqina bebandla leTestamente eNtsha?`

Kwawona uMoya Oyingcwele owaphefumlela iLizwi likaThixo, usebenza ngeLizwi ukuguqula ubomi. Kukho amandla anika ubomi eLizwini likaThixo kuba, ngoMoya, liliLizwi eliphilayo likaKristu.

`Funda: 2 Petros 1:21 noHebhere 4:12. Kutheni le nto iLizwi likaThixo linamandla amangaka ekuguquleni ubomi [babantu]?`

“Amandla okudala awathetha kwakho amazwe aselizwini likaThixo. Eli lizwi liyawanika amandla; lizala ubomi. Wonke umyalelo usisithembiso, esithi xa sivunyiwe ngengqondo, samkelelwa emphefumlweni, size siphethe ubomi baLowo ungenasiphelo. Liyayiguqula imvelo lidale ngokutsha umphefumlo ngokomfanekiselo kaThixo.”—Ellen G. White, Education, p. 126. Isizathu sokuba iBhayibhile ibe namandla amangaka ukuguqula ubomi kungokuba kwayena uMoya Oyingcwele owaphefumlela iBhayibhile kuqala uyasiphefumlela asiguqule xa silifunda. Xa ke sisabelana ngeLizwi likaThixo nabanye, uMoya Oyingcwele usebenza ukuguqula ubomi babo ngeLizwi awaliphefumlelayo. UThixo uthembise ukulisikelela iLizwi laKhe, hayi amagama esiwathethayo. Amandla aseLizwini likaThixo, hayi ekucikozeni komntu.