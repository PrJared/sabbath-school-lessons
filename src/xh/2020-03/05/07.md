---
title:  Ukujula Nomcabango
date:  31/07/2020
---

Funda: Ellen G. White, “Isipho SikaMoya,” amaph. 47–56, kwi-IZenzo Zabapostile; “Intliziyo Yenu Mayingakhathazeki,” amaph. 667–672, ku-Ulangazelelo Lwamaphakade. UMoya Oyingcwele usebenzisana noBawo noNyana kwinkqubo yokuhlangula. Kuzo zonke izenzo zethu zokungqina, sihlangana kunye naYe emsebenzini waKhe wokusindisa abantu. Ubamba iintliziyo. Uvula iingcango zamathuba. ngeLizwi laKhe, ukhanyisela iingqondo atyhile inyaniso. Uqhawula iimbophelelo zentiyo esikhobokisayo, ugunya ngaphaya kweenkcuku zenkcubeko ezisitha umbono wethu wenyaniso, aze asihlangule kumatyathanga emikhwa yobubi esikhonkxileyo.   Njengoko singqina ngoYesu, kubalulekile ukukhumbula ukuba sisebenzisana noMoya Oyingcwele. Ukho ngaphambi kwethu, elungisa iintliziyo ukuba zisamkele isigidimi seendaba ezilungileyo. Ulapho kunye nathi, esebenza ezingqodnweni lo gama thina sixakeke kukwenza ububele, sithetha ngobungqina bethu, siqhuba izifundo zeBhayibhile, sisasaza iincwadana eziqulathe inyaniso, okanye sisenza imvuselelo. Uza kuqhubeka esebenza entliziyweni yomntu nasemva kokuba simkile, esenza konke anakho ukukhokelela umntu lowo ekwazini ngosindiso.

**Imibuzo Yokuxoxwa**

`1. Xelela amalungu eqela lakho leSikolo seSabatha ngamava okuva kwakho uMoya Oyingcwele esebenza ngamandla ngokungqina kwakho.`

`2. Wakha waziva unedyudyu okanye usoyika ngokuthetha ngenkolo yakho [okanye ukholo lwakho]? Ingaba ukwazi ngolungiselelo lukaMoya Oyingcwele kuluthothisa njani olo loyiko kukunike ingqiniseko ngexesha ungqina?`

`3. Kwisifundo sale veki, sithethe ngoku “sebenza” kukaMoya Oyingcwele ekungqineni kwethu. Xoxani ngezinye zeendlela ezahlukeneyo athi asebenze ngazo kunye nathi uMoya Oyingcwele kwimizamo yokungqina kwethu. Usixhobisa njani umoya Oyingcwele ukuba singqine sisebenze ebomini babanye xa singqina?`

`4. Isifundo sithethe ngokuba sembindini kweBhayibhile ekungqineni. Kutheni le nto iBhayibhile isisixhobo esibalulekileyo sokholo lwethu nokungqina kwethu? Singayiphepha njani imigibe yabo bathi, nangona besithi bayakholelwa eBhayibhileni, kodwa ngandlela ithile erhubuluzayo, balijongele phantsi igunya layo nokungqina kwayo?`