---
title:  UMoya Oyingcwele Nokungqina
date:  28/07/2020
---

Kuyo yonke incwadi yeIZenzo, uMoya Oyingcwele wayekho ngamandla. Walungiselela kuwo nangawo amakholwa ngexesha engqina ngenxa yeNkosi yawo ngeendlela ezahlukeneyo. Wayewomeleza ukuba ajongane nezilingo nemingeni yokungqina kwinkcubeko ekhohlakeleyo. Wawakhokelela kubazingeli benyaniso abantliziyo zinyanisekileyo. Wazilungisa iintliziyo zabantu kwizixeko ziphelele ngaphambi kokuba amakholwa afike kwezo zixeko. Wazivula iingcango kumathuba angazange [amakholwa] aphuphe nokuphupha ngawo waza wanika amandla amazwi nezenzo zawo.

`Funda: IZenzo 7:55; IZenzo 8:29; IZenzo 11:15; IZenzo 15:28, 29; neIZenzo 16:6â€“10. Walungiselela njani uMoya Oyingcwele kubafundi ababengqina kumava ngamanye adweliswe kwezi ndima zeBhayibhile? Ngamanye amazwi, zeziphi ezinye zezinto ezahlukeneyo awazenzayo uMoya Oyingcwele kwezi meko?`

Ulungiselelo olwahlukahlukeneyo lukaMoya Oyingcwele kwinkulungwane yokuqala lwalumangalisa ngokwenene. Amava alapha ngentla yintwana nje yokusebenza kwaKhe. Womeleza uStefano ukuba angqine ngeNkosi yakhe phambi kwesixuku esikrwada nesingalawulekiyo simxuluba ngamatye ukuba afe. Wakhokelela uFilipu ngendlela emangalisayo kumTiyopiya onempembelelo owayefuna inyaniso ukuba enze izwekazi laseAfrika lilungele ivangeli. Wanika uPetros umqondiso wokuqinisekisa xa amakholwa eNtlanga nawo esamkela isipho sikaMoya Oyingcwele. Wahlanganisa ibandla kubunye ngexesha lalinokuqhekeka lula ngenxa yomba wolwaluko, waza walivulela lonke izwekazi laseYurophu ekushunyayelweni kweendaba ezilungileyo ngumpostile uPawulos.

UMoya Oyingcwele wayesebenza kwibandla leTestamente eNtsha kwaye uyasebenza ebomini bebandla namhlanje. Unga angasinika amandla, asomeleze, asifundise, asikhokele, asimanye, aze asithume ukuba sihambe siye kumsebenzi obalulekileyo esithunywe wona ehlabathini, wokukhokelela amadoda neentokazi kuYesu nenyaniso yaKhe. Eyona nto, ekufuneka siyikhumbule yeyokuba usasebenza esebenza nanamhlanje, kanye njengoko wayenjalo ngexesha labapostile nebandla lokuqala.

`Yintoni esingayenza imihla ngemihla ukuze sikulungele nokuba sifikeleleke kumandla kaMoya Oyingcwele ebomini bethu? Kokuphi ukukhetha okulungileyo okunokumenza ukuba asebenze ngaphakathi kwethu nangathi?`