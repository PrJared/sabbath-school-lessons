---
title:  Amandla Aguqulayo Obungqina Bomntu
date:  07/09/2020
---

UYohane noYakobi, oonyana bakaZebhedi, babesaziwa ngokuba “[bangoo]Nyana beendudumo” (Marko 3:17). Kakuhle, nguYesu owabanika elo gama lesiqhulo. Umzekelo wokuba nobushushu kukaYohane wabonakala xa babecanda eSamariya. Bathi bakuzama ukufumana indawo yokulalisa, bahlangana nenkcaso ngenxa yentiyo yamaSamariya ngakumaYuda. Balelwa nezona ndawo ziphantsi.  UYakobi noYohane bacinga ukuba babe naso isisombululo kule ngxaki. “Bekubonile ke oko abafundi bakhe, ooYakobi noYohane bathe, nkosi, uyafuna na ukuba sitsho, kuhle umlilo ezulwini ubatshise kuphele, njengoko noEliya wenjenjalo?” (Luka 9:54). UYesu wabakhalimela aba bazalwana, baza bebonke basishiya ngokuzola isixeko eso. Indlela kaYesu yeyothando, ingekuko ukunyanzelisa ngokulwa. Ngenxa yothando lukaYesu, ukungxama nomsindo kaYohane kwaguquka kwaba ngumoya onobubele nothando nemfesane elulamileyo. Kwileta kaYohane yokuqala, igama uthando livela kangangama-40; ngeendlela ezahlukeneyo, livela kangangama-50.

`Funda: 1 Yohane 1:1–4, 1 Yohane 3:1; 1 Yohane 4:7–11; no-1 Yohane 5:1–5. Zikuxelela ntoni ezi ndawo ngobungqina bukaYohane obathi babakho ebomini bakhe ngenxa yokuhlala noYesu?`

Kukho umthetho-siseko ongunaphakade ongumthetho wendalo yonke [iyunivesi]. UEllen G. White uwubeka kakhuhle lo mthetho-siseko ngamazwi athi: “Ukusetyenziswa kwamandla kuchasene nendlela yolawulo lukaThixo; ulangazelela kuphela inkonzo yothando; lwaye uthando aluyalelwa; aluzuzwa ngamandla okanye ngegunya. Kungothando kuphela eluthi uthando luvuswe.”—Ulangazelelo Lwamaphakade, p. 22. Xa sizinikele kuKristu, uthando lwaKhe luya kukhanya kuthi luye kwabanye. Obona bungqina bukhulu bobuKristu bubomi obuguqulwayo. Oku akuthethi ukuba asisayi kuze sizenze iimpazamo nokuba asiyi kuthi ngamanye amaxesha sisilele ukuba ngamajelo othando nobabalo esimele ukuba ngawo. Kuyatsho kodwa ukuthi, ngokwemfezeko, uthando lukaKristu luya kumpompoza luphuma ebomini bethu, size sibe yintsikelelo kwabo basingqongileyo.

`Ulubonakalalisa kakuhle kanjani uthando lukaKristu kwabanye? Cinga ngokuthethwa yimpendulo yakho.`