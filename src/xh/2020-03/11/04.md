---
title:  Ukuxela Ibali LikaYesu
date:  08/09/2020
---

Ngoobani abavangeli bokuqala uYesu awabathumayo? Babengeyiyo inxalenye yabafundi. Babengeyiyo inxalenye yabo bamlandela ixesha elide. Abavangeli bokuqala awabathumayo uYesu babe ngamadoda awayephambene, awayeneedemon awayegqugqisa izwe lonke abetha bankwantya abahlali beelali ezikufuphi. Wathi enamandla angapha kokucinga, omnye waba baneedemon waqhawula amatyathanga akhonkxwe ngawo, enomkhwazo wokutswina owoyikekayo, ezicenta umzimba wakhe ngamatye abukhali. Intlungu esemazwini abo yayibonisa intlungu esemiphefumlweni yabo (Mat. 8:28, 29; Marko 5:1–5). Kwathi kunjalo, bahlangana noYesu, baza baguquka ubomi babo. Babengasayi kuphinda babe njengakuqala. UYesu wazigxotha iidemon ezibangcungcuthekisayo zemka emizimbeni yabo zaya kungena kwigxuba leehagu zaza iihagu zaya kuqabela ngaphaya kwentaba zaya kungena elwandle (Mat. 8:32–34; Marko 5:13, 14).

`Funda: Marko 5:1–17. Yintoni eyenzeka kula madoda, baza bafumana ntoni abantu bokuhlala bakufika babona oko kwenzekayo?`

Abaneedemon ngoku babengabantu abatsha abaguqulwe ngamandla kaKristu. Abemi bedolophu babafumana behleli ezinyaweni zikaYesu, bephulaphule onke amazwi aphuma emlonyeni weNkosi. Kufuneka siqaphele ukuba ivangeli kaMateyu ithi babebabini abaneedemon abakhululwayo, lo gama ivangeli kaMarko ijongise ibali koyedwa kweso sibini. Eyona nto ithi, uYesu wabaphilisa emzimbeni, engqondweni, kwizimvo, nasemoyeni.

`Funda: Marko 5:18–20. Ngokucacileyo aba babeneedemon baza baphiliswa, aba basanda kuguquka, babefuna ukuhlala noYesu, kodwa uYesu wabathuma ukuba bayokwenza ntoni?`

“Ngemizuzu nje embalwa, yayingala madoda kuphela awaba nenyhweba yokuva iimfundiso zikaKristu. Ayengazanga akha eva neyodwa intshumayelo iphuma emilebeni yaKhe isiwa ezindlebeni zawo. Ayengayi kubafundisa abantu njengoko babenokwenza abafundi, bona babehlala yonke imihla kunye noKristu. Noko kunjalo, ayebuthwele ngeziqu zawo ubungqina bokuba uYesu unguMesiya. Ayenokuxela oko akwaziyo; oko wona ngokwawo akubonileyo, akuva, aweva amandla kaKristu. Yinto le anokuthi wonke ubani ayenze, ontliziyo yakhe iye yachukunyiswa lubabalo lukaThixo.”—Ellen G. White, Ulangazelelo Lwamaphakade, p. 340. Ubungqina babo bayilungisa iDekapoli, izixeko ezilishumi kumanxweme olwandle lwaseGalili, ukuze ukwazi ukwamkela iimfundiso zikaYesu. La ngamandla obungqina bomntu.