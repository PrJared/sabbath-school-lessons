---
title:  Ukungqina Ngengqiniseko
date:  09/09/2020
---

`Funda: 1 Yohane 5:11–13; Hebhere 10:19–22; no-1 Korinte 15:1, 2. Ngqiniseko ni yobomi obungunaphakade esiyinikwa ziziBhalo esenza singqine ngosindiso lwethu kuKristu ngokuqiniseka?`

Ukuba asinayo ingqiniseko yethu ngosindiso kuYesu, asingeke sikwazi ukuthetha ngalo kwabanye. Asikwazi ukwabelana ngento thina ngokwethu esingenayo. Akho amaKristu asezingqondweni aphila kwimeko yokuhlala engaqinisekanga, engazi nokuba angaze alunge ngokwaneleyo ukuba asindiswe. Ngokutsho komnye umshumayeli omdala owayelumkile, “Ndithi ndakuzijonga, ndingaboni ukuba ndingaze ndisindiswe. Xa ndijonga kuYesu, ndingaboni ukuba ndingaze ndilahleke.” Amazwi eNkosi ankenteza ngengqiniseko emaphakadeni, “Bhekani kum, nisindiswe, nonke ziphelo zehlabathi; ngokuba ndinguThixo, akukho wumbi” (Isa. 45:22).

INkosi yethu ifuna ukuba sonke ngabanye sivuye kusindiso esinika ngesisa. Inga singanamava oko kuthethwa kukugwetyelwa ngobabalo lwaYo size sikhululeke ekugwetyweni bubutyala obuziswa sisono. Ngokutsho kukaPawulos kwabaseRoma 5, “Ngoko, sigwetyelwe nje ngokwaselukholweni, sinoxolo kuThixo ngayo iNkosi yethu uYesu Kristu” (Roma 5:1). Wongeza ngelithi singanayo ingqiniseko yokuba “ngoko ke, ngoku akukho kugwetywa kwabakuKristu Yesu” (Roma 8:1). Umpostile uYohane uqinisekisa ukuba “lowo unaye uNyana, unabo ubomi; lowo ungenaye uNyana kaThixo, akanabo ubomi” (1 Yohane 5:12). Ukuba ngokholo simamkele uYesu, abe uhleli ezintliziyweni zethu ngoMoya Oyingcwele, isipho sobomi obungunaphakade sesethu namhlanje. Oku akutsho ukuthi, ngako nje ukuba samkele ubabalo lukaThixo nosindiso kuKristu, asisokuze siphinde silulahle (2 Pet. 2:18– 22, Heb. 3:6, IsiTyh. 3:5). Sisoloko sinokuzikhethela okukhululekileyo ukuba simke kuYe, kodwa ngako nje ukuba siluxhamle uthando lwaKhe, sabuqonda ubunzulu bombingelelo waKhe, akufuneki ukuba size sikhethe ukumka kuLowo usithande kangako. Imihla ngemihla siya kukhangela amathuba okuthetha nabanye ngobabalo esinikwe lona kuYesu.

`Ingaba unaso isiqinisekiso sosindiso kuYesu? Sifumaneka phi? Kwelinye icala, ukuba akuqinisekanga, yintoni eyenza oko? Ungakufumana njani oko kuqiniseka?`