---
title:  'Amangqina Athandekayo:Amandla Obungqina Bomntu'
date:  04/07/2020
---

### Fundela Isifundo sale Veki
Marko 5:15–20, Marko 16:1–11, IZenzo 4:1–20, 1 Yohane 1:1–3, Gal. 2:20, IZenzo 26:1– 32.

> <p>Indima Yenkumbulo</p>
> “Kuba singenako thina ukuthi singazithethi izinto esazibonayo, esazivayo” (IZenzo 4:20).

Kukho amandla angaqhelekanga kubungqina bomntu. Xa iintliziyo zethu zifudunyezwa luthando lukaKristu size siguqulwe lubabalo lwaKhe, sinento ebalulekileyo yokuthetha ngaYe. Yinto eyodwa ukuthetha ngoko uYesu ayenzele omnye umntu. Yinto eyodwa ngakumbi ukuthetha ngoko asenzele kona thina buqu.

Kunzima ukuwaphika amava omntu. Abantu bangaxoxa ngokufunda ngoThixo okanye ngendlela oyichaza ngayo indima okanye bade bahlekise ngayo yonke inkolo. Kanti xa ubani anokuthi, “Ndakha ndaphelelwa lithemba kodwa ngoku ndinalo; ndandisoloko ndiziva ndinobutyala kodwa ngoku ndinoxolo; ndandingumntu ongenanjongo [ebomini] kodwa ngoku ndinayo,” nabahlala benentandabuzo bayachukumiseka ngamandla egospile.

Nangona abanye abantu beba nenguquko ekhawulezileyo nenamandla njengekaPawulos endleleni esinga eDamasko, kukholisa ukuba inguquko yenzeka xa umntu ekhula ekukuqondeni ukuxabiseka kukaYesu, uthando olunzulu lobabalo lwaKhe, nengqondo ephezulu kakhulu yombulelo ngenxa yosindiso lwaKhe alunika ngesisa. UKristu ubuguqula ngamandla ubomi bethu. Koku kungqina okudingwa kakhulu lihlabathi nelikulangazelelayo.

_*Funda isifundo sale veki ukulungiselela iSabatha kaJulayi 11._