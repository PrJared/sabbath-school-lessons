---
title:  Amangqina Angalindelekanga
date:  05/07/2020
---

`Funda: Marko 5:15–20. Ucinga ukuba kutheni ukuze uYesu athumele umntu eDekapoli ukuba aye kungqina kusapho lwakhe nakubahlobo bakhe kunokuba amkhulise kwinkolo awayesanda kuyizuza ngokuthi amgcine ekunye naYe?`

Igama Dekapoli lisuka kumagama amabini: deca elithetha ishumi, nopolis othetha izixeko. Ummandla waseDekapoli wawuyindawo yezixeko ezilishumi ezikunxweme lolwandle lwaseGalili kwinkulungwane yokuqala. Ezi zixeko zaziqhogene ngolwimi nenkcubeko. Onedemon wayesaziwa ngabantu abaninzi kuloo mmandla. Wazisa uloyiko ezintliziyweni ngokungathembeki kwakhe nobundlongondlongo bokuziphatha kwakhe. UYesu wabona kuye umntu olangazelela into engcono, waza wamhlangula ngommangaliso lo mfo kwiidemon ezazimthuthumbisa.

Bathi abantu bezixeko bakuva ukuba uYesu uzivumele iidemon ukuba zingene emhlambini weehagu, nokuba iihagu zaqabela eliweni zangena elwandle, baphuma baza kubona ukuba kwenzeka ntoni. IVangeli kaMarko ithi, “Bafike kuYesu, bambone obephethwe ziidemon, lowo ke wayenomkhosi, ehleli, ambathisiwe enengqondo ephilileyo; baza boyika” (Marko 5:15). Le ndoda yayiphilile kwakhona—emzimbeni, engqondweni, kuvakalelo, nasemoyeni. Umongo wegospile kukubuyisela abantu abaphulwe sisono ekupheleleni uKristu awabadalela kona. Ngubani olunge kakhulu ukuba afikelele kwezi zixeko zaseDekapoli ngaphezu kwalowo wathi wenziwa ngokutsha, ekubeni wayeneedemon, ongathetha ngamava wakhe abe bubungqina kummandla wonke? UEllen G. White uyibeka kakuhle le ndaba: “Njengamangqina kaKristu, kufuneka sithethe oko sikwaziyo, oko thina ngokwethu sikubonileyo sakuva sakuchukumisa. Ukuba sibe simlandela uYesu inyathelo ngenyathelo, siya kuba nayo into efaneleke kakhulu ukuba siyithethe ngendlela athe wasikhokela ngayo. Singakwazi ukuxela ngendlela esithe sawavavanya ngayo amadinga aKhe, saza sawafumana eyinyaniso. Singanika ubungqina ngento esiyaziyo ngobabalo lukaKristu. Bubo obu ubungqina iNkosi esibizela bona, nekuthi, ngenxa yokubuswela, ilizwe litshabalale.” —Ulangazelelo Lwamaphakade, iph. 340. UThixo ukholisa ukusebenzisa amangqina aguqulwe lubabalo lwaKhe ukuba enze umahluko elizweni lethu.

`Lithini elakho ibali; ukuthi, ibali leyakho inguquko? Yintoni oyixelela abanye ngendlela owayifumana ngayo inkolo? Yintoni onokuyinika omnye ongekaguquki, onokuzuza ulutho kumava onokuwabalisa?`