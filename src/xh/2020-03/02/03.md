---
title:  Ukuvakalisa UKristu Ovukileyo
date:  06/07/2020
---

Kwathi ngentathakusa ngeCawa, ooMariya ababini bakhawuleza basinga engcwabeni likaKristu. Babengayi kumcela nto. Wayenokubanika ntoni umntu ofileyo? Okokugqibela bembona, umzimba waKhe wawulijaja ligazi, ulimele, udlakadlaka. Imiboniso yomnqamlezo yayikroliwe ezingqondweni zabo. Ngoku babesenza umsebenzi wabo. Besentlungwini, babesiya engcwabeni ukuba bawuqhole umzimba waKhe. Amathunzi amnyama okuphelelwa lithemba ayebugubungele ubomi babo ngobumnyama bokuncama. Ikamva lalingaqinisekanga laye linika ithemba elincinane.

Bathi bakufika engcwabeni, bakhwankqiswa kukulifumana lize. UMateyu, ebhala ngeziganeko zaloo ntsasa yovuko, wenjenje: “Saphendula ke isithunywa sathi kubafazi abo, Musani ukoyika nina; kuba ndiyazi ukuba nifuna uYesu, lowo ubebethelelwe emnqamlezweni. Akakho apha; kuba uvukile” (Mat. 28:5, 6). Abafazi ngoku babezaliswe luvuyo. Amafu amnyama osizi ayephelile kwakho ukukhanya kokusa kwelanga lentsasa yokuvuka. Ubusuku bosizi babuphelile. Uvuyo lwazalisa imbonakalo yabo, zathi iingoma zovuyo zathabatha indawo yokukhala.

`Funda: Marko 16:1–11. Wathini uMariya akufumana ukuba uKristu uvukile kwabafileyo?`

Emva kokuba uMariya ehlangene noKristu ovukileyo, wabaleka waya kulibalisa ibali. Iindaba ezilungileyo zezokwabelana, naye akakwazi ukuthi cwaka. UKristu wayephila! Ingcwaba laKhe lalingenanto, kwaye kufuneka umhlaba uyazi loo nto. Emva kokuba nathi sihlangene noKristu ovukileyo apha endleleni yobomi, nathi kufuneka sibaleke siyokulibalisa ibali, kuba iindaba ezilungileyo zezokwabelana. Indlela ethathekisa ngayo, nangoku, into yokuba, nangona uYesu wayebaxelele amaxesha amaninzi okuya kwenzeka, ukuba wayeza kubulawa aze emva koko avuke, abafundi—abo kanye uYesu wayebakhethile—bala ukukholelwa kubungqina bukaMariya. “Basuka nabo, bakuva ukuba uhleli, nokuba ukhe wabonwa nguye, abakholwa” (Marko 16:11). Ngoko ke, nokuba abafundi baKhe kanye abazange bakholelwe kwangoko, akufuneki simangale xa abanye nabo, bengawamkeli kwangoko amazwi ethu.

`Kwakunini ukugqibela kwakho ukuphoxwa ekungqineni kwakho? Waya wathini, iyintoni owayifundayo kuloo mava?`