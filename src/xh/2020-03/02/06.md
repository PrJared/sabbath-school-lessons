---
title:  Amandla Obungqina Bomntu
date:  09/07/2020
---

Makhe siphinde sikhangele uPawulos ephambi kuka-Agripa. Umpostile uPawulos umi phambi kwale ndoda, eyokugqibela kumnombo weekumkani zakwaYuda, ooMakhabhi, nowendlu kaHerode. UAgripa wayesithi ungumYuda, kodwa entliziyweni wayengumRoma. (Bona The SDA Bible Commentary, vol. 6, p. 436.) Lo mpostile uyingwevu, ediniwe ziihambo zakhe zovangelo namadabi—ezaliswe ziziva zamadabi phakathi kokulungileyo nokubi, emi apho intliziyo yakhe izaliswe luthando lukaThixo nobuso bakhe bubengezela kukulunga kukaThixo. Nokuba kwakwenzeke ntoni ebomini bakhe, nokuba ziintshutshiso neenzima ezinjani awazifumanayo, wayesakwazi ukuthi uThixo ulungile. UAgripa wayeligeza, engathembi nto, eqaqadekile, engakhathalele nto konke kwezixabisekileyo. Kwelinye icala, uPawulos uzaliswe lukholo, uzinikele kwinyansio, iqhawe ekukhuseleni ubulungisa. Umahluko phakathi kwala madoda mabini wawungeke udlule apho ngokucaca. Etyaleni lakhe, uPawulos wacela ukuthetha waza wayinikwa imvume nguAgripa.

`Funda: IZenzo 26:1–32. Wangqina njani uPawulos kuAgripa? Singafunda ntoni kumazwi wakhe?`

Ububele buvula iintliziyo apho uburhabaxa buzivalayo. Apha, uPawulos unembeko ngendlela emangalisayo kuAgripa. Ude athi ngaye “wazana nawo onke amasiko neembuzwano zamaYuda” (IZenzo 26:3). Emva koko ungena kwingxoxo engokuguquka kwakhe.

`Funda ngebali lokuguquka kukaPawulos kwi-IZenzo 26:12–18 uze uqaphele ngobunono igalelo lalo kuAgripa kwi-IZenzo 26:26–28. Ucinga ukuba kutheni le nto uAgripa aye wenza ngohlobo awenza ngalo? Yintoni eyamnika umdla ngobungqina bukaPawulos?`

Ubungqina bendlela uYesu awabuguqula ngayo ubomi bakhe baba nomfutho phezu kokumkani ongamoyikiyo uThixo. Alikho ingqina elinempumelelo ngaphezu kobomi obuguqukileyo. Ingqina elibomi balo buguquke ngokwenene linempembelelo emangalisayo kwabanye. Kude kuthi nookumkani abangamoyikiyo uThixo bachukunyiswe bubomi obuguqulwe lubabalo. Nokuba asinawo amava anamandla njengoPawulos, sonke sinako ukuxelela abanye ukuba kuthetha ntoni ukumazi uYesu nokuhlangulwa ngegazi laKhe.