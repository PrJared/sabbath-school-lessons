---
title:  Ukwabelana Ngamava Wethu
date:  08/07/2020
---

KwiZenzo 26, simfumana umpostile uPawulos engumbanjwa emi phambi kukakumkani uAgripa. Apha, ethetha ngqo nokumkani, uPawulos wanika ubungqina obungaye, Pawulos, ethetha ngobomi bakhe, kungekuphela njengomtshutshisi wabalandeli bakaYesu; kodwa, nangokuba emva kokuba eguqukile, ubomi bakhe njengqina likaYesu kwakunye nedinga lokuvuka kwabafileyo (IZenzo 26:8).

Ukuguquka kukaPawulos endleleni esinga eDamasko, iNkosi yethu yathetha naye yathi, “Ndibonakele kuwe ngenxa yoku, ukuba ndikumise ube ngumkhonzi nengqina lezi zinto uzibonileyo, nendiya kubonakala kuwe ngazo” (IZenzo 26:16). Ukwabelana ngokholo kungamava anamandla ngamaxesha onke. Kukuxela ngebali loko uKristu asenzele kona kwixesha elidlulileyo, noko akwenzayo ebomini bethu namhlanje, noko aza kukufeza ngenxa yethu kwixesha elizayo.

Ukungqina akuze kube ngeziqu zethu. Kusoloko kungaYe. unguThixo oxolela ubugwenxa bethu, aphilise izifo zethu, asithwese izithsaba ngobubele benceba, asanelise ngezinto ezilungileyo (Nd. 103:3–5). Ukungqina kukubalisa nje ibali lethu elingobabalo lwaKhe [uThixo] olumangalisayo.

`Funda: 1 Yohane 1:1–3 uthelekise namaGalati 2:20. Ubona ukufana okunjani? Afana njani amava kaYohane nakaPawulos?`

Nangona uYohane noPawulos babephila ubomi obahlukeneyo, bobabini baba namava okuhlangana buqu noYesu. Amava wabo noYesu awangawo awenzeka kwindawo ethile kwixesha eladlulayo kwaba kuphelile. Aye eyinto eqhubekayo, imihla ngemihla engamava okuvuya eluthandweni nasekuhambeni ekukhanyeni kwenyaniso yaKhe.  Ingaba ukuguquka kuhlala kuyinto yexesha eladlulayo kuphela? Khangela intetho kaEllen White ngabo babecinga ukuba amava enguquko yabo eyadlulayo ngawona abalulekileyo: “Ngokungathi, ukuba bakha banento abayaziyo ngenkolo ngaphambili, babengasadingi ukuguquka yonke imihla; kodwa sidinga ukuba yonke imihla, sonke ngabanye, siguquke.”—Manuscript Releases, vol. 4, p.46.

`Nokuba amava wakho adlulileyo ebenjani, nokuba ebe namandla equphe ngamandla, kubaluleke ngantoni ukuba ube nolwalamano neNkosi imihla ngemihla, kwingqondo yobukho baKhe nokulunga kwaKhe namandla waKhe imihla ngemihla? Yiza nempendulo yakho eklasini ngeSabatha.`