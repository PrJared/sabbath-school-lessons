---
title:  Ubomi Obuguqulweyo Benza Umahluko
date:  07/07/2020
---

“Ke kaloku, bakubona ukungafihlisi kuthetha koPetros noYohane, baqiqa nokuba ngabantu abangenamfundo, abangenakwazi, bamangaliswa; babaqonda ukuba babenaye uYesu” (IZenzo 4:13).

Ibandla leTestamente eNtsha ladubula ukukhula kwalo. Kwabhaptizwa ama-3,000 ngeMini yePentekosti (IZenzo 2:41). Amawaka angaphezulu ongezeka ebandleni kwiiveki ezimbalwa emva koko (IZenzo 4:4). Amagunya akhawuleza ayibona into eyenzekayo. La makholwa eTestamente eNtsha aguqulwa lubabalo lwaKhe, akakwazi ukuthi cwaka.

`Funda: IZenzo 4:1–20. Kwenzeka ntoni apha? Kwenzeka ntoni xa amagunya ayezama ukuthulisa uPetros noYohane? Yathini impendulo yabo?`

La makholwa ayematsha kuKristu, kwaza kwafuneka abalise amabali wabo. UPetros, umlobi owayethetha kakhulu, waguqulwa lubabalo lukaThixo. UYakobi noYohane, oonyana bendudumo ekwakunzima kubo ukuyibamba imisindo yabo, baguqulwa lubabalo lukaThixo. UTomas owayengumgxeki waguqulwa lubabalo lukaThixo. Kubafundi namalungu ebandla lokuqala elowo wayenelakhe ibali anokuthetha ngalo, kwaye engenakuthi cwaka. Qaphela le ntetho inamandla ephuma kuEllen G. White kwincwadi Amanyathelo Okuya KuKristu: “Ngako nje ukuba umntu aguquke, kubakho umnqweno entliziyweni yakhe, wokunga angaxelela abanye ngoYesu, umhlobo wakhe wodidi; isuka le nyaniso imsindise yamngcwalisa ingakwazi ukuvaleleka entliziyweni yakhe.”—iphepha 78. Qaphela kwakhona, ukuba iinkokeli zenkolo zathini kwindima ye-16. Zawuvuma ngokuphandle ummangaliso wobunyaniso bommangaliso owawenziwe—indoda eyaphiliswayo yayimi apho phambi kwabo. Kanti ke, sekukho oko kudela kuphandle, uPetros noYohane abazange bazimisele ukurhoxa ekungqineni kwabo.

`Luyintoni ulwalamano phakathi kokumazi uKristu nokuthetha ngaYe? Kutheni lento ukumazi uKristu kufuneka kakhulu ukuze sikwazi ukuthetha [ukungqina] ngaYe?`