---
title:  Ingqondo KaYesu Ngasebantwini
date:  16/08/2020
---

UYesu usoloko ekhangela okulungileyo kwabanye. Wakhupha okona kulungileyo kubo. Esinye sezigxeko esazinazo iinkokeli zenkolo zemihla yaKhe sasisithi “wamkela aboni, adle nabo” (Luka 15:2). Zaye zikhathazekile kuba wayenolwalamano nabantu “abangahloneli Thixo.” Imbono yazo yenkolo yayiyokwenza ikheswa kunokusebenzisa. Zazimangaliswa xa uYesu athi ngaYe, “kuba andize kubiza malungisa, ndize kubiza aboni ukuba baguquke” (Mat. 9:13). Inkolo yababhali, nabaFarisi, nabaSadusi yayiyinkolo yokubeka bucala. Babecinga ngelithi, “Yenza konke onako ukuphepha ukungcoliswa sisono.” Imfundiso kaYesu yayahluke kakhulu. Wangena kulo mngxuma wenyoka yehlabathi ukuze ayihlangule, angayiphephi. Yena “ulukhanyiso lwehlabathi” (Yohane 8:12).

`Funda: Mateyu 5:13, 14. Ziziboniso ezibini ezinjani uYesu awazisebenzisayo ukuchaza abalandeli baKhe? Ucinga ukuba kwakutheni ukuze asebenzise ezo ziboniso zikhethekileyo? Khangela nakuYohane 1:9, Yohane 12:46, Filipu 2:15.`

Ityuwa yayiyenye yezinto ezibalulekileyo kwilizwe lakudala. Yayinexabiso elikhulu kakhulu, kude kuthi maxa wambi imikhosi yaseRoma iyisebenzise njengemali. Yayingumfuziselo wobutyebi obukhulu. Yayikwasetyenziselwa ukugcina nokunika isongo sokutya. Xa uYesu wayesebenzisa umzekelo wetyuwa ukufuzisela abalandeli baKhe, okuyinyaniso wayesithi ubutyebi benyaniso behlabathi asingabantu behlabathi abazezona zityebi. Ubutyebi benyaniso behlabathi ngamaKristu azinikeleyo awenza umahluko ngenxa yobukumkani bukaThixo. Izenzo zabo zothando zenkonzo engenamona zigcina ukulunga kwehlabathi zinike isongo umoya walo. Umzekelo wesibini awawusebenzisayo uYesu (kuMateyu 5:14) wawungowo “kukhanya kwehlabathi.” Ukukhanya akubuphephi ubumnyama. Buyakhanya ebumnyameni. Abuzahluli kubumnyama. Kuyagqobhoza ebumnyameni, bubenze ubumnyama kukhanye. Abalandeli bakaYesu kufuneka bagqobhoze ebumnyameni beli hlabathi kubumelwane babo, kwiilali, iidolophu, nezixeko ukuba bazikhanyise ngobuqaqawuli bukaThixo.

`Emva kokuphawula amazwi kaYohane 17:15–18, kufuneka siyiqonde njani ingcamango yokuzahlula ehlabathini nokuliphepha ihlabathi? Ingaba oko kuyinto efanayo? Wayethetha ntoni uYesu xa wayethandazela ukuba abalandeli baKhe babe sehlabathini kodwa bangabi ngabehlabathi? Sikwenza njani oko?`