---
title:  Ukujula Nomcabango
date:  21/08/2020
---

“Abaninzi abanalo ukholo kuThixo kwaye bakulahlile ukuthemba umntu. Phofu, bayayincoma imisebenzi yemfesane nokuba luncedo. Bathi xa bebona umntu esiza emakhayeni abo, engatyhalwa zizincomo zehlabathi okanye ejonge imbuyekezo, elungiselela kwabagulayo, esondla abalambileyo, esambathisa abaze, ethuthuzela abalusizi, aze, ngothando, abalathise bonke kuLowo athunywe nguYe, Yena uthando novelwano lulolwaKhe-xa bekubona oku, ziyachukumiseka iintliziyo zabo. Kukhula umbulelo. Ukholo luyaqala. Bambona uThixo ekhathala ngabo, baze bakulungele ukuliphulaphula iLizwi xa lityhilwa.” -Ellen G. White, The Ministry of Healing, p. 145. Ulungiselelo lukaYesu olungasekeleze nzuzo luvula iintliziyo, ludilize intiyo, ludale ukwamkeleka kweendaba ezilungileyo. Ibandla lingumzimba kaKristu ohlangabezana nezidingo ngothando kuyo yonke indawo. UKristu uthuma thina kubantu ukuba senze umahluko egameni laKhe. Nangona ngokuqinisekileyo, sidinga ukuba silumke ngokungcoliswa lihlabathi (kwaye oko kuyinyaniso nengozi enokwenzeka ebandleni lethu), kusafuneka sikufundile ukufikelela ebantwini apho bakhoyo nokusetyenziswa nguThixo, ofuna sibasuse apho bakhoyo sibazise apho bamelwe kukubakhona.

**Imibuzo Yokuxoxwa**

`1. Kutheni le nto ulungiselelo lukaKristu olunemfesane lunamandla okudiliza intiyo nobakuvula abantu ukuba bazive iinyaniso zikaMoya? Khawuzame nje ukucinga ukuba kunganempumelelo kakhulu kangakanani ukungqina kwethu singabantu xa besinokubonakalalisa inkathalo enye yokuzilibala okukhathala ngabanye njengoko wenjenjalo uYesu.`

`2. Cinga ngexesha owakha wathetha into enokuba yayiyinyaniso, ilungile, neyayidingeka-kodwa wayithetha ngendlela engeyiyo, oko kukuthi, ngemvakalozwi engalungileyo okanye ngomoya ombi. Yintoni owayifundayo kuloo mava enokukunceda ukuba ungaze uphinde kwakhona, njengokulinda ude uphole phambi kokuba uthethe, okanye into enjalo?`

`3. Gxila ngakumbi kwingcamango yokuba nabo bonke abantu abaphiliswayo` okanye abavuswa kwabafileyo ekugqibeleni baza kufa. Oko kusixelela ntoni ngendlela esimele ukuba silwenza njani uvangelo nolungiselelo kwabo sijikelezwe ngabo?

`4. Zeziphi iintlobo zolungiselelo ezinokuqalwa libandla lakho ekuhlaleni eningazenziyo ngoku?`

`5. Singabenzela njani amathuba asemoyeni abo bafunayo ngamaphulo wethu okulungiselela anyanisekileyo?`