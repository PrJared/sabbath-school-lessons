---
title:  'Ulungiselelo LukaYesu Lokuphilisa: 2'
date:  19/08/2020
---

`Funda: Mateyu 4:23–25 noMateyu 9:35. Kukufikelela okuntlantlu-ntathu okunjani okwakusisiseko solungiselelo lukaYesu? Wahlangabezana njani nezidingo zabantu, kwaza oko kwanagalelo lini ebomini babo?`

UYesu wahlanganisa ulungiselelo oluntlantlu-ntathu: ukufundisa, ukushumayela, nokuphilisa. Wabelana nemithetho -siseko engunaphakade ukuze sonke sikwazi ukuphila ubomi obunentsingiselo nenjongo. Wathi, “Mna ndizele ukuze babe nobomi, babe nabo ngokugqithiseleyo” (Yohane 10:10). Ulungiselelo lwaKhe lwatyhila imfumba yobabalo lwaKhe. UYesu weza ukuze sikwazi nathi ukuphila “imfumba” ngoku nangonaphakade.

`Funda: Marko 1:32–39. UYesu wayechitha imini yonke ephilisa abagulayo ekhupha iidemon. Emva kokuchitha ixesha emthandazweni, ngentsasa elandelayo, xa izihlwele zazifuna ukuphilisa okungaphezulu, wahamba waya kwesinye isixeko. Kwakutheni ukuze angaziphilisi? Qaphela esaKhe isizathu kwindima yama-38 nama-39.`

Eli bali linentyilelo enkulu. Emva kokuphilisa inkitha ngemini eyayingaphambili, ngemini elandelayo uYesu wazishiya izihlwele, ezazimfuna nezisenesidingo sokuphiliswa. Inkcazo yaKhe yeyokuba injongo awayezele yona ehlabathini yayikukushumayela iindaba ezilungileyo. UYesu wayengenguye umntu nje wokwenza imimangaliso. WayenguNyana ongcwele kaThixo oweza ngomsebenzi wokuhlangula [esonweni]. Wayenganeliswanga kukuphilisa nje izifo zasenyameni. Wayelangazelela ukuba abantu bafumane isipho esibubomi obungunaphakade awayenaso ukuba abaphe. Wayibeka yacaca injongo yaKhe yokuza emhlabeni kula mazwi: “Kuba uNyana woMntu weza kufuna nokusindisa oko kulahlekileyo” (Luka 19:10). Isenzo ngasinye sokuphilisa sasilithuba lokuveza isimilo sikaThixo, ukukhulula kwintlungu, nokunika ithuba lobomi obungunaphakade.

`Ingaba ungakwazi ukuphila ubomi obuzeleyo abunikayo uYesu xa uthwaxwa bubuhlwempu okanye ukugula? Ingaba uYesu wabanika abantu into enzulu kunokuphila kwasenyameni? Zingaba zeziphi iindlela eziphathekayo esingathi ngazo sibakhokelele abantu kwiinyaniso zasemoyeni xa silungiselela kwizidingo zabo zomzimba novakalelo?`