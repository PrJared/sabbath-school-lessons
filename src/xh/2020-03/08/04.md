---
title:  'Ulungiselelo LukaYesu Lokuphilisa: 1'
date:  18/08/2020
---

Indlela yokuvangela yeNkosi yethu yayidlula ngaphaya kweentetho ezifundwe ngentloko nezifakwe ezinkonkxeni; ityebile yaye inamandla ngokobomi ngokwabo. Yonke imihla sigudlana ngamagxa nabantu abaneentlobo ngeentlobo zezidingo: ezomzimba, ezengqondo, ezemvakalelo, nezasemoyeni. UKristu unga angahlangabezana nezo zidingo xa thina sibonisa ukukhathazeka ngobulolo babantu, ngosizi, nokuqhekeka kwentloko, naxa sibonisa umdla kuvuyo lwabo, kumathemba namaphupha abo.  UYesu wayelungiselela kubantu ababesiva izidingo ukuze akwazi ekugqibeleni ukuhlangabezana nezona zinzulu izidingo zabo. Isidingo esiviwayo yindawo yobomi apho abantu sele besiva ukuba abakwazi ukuyisombulula ngokwabo inkohla leyo. Kusenokuba sisidingo sokufuna ukuyeka ukutshaya, ukuthoba isixa sokutya, ukufuna indlu, okanye inkathalelo yokunyangwa. Kusenokuba sisidingo soluleko emtshatweni okanye elusatsheni. Isidingo sokugqibela, phofu, sesi uluntu lusidinga kakhulu—ubudlelane bomntu noThixo kunye nokuqonda ukuba ubomi babo bubalulekile ephakadeni. Uxolelaniso noThixo kwilizwe eliqhelekileyo sesona sidingo sinaso.

`Funda amabali, elowayenedumbe kuMateyu 9:1–7 nentokazi eyayinethombo legazi kuMarko 5:25–34. Zintoni esinazo kuwo omabini la mabali ezibonisa ukuba uYesu wahlanganisa ukuphilisa kwasemzimbeni nesona sidingo sikhulu esikukuxolelaniswa noThixo?`

Ulungiselelo lukaKristu lokuphilisa lwakuhlanganisa ngaphezulu kakhulu kunokuphilisa umzimba nezimvo. UYesu wayenga abantu bangafumana ukuphelela okwachithwa kukwaphulwa sisono. KuKristu, ukuphiliswa kwasemzimbeni ngaphandle kokwasemoyeni kwakungaphelelanga. Ukuba uthando lukaThixo lusikhuthazela ukuba silangazelele ukuphila komntu komzimba nokwezimvo, luya kusikhuthaza ngaphezulu ukuba sinqwenele ukuphiliswa kwakhe ngokwasemoyeni ukuze akwazi ukuphila ubomi obuzeleyo apha nakunaphakade wonke. Ngapha koko, wonke umntu owaphiliswa nguYesu ekugqibeleni wafa, akunjalo?

`Zinto zini elinokuzenza ibandla lethu ekuhlaleni ukuhlangabezana nezidingo zabantu nokubonisa ukuba ngokwenene siyakhathala ngabo? Cinga ngabantu ekuhlaleni kwako. Yintoni eyenziwa libandla lakho ukwenza umahluko ebomini babantu?`