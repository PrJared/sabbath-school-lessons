---
title:  Amaqela Amancinane EsiBhalweni
date:  31/08/2020
---

IBhayibhle inika imizekelo eliqela yamaqela amancinane ethandaza, enobudlelane, ekhuthazana omnye nomnye, esebenza kunye ngenxa kaKristu. La mathuba anika abantu bakaThixo amathuba okwabelana ngemithwalo nokusebenzisa ngokupheleleyo izipho zawo ezahlukeneyo. Oko kukuthi, amaqela amancinane anika ithuba iNkosi ukuba isisebenzise ngabanye ngokupheleleyo.

`Funda: Eksodus 18:21–25. Cebiso lini lokubonelela kukaThixo elanikwa uMoses ngumkhwe wakhe uJetro elenza umahluko obonakalayo kuMoses? Lalibaluleke kakhulu ngokuba kutheni eli cebo?`

Wonke umntu enkampini kaIsrayeli waba yinxalenye yeqela elineshumi, elikhokelwa ligosa elimoyikayo uThixo. La maqela mancinane ayeyindawo yokusombulula ingxaki, kodwa ayengaphezu koko. Ayezindawo apho ulwalamano, apho kuthintelwa khona ukuvela kweengxaki nokondliwa kobomi basemoyeni. Yayizindawo zombono apho amacebo kaThixo ngoIsrayeli kwakusabelwana ngawo. Kumaqela alolu hlobo, abantu babekwazi ukwakha ubudlelane obuliqilima nobunenkathalo obabunokunceda bonke abakhoyo emsebenzini nokuba iyintoni imiba ababejongene nayo.  Inika umdla kakhulu into yokuba iintshatsheli zamaqela amancinane zisixelela ukuba, inani eqeleni elikulungele kakuhle ukusebenzisana liphakathi kwesithandathu ukuya kwishumi elinambini labantu. Lingako kanye inani elathi lasetyenziswa nguMoses noYesu ekwenzeni amaqela wabo.

`Funda: Luka 6:12, 13; Mateyu 10:1; noMarko 3:13–15. Yayiyintoni injongo kaYesu entlantlu-mbini ngokubiza abafundi ebakhethela ukuba babe yinxalenye yeqela elincinane lolungiselelo lwaKhe?`

Injongo kaYesu ekubizeni kwaKhe abafundi ukuba abalungisele kokubini okwasemoyeni nokusebenza umsebenzi wabo abawuthunywe ehlabathini? Ngokwalamana kunye naYe, babeza kukhula elubabalweni. Kwimeko yeentlanganiso zeqela labo elincinane, babeza kufunda ukulungiselela ngendlela eneziphumo kakhulu. Imihla ngemihla, xa babekhangele uYesu elungiselela kwizidingo zabantu abamngqongileyo, babefunda ngokubukela indlela yokusebenzisa izipho zabo. Injongo kaYesu ngamaqela amancinane yayikukukhulisa ngokwasemoyeni nokuvangela.

`Cinga ngexesha owawukhe wakho kwiqela elincinane labantu, nokuba yayisithini imeko, ababekhathalelana nababesebenza benomgomo omnye. Yintoni owayifundayo koko enokukunceda ukuba uliqonde ixabiso lamaqela amancinane ngokwemeko yokholo?`