---
title:  Ukujula Nomcabango
date:  04/09/2020
---

Kwiminyaka eliqela eyadlulayo, ibandla elincinane laseYurophu ngaphandle kwesinye sezixeko ezikhulu zezwekazi, lagqiba ukuba libe nento ebonakalayo eliyenzela iNkosi. Ibandla lalingakhuli. Kwakuyiminyaka kungabhaptizwa mntu. Ukuba oku kwakuza kuqhuba ithuba, eli bandla lalingenalo ikamva. Umfundisi neliso lebandla bathandaza ngokunyameka nocoselelo becinga ukuba bangenza ntoni. Bathi xa befunda iTestamente eNtsha, bagqiba ukuba bamisele ulungiselelo lwamaqela amancinane. Isithoba samalungu ebandla sawubona lo mbono. Bazinikela ekuthandazeni kunye, bafunde nangendlela yokumilisela ngempumelelo ulungiselelo lweqela labo elincinane. Kungekudala bagqiba ukuba bawenze amakhaya abo abe ngamaziko ovangelo. Amaqela afunda ukusebenzisa izipho zawo ngeendlela ezahlukeneyo. Baqala ulungiselelo lokuthandaza nokubuka iindwendwe. Baphuhlisa imihlangano yobuhlobo ekuhlaleni. Benza imisebenzi yobubele emakhayeni, kubahlobo, nakwababefudula bengaBalindi. Iinkokeli zeqela elincinane zaqala izifundo zeBhayibhile kumakhaya asithoba anamashumi amane abantu abezayo. Ekugqibeleni kuloo mashumi mane kwabhaptizwa i-17. Ubungqina belo bandla lincinane, lingakhuliyo, bobokuba amaqela amancinane enza umahluko omkhulu. Ayenye yeendlala zikaThixo zokubandakanya amalungu ebandla emaninzi emsebenzini othunywe ibandla.

**Imibuzo Yokuxoxwa**

`1. Eklasini, xoxani ngakumbi ngeziqalelo ezifunekayo kwiqela elincinane ngalinye njengoko landlaliwe kwisifundo sangoLwesine. Zeziphi ezinye iintloko zezinto ezenziwayo elinokubandakanyeka kuzo iqela elincinane? Zeziphi iindlela elinokunceda ngazo iqela elincinane apho banezipho ezikhethekileyo ukuba bakwazi ngokwenene ukuzisebenzisa ezo zipho ngaphezu kokuba bakha bazisebenzisa.`

`2. Kubaluleke ngantoni ukuba amaqela amancinane agcine ukuqwalasela kuvangelo lwangaphandle? Oko kukuthi, nokuba iqela linganceda njani ukondla nokuxhasa amalungu alo, kutheni le nto kufuneka ligcine embindini wenjongo zalo ukusasazwa kweendaba ezilungileyo? Kanti kunjalo, kutheni le nto iqela elincinane kufuneka lisoloko liqhogene nebandla lasekhaya? Kubaluleke ngantoni oko?`

`3. Ingaba wakha wayinxalenye okanye weva ngamaqela amancinane angazange asebenze kakuhle aza afa ekugqibeleni? Xoxani ngezizathu enicinga ukuba zingunobangela woku.`

`4. Cingani ngebali elingentla, oko kwenzeka eYurophu ngolungiselelo lweqela elincinane. Nicinga ukuba kwakutheni ukuze lisebenze kakuhle kangako? Yintoni le ayenzayo eyathi ngeendlela ezininzi, ilula kakhulu, kodwa yaba nempumelelo kakhulu? Kutheni ukusebenza kwindawo ‘ekhuselekileyo” yasemakhayeni iyindlela enempumelelo yokuqala iphulo lovangelo ebumelwaneni okanye ekuhlaleni xa kuthelekiswa nakwisakhiwo senkonzo?`