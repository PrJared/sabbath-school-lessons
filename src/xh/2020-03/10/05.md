---
title:  Amaqela Amancinane ETestamente ENtsha
date:  02/09/2020
---

Ibandla leTestamente eNtsha landlondlobala ukukhula. Ngeminyaka nje emifutshane lakhula ukusuka kwiqela elincinane lamakholwa laya kumashumi amawaka abantu abanqulayo. Zaba zininzi iimeko ezenza ukuba kubekho oku kungena kwamakholwa nesi siphumo sokukhula ngokukhawuleza. Ulungiselelo lukaYesu lwahlwayela imbewu yevangeli yalungisa izihlwele ukuba zikwamkele ukushumayela kwabafundi. Akuba enyukile uKristu, uMoya Oyingcwele wehla ngamandla ngemini yePentekoste phezu kwabafundi abathandazayo, nabakholwayo. Enye imeko eyaba negalelo ekukhuleni ngokukhawuleza kwebandla leTestamente eNtsha yayiyimeko yobuncinane beqela lalo. Amaqela amancinane aya enza umahluko.

`Funda: IZenzo 18:1–5 noIZenzo 20:1–4. Ucinga ukuba kutheni le nto uLuka edwelisa amanye amagama abo uPawulos wayesebenza ngokusondeleleneyo kakhulu nabo?`

Kuyathathekisa ukuphawula ukuba uLuka ukhankanya amagama athile abo uPawulos wayesebenza nabo. Kuye umntu ngamnye wayebalulekile. Wayebazi ngamagama. Babe xhasana omnye nomnye emsebenzini wabo wovangelo. Nangona inani lamagama axeliweyo lilincinane, oko kunceda ukubonisa into ngokubaluleka ngokusebenza ngokusondeleleneyo omnye nomnye, nakumanani ambalwa. Umntu ngamnye kwabo bantu ngokuqinisekileyo wayenazo izipho ezazahlukile kwezo abanye babenazo. Babe neemvelaphi ezahlukeneyo kwaneenkcubeko ngokunjalo. Iindlela zabo zokukhangela izinto zazingasoloko zifana, kodwa elowo wayenegalelo elibalulakileyo alenzayo emsebenzini kaKristu. Ukwahlukana kwezipho, iimvelaphi, namava konke kwabanegalelo ekukhuleni kwebandla. Elowo nalowo banikela emsebenzini kaKristu bethabatha kubutyebi bemvelaphi yabo ngabanye namava wabo noYesu.

`Thelekisa IZenzo 16:11–15, 40; noIZenzo 12:11, 12. Sithini isimemo uLidiya awasinika uPawulos kwangoko emva kokuguquka kwakhe? UPawulos noPetros babheka phi emva kokuba bekhululwe entolongweni?`

Amakholwa eTestamente eNtsha athi rhoqo ehlangana ezindlwini. Amakhaya amaKristu aba ngamaziko enkuthazo nombindi wolungiselelo lwamaqela amancinane.

`Ukhe wacinga ngokuqala umsebenzi weqela elincinane ekhayeni lakho okanye uhlangane nomhlobo ukuba niqale umsebenzi weqela elincinane kwelo khaya lakhe? Ukuba usele uyinxalenye yolungiselelo lweqela elincinane, cinga ngento eninokwabelana ngayo neklasi yenu yeSikolo SeSabatha kule veki ngobuhle bawo loo msebenzi.`