---
title:  Amandla amaqela Amancinane
date:  03/09/2020
---

Amaqela amancinane ayinqwelo uThixo asebenzisa yona ekukhuliseni ibandla laKhe. “Azindawo zokhuseleko” apho abantu baxela khona iingxaki zabo babonisane ngezinto ezibadlayo. Anika amathuba okukhula emoyeni kwimeko yolwalamano lokukhathalelana. Abaninzi abangengawo amaKristu baya kuqala bazive bonwabe kakhulu ngokuba yinxalenye yeqela elincinane elihlanganela ekhayeni kunokuya enkonzweni yesiqhelo okokuqala.

`Funda: IZenzo 4:31, IZenzo 12:12, noIZenzo 20:17–19, 27–32. Dwelisa zonke izakhi ezahlukeneyo kula maqela eTestamente eNtsha. Zinto zini ezazisenziwa kula maqela?`

AmaKristu okuqala ayehlangana kunye ukuba athandazele abanye, ethandaza ngezinto eziwahluphayo, esabelana ngobushushu bobudlelane, efunda iLizwi likaThixo, ezixhobisela umsebenzi, enceda ukukhuselana kubafundisi bobuxoki, esebenza kunye kwimisebenzi yokuvangela. Amaqela amancinane enza umahluko. Abantu bahlanganisa izipho zabo emsebenzini, abantu abakhangela kumandla kaMoya Oyingcwele ukuba bavangele, basisixhobo esinamandla ezandleni zeNkosi.

`Funda: Mateyu 9:37, 38. Uthini uYesu ngesivuno, siyintoni isisombululo saKhe sale ngxaki?`

Abafundi bakubona kaluzizi ukuhambela phambili kweendaba ezilungileyo, kanti Yena uYesu wabona amathuba amakhulu. Wabelana nabo ngeendaba ezimnandi zokuba “ukuvuna okunene kuninzi” waza wayalatha ingxaki: “ ‘abasebenzi bambalwa’ ” (Mat. 9:37). Isisombululo sikaKristu sesokuba kukhungwe “eNkosini yokuvuna, ikhuphe abasebenzi, baye ekuvuneni kwayo” (Mat. 9:38). Amaqela amancinane ayimpendulo kumthandazo kaKristu kwaye alandisa ngamandla inani labasebenzi bokuvuna bakaKristu. Onke amaqela amancinane anempumelelo ajonge ukungqina nokusebenza. Ulungiselelo lwamaqela amancinane luza kuphela kungekudala ukuba aqwalasele kuwo ngaphakathi kungekho ngaphandle. Ukuba iqela elincinane lijonge ukuzinceda lona nokusoloko lisenza ngaphezulwana kokuxoxa nje kodwa, liya kuwa phantsi kwinjongo yalo, lilahlekwe sisizathu esiphilileyo sobukho balo. Amaqela amancinane akho ukuba akhokelele abantu kuYesu, akhulise ukholo lwawo kuYesu, nokuwaxhobisela ukungqina ngoYesu.

`Akungethi kanti uThixo ubiza wena ukuba uqale iqela elincinane ekhayeni lakho? Kungani ukuba ungaqali ukuthandaza ngento uThixo akutyhilela yona ukuba uyenze? Kunokwenzeka ukuba usecicini lelona xesha linomvuzo ngokwasemoyeni ebomini bakho.`