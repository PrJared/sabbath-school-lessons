---
title:  Ukuqulunqelwa Ukusebenza
date:  01/09/2020
---

`Funda: 1 Korinte 12:12–25. Umzimba unika umboniso onjani omhle wentsebenziswano kunye ngokuphathisana kumaqela amancinane?`

UPawulos akanelanga ukutyhila ukubaluleka kwezipho zikaMoya kuphela ebomini bebandla, ukwacebisa nesibonelo sendlela ezingaqulunqwa ngayo. Uxoxa ngezipho zikaMoya kwimeko yomzimba kaKristu nendlela ongasebenza ngayo. Isifundo sokwakhiwa nemo yomzimba siveza ukuba amalungu aqulunqwe angamahlelo awahlukeneyo asebenzisanayo. Umzekelo, uhlelo lokutya, olwentliziyo, olokuphefumla, nolwamathambo ngamanye nje amahlelo ambalwa omzimba angamalungu aneenkcukacha ezininzi. Izipho zikaMoya zifana neendawo zomzimba ezahlukahlukeneyo. Zisebenza kakuhle xa ziqulunqwe zangamahlelo okanye amaqela. Kakuhle, kwiimeko eziliqela azikwazi ukusebenza sisinye sisodwa. Imizimba yethu ayiyo mbumba yamahlelo awahlukeneyo lilelo lizisebenzela lodwa likude lisenza oko likwenzayo. Umsebenzi ngamnye womzimba uqulunqwe waluhlelo olunye olusebenzisa wonke amalungu ehlangene ukufikelela kumgomo omnye.

Konke oku kusixelela okuthile ngendawo esikuyo apho sinokusebenzisa ngcono izipho zethu zikaMoya. Kulula kakhulu ukutyhafa xa elowo esebenza yedwa, kodwa xa siyinxalenye yeqela elincinane elinabantu abaneminqweno nemigomo efanayo, sifumanisa ukuba imizamo yethu inokujongiswa yandiswe ngcono kakhulu. Amaqela amancinane enza kubekho indawo elunge kakhulu yokusebenzisa izipho zethu zikaMoya kwaye anokuba yintliziyo yovangelo lwebandla lasekuhlaleni.   UEllen G. White ulibeka libelikhulu ixabiso lamaqela amancinane ngamazwi athi: “Ukwenziwa kwamaqela amancinane njengesiseko selinge lobuKristu kubekwe kum nguLowo ungenako ukuphazama. Ukuba kukho inani elikhulu ebandleni, amalungu mawenziwe abe ngamaqela amancinane, ukuze anganeli kuphela ukusebenzela amalungu ebandla, kodwa nabangakholwayo. Ukuba kwindawo enye kukho ababini okanye abathathu abayaziyo inyaniso, mabazenze babe libutho labasebenzi. Mabaligcine ityathanga lobunye lingaqhawukanga, batyhale kunye ngothando nobunye, bekhuthazana omnye nomnye ukuba babheke phambili, elowo ezuza inkuthazo namandla kuncedo lwabanye.”—Testimonies for the Church, vol. 7, pp. 21, 22.

Ulungiselelo lwamaqela amancinane luthanjiswe nguThixo ukwenza ukuba ilungu ngalinye lebandla likhule emoyeni, libe nobudlelane obufudumeleyo, nokusebenzisa izipho ezivela kuThixo emsebenzini.

`Cingisisa intetho kaEllen G. White elapha ngasentla. Yicazulule indawana ngendawana. Lingenziwa njani eli cebiso lezulu ebandleni lakho?`