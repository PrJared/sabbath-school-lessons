---
title:  Umhlaba othe Tyaba?
date:  24/05/2020
---

Kukholeleka ukuba abaninzi kwihlabathi lamandulo lwalucinga ukuba umhlaba uthe tyaba. Inkoliso yabantu, noko kunjalo, ngenxa yezizathu ezohlukeneyo ezilungileyo, yayiwuqonda umhlaba nje rawundi. Kude kube ngoku, noko kunjalo, abanye basabanga ukuba iBhayibhile yafundisa ukuba umhlaba uthe tyaba.

`Funda iSiTyhilelo 7:1 no-20:7, 8. Uthini umxholo wezindima? Okubaluleke ngakumbi, ingaba zifundisa umhlaba othe tyaba?`

UYohane, umbhali wezindima, ubhala isiprofetho sexesha lokugqibela echaza izithunywa ezine zezulu “zimi ezimbombeni zone zomhlaba, zibambe imimoya yomine yomhlaba“ (IsiTyhi. 7:1). Waliphindaphinda eli gama “zone” izihlandlo ezithathu ukubophelela ezingelosi kumacala amane ekhampasi. Ngamafutshane, usebenzisa nje imifuziselo njengolwimi, njengoko sisenza namhlanje xa sisithi umzekelo, “ilanga liyatshona” okanye umoya “uvele empumalanga.” Ukukhondoza ukupicothwa kwazo njengoko zinjalo kwezindima xa umxholo ubonisa ukuba yingcamango efuziseleyo yomntla, umzantsi, impuma, nentshona, kukuwubhuda umxholo wezindima uze uzenze zifundise into ezingayifundisiyo. Kakade, xa uYesu wayesithi “Kuba kuyo intliziyo kuphuma izicamango ezingendawo, ookubulala, ookukrexeza, oomibulo, oobusela, ookungqina ubuxoki, ookunyelisa” (Mat. 15:19), wayengathehi ngokomzimba womntu, okanye uqobo lwentliziyo yomntu. Wayesebenzisa isigaba sentetho ukuzisa ingongoma efundiswayo.

`Funda uYobhi 26:7–10; no-Isaya 40:21, 22. Zisifundisa ntoni ngemo yehlabathi?`

KuYobhi 26:7 umhlaba uboniswa njengoxhonywe nje esithubeni: “ ‘Ulaneka izulu langasentla enyanyeni, Axhome ihlabathi phezu kokungeni.’ ”. Umhlaba “ ‘sisazinge’ ” okanye isangqa (Yobhi 26:10). U-Isaya 40:22 uthi, “Ngulo uhlala phezu kwesazinge sehlabathi, abemi balo ke benjengemicikwane; ulowaneka izulu njengeqhiya eliyasuyasu, walitwabulula njengentente yokuhlala.”

`Zibeke endaweni yomntu ophile kumawaka eminyaka eyadlulayo. Bungqina buni ongaba nabo bokuba umhlaba washukuma? Okanye ungabubona ubungqina bokuba wawumi ngxi ingobona beyisayo ngakumbi? Okanye bungqina buni ongabufumana bokuba uthe tyaba, okanye uyajikeleza?`