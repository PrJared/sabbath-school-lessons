---
title:  Jongana neeNtsonkotha NgokwesiBhalonangokuThandazayo
date:  18/06/2020
---

`Funda iZenzo 17:11, Zenzo 8:35, neZenzo 15:15, 16. Benza ntoni abapostile namalungu ebandla lokuqala xa babequbisana nemibuza enzima? Kutheni le nto isiBhalo sisengumthombo ongcono wokupicothwa kwaso?`

Esona sisombululo singcono kwiintsonkotha zeBhayibhile sisafumaneka kwiBhayibhile ngokwayo. Iingxaki zeBhayibhile zisonjululwa kakuhle xa zifundwa kujongwe isiBhalo xa Sisonke endaweni yokujonga nje indima enye uyichwethe kwezinye okanye kwisiBhalo sonke. Kufuneka, ngokwenene, sisebenzise iBhayibhile ukusinceda siqonde iBhayibhile. Ukuzama ukufunda ukugqala nzulu iinyaniso ezinkulu ezifumaneka kwisiBhalo yenye yezinto ezibalulekileyo esinokuzenza. Ukuba akuyiqondi indima yesiBhalo, zama ukuqokelela ukukhanya nakwezinye iindima zeBhayibhile eziqwalasela kwalo mxholo mnye. Ngawo onke amaxesha zama ukufumana iintetho ezicacileyo zesiBhalo zokutyhila ezo ndima zingacacanga kakuhle. Kukwabalulekile kanjalo ukuba ungazigqumi okanye ugubungele iintetho ezicacileyo zesiBhalo ngokuzisa kuzo iindima ekunzima ukuziqonda. Endaweni yokuba nemithombo engeminye yeBhayibhile, okanye ubunkcbuba-buchopho, okanye ubunzulu-lwazi icacise intsingiselo yeBhayibhile, kufuneka sivumele indima yesiBhalo ngokwayo ityhile intsingiselo yayo kuthi. Ukuba Kuthiwa xa siguqile kunzima ngokwenene sizibona kwinkalo entsha. Kuba emthandazweni, sibonisa ngokwenene ukuba sidinga uncedo olungcwele ekupicotheni nasekuqondeni isiBhalo.

Emthandazweni, sifuna ukhanyiselo lweengqondo zethu kwangalo Moya uyiNgcwele waphefumlela ababhali beBhayibhile ukuba babhale oko bakubhalayo. Emthandazweni, iinjongo zethu zibekwa elubala, kwaye singamxelela uThixo ukuba kutheni sifuna ukukuqonda oko sikufundayo. Emthandazweni, sicela uThixo avule amehlo ethu eLizwini laKhe asinike nomoya olungele ukulandela nokwenza inyaniso yaKhe. (Oku kubalulekile!) Xa uThixo esikhokela ngoMoya oyiNgcwele waKhe ngokuphendula imithandazo yethu, akakuphikisi oko akutyhile eBhayibhileni. UThixo uyakusoloko evisisana neBhayibhile, aze angqine akhele phezu koko akuphefumlele ababhali beBhayibhile ukuba bakuthethe kuthi.

`Umthandazo ukunceda njani ukuba ube kwingqondo eyiyo ukuze uqonde ngcono yaye ulithobele iLizwi likaThixo?`