---
title:  ISabatha NeNdalo
date:  19/05/2020
---

ISabatha yomhla wesixhenxe ihlaselwa ngokumandla luluntu lwehlabathi nakumabandla ezinkolo. Le nyaniso ingabonakala kwizicwangciso zamaxesha okusebenza kumaqumrhu ehlabathi; kwilinge lokuguqula ikhalenda kumazwe amaninzi aseYurophu amisa uMvulo njengosuku lokuqala lweveki neCawa njengosuku lwesixhenxe; nakuxwebhu lakutsha nje lukapopu ngokuguquka kwemozulu olubiza iSabatha yomhla wesixhenxe “njengeSabatha yamaYuda” nelikhuthaza ihlabathi ukuba ligcine umhla wokuphumla ukugxotha ubushushu obusehlabathi(global warming) (Pope Francis, Laudato Si’, Vatican City: Vatican Press, 2015, pp. 172, 173).

`Funda uGenesis 2:1–3, Eksodus 20:8–11, Marko 2:27, neSiTyhilelo 14:7. Ukuqondakala kweveki yeNdalo kudibana njani nomthetho wesine? Oku kudibana njani neziGidimi zeeNgelosi eziNtathu?`

IBhayibhile ithi, “Wawugqiba ke uThixo ngomhla wesixhenxe umsebenzi wakhe awawenzayo” (Gen. 2:2). Abantu abaninzi abakholelwa endalweni namhlanje bagxininisa kumsebenzi kaThixo weNdalo ngeentsuku ezintandathu, kodwa bayakutyeshela ukuqonda ukuba umsebenzi kaThixo zange uphele ngosuku lwesithandathu. Yiyo lo nto uYesu ekwazi ukuthi, “ ‘ISabatha le yabakho ngenxa yomntu, asingumntu owabakhoyo ngenxa yesabatha (Mark 2:27). UYesu wenza le ntetho inegunya kuba wayenza okanye wayidala iSabatha njengomqondiso ongunaphakade netywina lomnqophiso kaThixo nabantu baKhe. ISabatha yayingeyoyamaHebhere odwa, kodwa lonke uluntu.

IGenesis ibonisa izinto ezintathu uYesu awazenzayo emva kokuba edale iSabatha. Okokuqala, “Waphumla” (Gen. 2:2), esinika umzekelo ongcwele womnqweno waKhe wokuphumla nathi. Okwesibini, “Wawusikelela” umhla wesixhenxe (Gen. 2:3). Kwimbali yeNdalo, izilwanyana zisikelelwe (Gen. 1:22), no-Adam no-Eva basikelelwe (Gen. 1:28), kodwa usuku olutsolileyo ekusikelelweni lusuku lwesixhenxe. Okwesithathu, uThixo “wawungcwalisa” (Gen. 2:3) okanye “walenza ngcwele.” Akukho suku lungolunye eBhayibhileni olufumana ezi nkcazo zintathu. Ezi zenzo zithathu ziphindaphindwe kumthetho wesine, ngoko, xa uThixo ebhala ngomnwe waKhe aze alathe emva kwiNdalo njengesiseko seSabatha (Eksod. 20:11).

`KwiSiTyhilelo 14:7 no-Ekso 20:11, umthetho weSabatha ukhankanywa ngqo njengesiseko sokunqula uMdali. Oluqhagamshelwaniso luthe ngqo lweSabatha ludibana njani neziganeko zemihla yokugqibela?`