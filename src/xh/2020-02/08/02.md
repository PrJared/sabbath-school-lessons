---
title:  Ekuqalekeni . . . .
date:  17/05/2020
---

`Funda uGenesis 1:1. Nyaniso zini ezinzulu ezityhilwe apha?`

IBhayibhile ivula ngawona mazwi amyoli nanzulu, amazwi asulungekileyo kodwa ngaxesha-nye anobunzulu obungenamlinganiselo xa efundwa ngobunono. Enyanisweni, eyona mibuzo mikhulu yobunkcuba-buchopho ngokuphathethelele ekuthini singobani, sikho ngabuni apha, nokuba sabakho njani apha iphendulwa sisivakalisi sokuqala eBhayibhileni. Sikho ngenxa yokuba uThixo wasidala ngexesha elimisiweyo mandulo. Asivumbulukanga kwinto engekhoyo; okanye sakho ngebhaqo, kungekho njongo ekugqibeleni, kwaye kungekho mkhomba-ndlela ucwangcisiweyo, njengoko ikakhulu ufundisa umzekelo wemvelaphi wobunzulu-lwazi bexesha langoku. Imfundiso kaDarwini yoguqulo-mvelo iyakhabana nesiBhalo kakade, yaye iinzame zabanye zokuyilungelelanisa neBhayibhile zenza amaKristu akhangeleke engabhadlanga.     Nathi sidalwe nguThixo ngexesha elipheleleyo elithile: “ekuqalekeni.” Oku makube kuthetha ukuthi uThixo wayekho ngaphambi kokukuqaleka. Oko kukuthi, uThixo wayekho phambi kokuba kudalwe ixesha lize lichazwe ngomjikelezo “kwahlwa kwasa” nakwiinyanga neminyaka, zonke ziphawulwa luqhagamshelwano lwehlabathi nelanga nenyanga. Esi siqalo sipheleleyo sihlokonyiswa sixhaswe ziindima zesiBhalo, ezithi gqolo zingqine imvelaphi neendlela zomsebenzi kaThixo wokudala (Yohane 1:1–3).

`Funda kuYohane 1:1–3 namaHebhere 1:1, 2. Ngubani owayesisenzeleli sendalo? Cinga ngokuba kuthetha ukuthini ukuba wabuya wafa emnqamlezweni.`

IBhayibhile ifundisa ukuba uYesu waba sisenzeleleli sendalo. IBhayibhile ithi, “Izinto zonke zabakho ngaye; engekho yena, akubangakho nanye into ethe yabakho” (Yohane 1:3). NgoYesu “wayenza indalo yonke” (Heb. 1:1, 2). Kuba zonke izinto zinemvelaphi yazo kuYesu ekuqalekeni, sinokuba nethemba lokuba ekugqibeleni uyakukugqibezela oko akuqalileyo, kuba Ngu-ndinguAlfa no-Omega,’ ” “ ‘owokuQala nowokuGqibela’ ” (IsiTyhi. 1:8, IsiTyhi. 22:13, NKJV).

`Mahluko mni owenziwa kukwazi ukuba wadalwa nguThixo? Khawufan’ucinge xa ubungakholelwa koko? Yahluke njani indlela obuzakuzibona ngayo wena nabanye, kwaye kutheni?`