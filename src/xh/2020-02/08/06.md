---
title:  INdalo, Ukuwa Nomnqamlezo
date:  21/05/2020
---

IBhayibhile ibonelela ngekhonkco elingaqhawukiyo phakathi kweNdalo egqibeleleyo, uKuwa, uMesiya othenjisiweyo, nokukhululwa kokugqibela. Ezi ziganeko zimandla ziba sisiseko somxholo wembali yosindiso kuhlanga loluntu.

`Funda uGenesis 1:31, uGenesis 2:15–17, noGenesis 3:1–7. Kwenzeka ntoni kwiNdalo kaThixo egqibeleleyo?`

UThixo wavakalisa ukuba indalo yaKhe “ilungile kunene” (Gen. 1:31). Indalo ngoku yayigqityiwe . . . . I-Eden yayiyokozela emhlabeni. U-Adam no-Eva babevulelekile ukuya kumthi wobomi. Akukho chaphaza la sono okanye lokufa elaligqwalise indalo entle.”— Ellen G. White, Patriarchs and Prophets, p. 47. UThixo walumkisa u-Adam no-Eva ngelithi ukuba batyile kumthi owalelweyo, bakufa ngokuqinisekileyo (Gen. 2:15–17). Inyoka yaqalisa incoko yayo ngombuzo yaza ngokupheleleyo yakuphikisa oko akuthethileyo uThixo: “ ‘Anisayi kufa’ ” (Gen. 3:4). USathana wathembisa u-Eva ngolwazi olukhulu kwanokuba uyakufana noThixo. Ngokuqinisekileyo, wakholelwa kuye.

`UPawulos uyiqinisekisa njani intetho kaThixo kwiGenesis 2:15-17? Funda amaRoma 5:12 namaRoma 6:23. Ezi mfundiso zinxulumana njani noguqulo-mvelo olukholelwa kuThixo?`

KwisiBhalo, singabona apho ababhali bamva beBhayibhile baqinisekisa iintetho zangaphambili zeBhayibhile zaza zabonelela nangengcamango. KumaRoma 5-8, uPawulos ubhala ngesono nobuhle bosindiso: “isono sangena ngamntu mnye ehlabathini, kwangena ke ukufa ngaso isono; kwaza ngokunjalo ukufa kwabatyhutyha abantu bonke” (Rom. 5:12). Kodwa inkalo yoguqulo-mvelo ibizakuba nokufa kukhona kangangezigidigidi zeminyaka ngaphambi koluntu. Le ngcamango ineziphumo ezibi kwimfundiso yeBhayibhile yemvelaphi yesono, ukusifela kuKristu emnqamlezweni, kunye necebo losindiso. Ukuba ukufa akuzalani nesono, ngenxa yoko umvuzo wesono ayikokufa (Roma 6:23), noKristu kwakungazokuba sizathu sokuba afele izono zethu. Ngoko ke, iNdalo, uKuwa, noMnqamlezo ziqhagamshelene ngokuluqilima. U-Adam wokuqala uqhotyoshelwe ku-Adam wokugqibela (1 Kor. 15:45, 47). Ukukholelwa kuguqulo-mvelo  lukaDarwini, nokuba ingcamango ngoThixo ifakiwe kuyo, kungatshabalalisa kanye iziseko zobuKristu.