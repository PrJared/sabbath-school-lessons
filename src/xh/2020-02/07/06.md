---
title:  Iincwadi noMyalezo wazo
date:  14/05/2020
---

Elona qela likhulu kwisiBhalo ziincwadi zesiBhalo. Iincwadi zeBhayibhile zabhalwa ngeenjongo ezohlukeneyo kwiimeko ezohlukeneyo. Ezinye zasebenza njengezigidimi eziprofethayo; ezinye zaziyintlanganisela, efana neeNdumiso. Zikhona iincwadi zembali ezifana neziKumkani 1 no-2, zikhona neencwadi eziya kumabandla ohlukeneyo, ezifana nezo zabhalwa nguPawulos nabanye. Xa sizama ukuqonda intsingiselo yencwadi nomyalezo, kubalulekile ukuqala ngombhali wayo nemeko yayo. Iincwadi ezininzi zeBhayibhile zinababhali abaxeliweyo. Iincwadi zokuqala ezintlanu zeTestamente eNdala zichazwa njengezibhalwe nguMoses (Yosh. 8:31, 32; 1 Kumk 2:3; 2 Kumk 14:6; 21:8; Ezra 6:18; Neh. 13:1; Dan. 9:11–13; Mal. 4:4).  Oku kuqinisekiswa nguYesu (Marko 12:26; John 5:46, 47; Yohane 7:19) nabaPostile (Zenzo 3:22, Rom. 10:5). Kwezinye iimeko, ababhali beBhayibhile abaxelwanga. (Umzekelo, ababhali beencwadi zika-Estere noRute kunye nabanye ababhali bezinye iincwadi zembali njengoSamuweli neZiKronike azichazangwa).

`Funda uGenesis 15:1–5 noGenesis 22:17, 18. Ibaluleke ngantoni kuthi eyokuba uMoses wabhala incwadi yeGenesis?`

I-Eksodus ukuya kwiDuteronomi zabhalwa nguMoses emva, kwe-Eksodus, ngokuqinisekileyo. Kodwa ngenxa yokuba iGenesis isisiseko njengembali yezenzo zikaThixo ukusuka kwiNdalo ukuya kwixesha lamanyange, iyaqiqeka eyokuba le ncwadi yabhalwa ngaphambi kwe-Eksodus.  “Xa iminyaka yayihamba, naye [uMoses] ezula nemihlambi yakhe kwiindawo ezithe gqi, ecinga ngemeko ecinezelekileyo yabantu bakhe, wabalisa izenzo zikaThixo kooyise namadinga ayelilifa lohlanga olunyuliweyo, yaza nemithandazo yakhe ngenxa kaSirayeli yenyuka imini nobusuku. Apha, phantsi kwempefumlelo yoMoya oyiNgcwele, wabhala incwadi yeGenesis.”—Ellen G. White, Patriarchs and Prophets, p. 251.

Ngencwadi yeGenesis, siyaxelelwa hayi nje kuphela ngeemvelaphi zethu kodwa ngecebo losindiso, okanye ngeendlela uThixo azakuhlangula ngazo uluntu oluwileyo. Eli cebo libonakala ngakumbi ngomnqophiso uThixo awenza no-Abraham, oquka idinga laKhe lokumisela ngaye uhlanga olukhulu oluzakwenziwa “ ‘yimbewu yakho njengeenkwenkwezi zezulu, nanjengentlabathi eselunxwemeni lolwandle’ ” (Gen. 22:17).

`Zeziphi ezinye iinyaniso ezinkulu ezifundiswe kwincwadi yeGenesis, iinyaniso ebekunokwenzeka singazazi? Oku kusifundisa ntoni ngendlela elibaluleke ngayo iLizwi likaThixo kwinkolo yethu?`