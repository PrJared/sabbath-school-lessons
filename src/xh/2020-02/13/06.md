---
title:  Ingqondo neNgoma
date:  25/06/2020
---

“Ndiyibeke intetho yakho entliziyweni yam, Ukuze ndingoni kuwe” (Ndumiso 119:11). Ukubethelela isiBhalo engqondweni kuzisa intlaninge yeentsikelelo. Xa sigcina iindima ezibalulekileyo zeLizwi likaThixo ezingqondweni zethu, singakuzisa ebomini oko kugcinwe engqondweni size sikusebenzise kwiimeko ezintsha neziguquguqukayo. Ngalo ndlela, iBhayibhile ngokutsolileyo iphembelela ukucinga kwethu, izigqibo zethu, ize iphembelele imigangatho nesimilo sethu. Ukubethelela isiBhalo engqondweni kuzisa iBhayibhile ebomini bethu bemihla ngemihla. Kwakhona, kuyasinceda ekunquleni uThixo nokuphila ubomi obuthembakeleyo ngokwesiBhalo.  Ukukhumbula isiBhalo ilizwi nelizwi sisikhuselo esimangalisayo ngakwiinkohliso nezicombululo ezibubuxoki. Ukufunda isiBhalo ngentliziyo kusenza sikwazi ukucengceleza isiBhalo, noba asinaBhayibhile ikhoyo phambi kwethu. Oku kungangamandla amangalisayo okulungileyo kwiimeko zokuqhambuka kwesihendo, okanye xa sijamelene nemicela-mngeni enzima. Ukukhumbula izithembiso zikaThixo, nokumilisela iingqondo zethu eLizwini likaThixo endaweni yeengxaki zethu, kuphakamisela kuThixo iingcinga zethu, oneendlela eziliwaka zokunceda xa singaziboni.

`Funda ama-Efese 5:19 namaKolose 3:16. Ukucula iLizwi likaThixo kungalizinzisa kuliqinise njani iLizwi likaThixo ezingqondweni?`

Ukucula amazwi eBhayibhile kungayindlela kanjalo enamandla yokubethelela engqondweni indima yesiBhalo. Ngokucula, amazwi esiBhalo akhumbuleka lula. Ukudibanisa amaZwi esiBhalo kunye neengoma ezimnandi kuyakuzendelisela ngokuqine ngakumbi ezingqondweni zethu, kwaye kube yindlela esebenzayo yokugxotha imimoya yethu exhalabileyo. Iindima zesiBhalo ezidityaniswe neengoma eziyondeleleneyo kodwa ezisulungekileyo zinokuculwa zibetheleleke lula ebantwaneni nabadala ngokufanayo. IsiBhalo sibe yinkuthazo kwiingoma zeBhayibhile ezininzi nezidumileyo kwanomnye umculo obumbe nophembelele inkcubeko yobuKristu kuzo zonke iinkulungwane. Ukuqamba okufunqula iingqondo zethu kujolise iingcinga kuThixo neLizwi laKhe ziyintsikelelo emangalisayo nempembelelo entle ebomini bethu.  “Umculo wenza inxalenye yokunqulwa kukaThixo kwiinkundla zangasentla, kwaye kufuneka sizame, kwiingoma zethu zokudumisa, ukuba sisondele kangangoko kuyondelelwano lweekwayara zezulu.”— Ellen G. White, Patriarchs and Prophets, p. 594.