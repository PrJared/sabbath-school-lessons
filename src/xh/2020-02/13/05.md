---
title:  Amaxesha Enzolo noThixo
date:  24/06/2020
---

Ubomi bethu busuke bamanxadanxada kwaye buzaliswe yinkxalabo noxinzelelo. Ngelinye ixesha kufuneka sisebenze nzima ukuze sifumane nje ukuba sifumane-ukuze sikwazi ukuphila nokubeka ukutya etafileni. Ngamanye amaxesha, naxa sesinazo izinto ezifunekayo ebomini, siyaququzela sibe maxhaphetshu kuba sifuna ngakumbi. Sifuna izinto esicinga ukuba zizakusonwabisa saneliseke. Kodwa, njengoko uSolomon esilumkisa kwincwadi yeNtshumayeli, oko akusoloko kusenzeka. Nokuba sesiphi isizathu, siyakwazi ukuba zizinxadanxada kubomi bethu, kwaye kulula ngoko, phakathi kokuxakeka, ukumshenxisa uThixo. Asikokuba asikholwa, koko kukuba asichithi xesha laneleyo ekufundeni, ekuthandazeni, nasekusondeleni kwiNkosi, lowo “ ‘kusesandleni sakhe ukuphefumla kwakhe’ ” (Dan. 5:23). Siyakwazi ukuphazanyiswa zezinye izinto ekungcamleni ixesha elaneleyo noThixo. Sonke siyawadinga amathuba okuthoba isantya ukuze sihlangane nalowo unguMsindisi wethu, uYesu. UMoya oyiNgcwele ungathetha njani ukuba asinqumami ukuze siphulaphule? Ixesha elilodwa elizolileyo kunye noThixo, ekufundeni iLizwi laKhe nasekunxibelelaneni ngomthandazo, ngumthombo wobomi bethu basemoyeni.

`Funda iNdumiso 37:7; Ndumiso 46:10; neNdumiso 62:1, 2, 5. Zisifundisa ntoni ezi ndima ngexesha elithe cwaka noThixo? Kutheni ixesha elithe cwaka noThixo libaluleke kangaka?`

Ukuba uyamthanda ubani othile, uyakonwabela ukuchitha ixesha kunye nalo mntu uthandwayo. Khetha ixesha onokufunda kwaye ucamngce ngeLizwi likaThixo ngaphandle kweziphazamiso. Kubomi bakho obumanxadanxada, oku kungaphumelela kuphela xa ngentando yakho ubekela bucala inyoba ethile yexesha ngenxa yalentlangano. Isoloko ikukuqala kwemini ixesha elingcono kule mizuzu yenzolo nokucamngca. Amathuba anjalo ngaphambi kokuqalisa komsebenzi wosuku anokuba yintsikelelo imini xa iyonke, kuba iingcinga ezinexabiso ozixhamlayo zakukukhapha kangangeeyure ezininzi. Kodwa sebenza ukuze ufumane elona xesha laneleyo olidingayo ukuze uhlangane noThixo ngaphandle kokuphazanyiswa. Ukunxibelelana ngomthandazo noThixo ophilayo weBhayibhile kuchaphazela ubomi bakho ngaphezu kwento yonke. Ekugqibeleni, kunegalelo ekufaneni kwakho noYesu.

`Ukukhuthalele kangakanani ukufuna ukuchitha ixesha neNkosi kuphela? Anjani lo mathuba, kwaye akunceda njani ukuba wazi ngcono inyaniso nothando lukaThixo?`