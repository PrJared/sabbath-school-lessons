---
title:  Yabhalwa Ngubani iBhayibhile, Phi?
date:  30/03/2020
---

Ukwahluka kwababhali, iindawo zabo, neemvelaphi kubonelela ngobungqina obubodwa bokuba uThixo usebenza ukuxela imbali nomyalezo waKhe ebantwini ngokokwahlukana kwenkcubeko njengakubantu ojolise kubo.

`Ezi ndima zisixelela ntoni ngababhali beBhayibhile neemvelaphi zabo? (Eksod. 2:10, Amos 7:14, Yer. 1:1–6, Dan. 6:1–5, Mat. 9:9, Filipi. 3:3–6, IsiTyhi. 1:9).`

IBhayibhile yabhalwa ngabantu abaphuma kwintlaninge yeemvelaphi ezohlukeneyo kunye neemeko ezohlukeneyo. Abanye babebhala bekumabhotwe, abanye ezintolongweni, abanye elubhacweni, babe abanye babekwiihambo zabo zovangelo zokwabelana ngegospile. La madoda ayenemfundo nemisebenzi eyahlukileyo. Abanye, njengoMoses, babemiselwe ukuba ngokumkani okanye, njengoDaniyeli, ukusebenza kwizikhundla eziphezulu. Abanye yayingabelusi nje. Abanye babebancinane kakhulu abanye bebadala noko. Nangona zazikhona ezi yantlukwano, bonke babenento enye abafana ngayo: babebizwe nguThixo kwaye bephefumlelwe nguMoya oyiNgcwele ukubhalela abantu baKhe izigidimi, nokuba kunini okanye bahlala phi.  Ngokunjalo, abanye bababhali bazibonela ngamehlo iziganeko abazibalisayo. Abanye bazenzela buqu uphando olulodwa okanye ukusetyenziswa okukodwa kwamaxwebhu akhoyo abhaliweyo (Yosh. 10:13, Luka 1:1–3). Kodwa zonke iindawo zeBhayibhile ziphefumlelwe (2 Tim. 3:16). Esi sisizathu esibangela ukuba uPawulos athi “izinto zonke ezabhalwayo. . . zaye zibhalelwa okwethu ukufundiswa, ukuze sithi. . . novuselelo lwezibhalo sibe nalo ithemba”(Rom. 15:4). UThixo owadala intetho yoluntu wenza ukuba abantu abakhethiweyo bathethe ingcamango ephefumlelweyo ngendlela ethembakeleyo nengagungqiyo ngamazwi abantu.

“UThixo wanelisekile kukuxela inyaniso yaKhe ehlabathini ngezenzeleleli ezingabantu, kwaye Yena ngokunokwaKhe, ngoMoya wakhe oyiNgcwele waxhobisa abantu waza wabenza ukuba bakwazi ukwenza umsebenzi wakhe. Wakhokelela ingqondo ekukhetheni oko makuthethwe nomakubhalwe. Obu butyebi baphathiswa izitya zomdongwe, sebunjalo, noko kunjalo, bobaseZulwini.”—Ellen G. White, Selected Messages, book 1, p. 26.

`Bebaninzi benjalo ababhali abohlukeneyo, kwiimeko ezininzi ezohlukeneyo, noko kunjalo lo Thixo mnye utyhilwa ngabo bonke. Le nyaniso imangalisayo inceda njani ukuqinisekisa kuthi ukunyaniseka kweLizwi likaThixo?`