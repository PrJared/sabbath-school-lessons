---
title:  Ingcamango Ngakumbi
date:  03/04/2020
---

Funda ku-Ellen G. White, “The Scriptures a Safeguard,” pp. 593–602 in The Great Controversy; “Let Not Your Heart Be Troubled,” pp. 662–680 in The Desire of Ages. “Elizwini laKhe, uThixo unikezele ebantwini ulwazi oludingekayo losindiso. IziBhalo kufuneka zamkelwe njengentyilelo enegunya, eqinisekileyo yentando yaKhe. Zingumgangatho wesimilo, umtyhili weemfundiso, novavanyo lwamava”—Ellen G. White, The Great Controversy, p. 9. Uninzi lufile ngenxa yokuphakamisa nokuhlala luthembekile kwiLizwi likaThixo. Omnye walo madoda nguGqirha Rowland Taylor, umfundisi weBandla lasemaNgesini, owachasa ukumiselwa kwemasi yamaKatolike ngexesha lolawulo lweBloody Mary eHadley, kwibandla lakhe e-England. Emva kokukhutshelwa ngaphandle ebandleni, nokugculelwa ngenxa yokubambelela kwakhe kwiziBhalo, wabhena ngokwakhe kwibhishophu yaseWinchester, iLord Chancellor yase-England, kodwa wamphosa entolongweni waza kamva wamthumela ekutshisweni. Kanye ngaphambi kokufa kwakhe ngo-1555, wathetha lamazwi:  “ ‘Bantu abathandekayo! Andinifundisanga nto ingelilo iLizwi elingcwele likaThixo, yaye ezo zifundo ndizithathe encwadini kaThixo engcwalisiweyo, iBhayibhile engcwele. Ndize apha namahlanje ukuza kukutywina ngegazi lam.’ ”—John Foxe, The New Foxe’s Book of Martyrs, rewritten and updated by Harold J. Chadwick (North Brunswick, NJ: Bridge-Logos Publishers, 1997), p. 193. UGqirha Taylor waviwa ephindaphinda iNdumiso 51 kanye ngaphambi kokuba kuphenjwe umlilo waza wabuncama ubomi bakhe.

**Imibuzo Yengxoxo**

`1. Kungayiphi indlela esithi isiprofetho siqinisekise imvelaphi engcwele yeBhayibhile? Ezi ziprofetho zizalisekisiweyo zingasiqinisekisa njani kwinkolo yethu?`

`2. Ngokubhekiselele kumbuzo osekugqibeleni kwisifundo sangoLwesibini, kutheni ubungqina bukaYesu njengoMesiya bunamandla kakhulu?`

`3. UYesu nabapostile babonakalalisa ukholo olungagungqiyo kwintembeko negunya elingcwele leziBhalo eziNgcwele. Umzekelo, kukangaphi uYesu ngokwaKhe esalatha kwiziBhalo kwanokuba (amaxa amaninzi zisalatha kuYe) iziBhalo kufuneka “zizalisekile”? Bona, umzekelo, Mat. 26:54, 56; Marko 14:49; Luka 4:21; Yohane 13:18; Yohane 17:12). Ngoko ke, ukuba uYesu ngokwaKhe wasithatha isiBhalo (kweyaKhe imeko iTestamente eNdala) ngokubaluleke ngolo hlobo, ngokukodwa ngokuphathelele ekuzalisekeni kwesiprofeto, kufuneka ibenjani ngoko imo yethu, ngokunjalo nangakwiBhayibhile?`