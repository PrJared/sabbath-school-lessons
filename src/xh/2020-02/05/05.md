---
title:  IsiBhalo siPicotha isiBhalo
date:  29/04/2020
---

Kuphela kungokuba kukho umanyano olusisiseko kwisiBhalo enokuthi iBhayibhile isebenze njengompicothi wayo. Ngaphandle kolu manyano, isiBhalo asinakuba kukukhanya okutyhila intsingiselo yaso, apho indawo ethile yesiBhalo ipicotha ezinye iindawo ize ngalo ndlela ibe sisitshixo sokuqonda ezinye iindima ezifana nayo.

`Funda kuLuka 24:27, 44, 45. Ukhomba njani uYesu emva kwisiBhalo ukuchaza ukuba ungubani? Oku kufundisa ntoni ngendlela esinokusisebenzisa ngayo isiBhalo?`

Ubuhle bokuvumela isiBhalo ukuba sipicothe isiBhalo kukuba sikhanyisa ukukhanya okungokunye kwintsingiselo yaso. Ekwenzeni oko, asiqukanisi ngokungakhathali iindima ezithile ukubonisa uluvo lwethu. Endaweni yoko, siqwalasela ngocoselelo umxholo wendima nganye. Ngaphandle komxholo lo uzekuqala ngaphambi nasemva kwendima ephengululwayo, kufuneka siqwalasela umxholo wencwadi efunyanwa kuyo indima leyo. Ngakumbi, kuba ngokokutsho kukaPawulosi, “Izinto zonke ezabhalwayo ngenxa engaphambili, zaye zibhalelwa okwethu ukufundiswa” (Roma 15:4), kufuneka sikufunde konke okuthethwa sisiBhalo kumba othile.

“IBhayibhile iyazityhila ngokunokwayo. IsiBhalo kufuneka sithelekiswe nesiBhalo. Umfundi kufuneka afunde ukulibona ilizwi ngokupheleleyo, abone nokuzalana kweendawo zalo. Kufuneka afumane ulwazi lomxholo walo ophezulu ongumongo, injongo yokuqala kaThixo ngehlabathi, wokuqhambuka kwemfazwe enkulu, nomsebenzi wenkululo.”— Ellen G. White, Education, p. 190.

Xa sithelekisa isiBhalo nesiBhalo, kubalulekile ukuyifunda iBhayibhile ngokuyicokisa. Ukuba kunokwenzeka, kufuneka sikwenze oko ngeelwimi zayo zokuqala, okanye ngenguqulelo efanelekileyo yeBhayibhile ethembekileyo kwintsingiselo equlathwe kwisiHebhere nesiGrike sakuqala. Nangona ulwazi lwelwimi zokuqala kungeyomfuneko ukuze uqonde kakuhle iBhayibhile, luyanceda ngokwenene xa kungenzeka. Ukuba akunjalo, ukufunda iLizwi okunyanisekileyo nokunomthandazo, ngomoya wentobeko nokululama, nako ngokuqinisekileyo kwakuxakatha iziqhamo.

`Cinga ngemfundiso, efana nemeko yabafi, ngenxa yayo ukuqwalasela kwiindima ezikhethiweyo ezimbalwa kungakhokelela kwimposiso ukuba ezinye iindima azinanzwanga. Oku kusixelela ntoni ngendlela ekubaluleke ngayo ukuqokelela nokufudna konke iBhayibhile ekuthethayo ngomxholo othile ukuze siqonde ngcono oko iBhayibhile ikufundisayo?