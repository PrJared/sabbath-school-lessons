---
title:  Ukucaca kwesiBhalo
date:  28/04/2020
---

Konke ukubhenela kwisiBhalo kuphela akuvakali ncam ukuba indima yeBhayibhile leyo ayicacanga intsingiselo yayo.

`Funda kuMateyu 21:42; Mateyu 12:3, 5; Mateyu 19:4; Mateyu 22:31; Marko 12:10, 26; Luka 6:3; Mateyu 24:15; noMarko 13:14. Ukucaphula isiBhalo kukaYesu okuphindaphindayo kuthetha ntoni ngokuphathelele kukucaca gca komyalezo wayo?`

Ubungqina beBhayibhile bucace gca: iBhayibhile icace ngokwaneleyo koko ikufundisayo. IBhayibhile icace kangangokuba inokuqondwa ngabantwana nangabadala ngokufa nayo, ngokukodwa ezona mfundiso zayo zilula. Noko kunjalo kukho amathuba angaphelendawo okukhula nzulu kolwazi nomqondo wethu. Asidingi kutyhilwa kweBhayibhile kugunyazisiweyo okuzakusibonelela ngentsingiselo yeBhayibhile. Endaweni yoko, iimfundiso zayo ezilula zinokuqondwa ngawo onke amakholwa. Ithatha ububingeleli bawo onke amakholwa endaweni yokubophelela ukupicothwa kwayo kwigcuntswana elinyuliweyo, njengobubingeleli bebandla. Ngoko ke, siyakhuthazwa kwiBhayibhile ukuba sizifundele isiBhalo kuba sinako ukuziqondela umyalezo kaThixo ngokunokwethu. Ikhankanywe ngokutsolileyo ukuba “umzekelo othe gqolo wababhali beBhayibhile ubonisa ukuba iziBhalo kufuneka zithathwe ngokwemo yazo ecacileyo, eyiyo, ngaphandle kokuba umfuziselo ocacileyo noqinisekileyo usetyenzisiwe. . . . Akukho kuxotyulwa ‘kwekhasi’ le nto ingundoqo ukuze kufikelelwe kukhozo lwentsingiselo yasemoyeni, efihlakeleyo, ezekelisayo, enokuhlutywa kuphela ngabafundisiweyo”—Handbook of Seventh-day Adventist Theology [Hagerstown, MD: Review and Herald Publishing Association, 2000], p. 65. Ndaweni yoko, ukucaca kweBhayibhile kunokwenza kulwimi, imo, namazwi esiBhalo kuba kukho inyaniso etsolileyo eyinjongo yababhali beBhayibhile endaweni yeentsingiselo ezizimeleyo, ezingalawulekiyo, eziyinyambalala zendima zeBhayibhile. Koku akukho nto ithi asinakuze, ngamaxa athile, siqubisane neendima neengcamango esingaziqondi okanye esingazibambi ngokupheleleyo. Kakade, eli liLizwi likaThixo, yaye singabantu nje abawileyo. Noko kunjalo, iLizwi likaThixo licace ngokupheleleyo kwizinto esidinga ngokwenene ukuzazi nokuziqonda, ngokukodwa xa sifikelela kumba wosindiso.

`Cinga ngexesha apho wawungaziqondi iindima ezithile, zaza zacaciswa kamva. Wafunda ntoni kulo mava enokuthi mhlawumbi incede abanye abasokola yinto efana naleyo?`