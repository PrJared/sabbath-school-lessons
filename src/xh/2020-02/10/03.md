---
title:  UIsaya, uHezekiya, noSenaribhe
date:  01/06/2020
---

`Funda uIsaya 36:1–3 noIsaya 37:14–38. Kule ngxelo yephulo elikhulukazi lama-Asiriya ukuchasa uYuda, uThixo ubahlangula njani abantu baKhe?`

Ngo-701 B.C., uSenaribhe uchasa uYuda. Le ngxelo ishicilelwe kwisiBhalo. Ishicilelwe nanguSaneribhe ngokwakhe ngeendlela eziliqela. Kwiingxelo ezinembali zakhe, ezifunyenwe kwikomkhulu iNinive, uzingomb’isifuba ngelithi, “Amashumi amane anesithandathu ezixeko zakhe (zikaHezekiya) ezibiyelweyo nentlaninge yamaphandle amancinci asebumelwaneni bazo ndazingqinga ndazeyisa.” Kwibhotwe likaSaneribhe eNinive ubhiyozela ukoyisa kwakhe isixeko sakwaYuda ngokugquma igumbi elisembindini webhotwe ngezinto zoboniso-mizobo zokungqinga nokulwa kwakhe nesasixeko.

Uvumbululo-mizobo lwakutsha nje eLakish zityhile iintsalela ezinkulu zokutshatyalaliswa kwesa sixeko emva kokuba satshiswa nguSaneribhe. Kodwa iYerusalem yasinda ngommangaliso. USaneribhe uzigwagwasi kuphela kangaka: “NgoHezekiya umYuda, ndamvalela kwisixeko sakhe njengentaka evalelweyo.” Akukho nkcazo yakutshatyalaliswa kweYerusalem, nangxelo yabathinjwa abasiwa ebukhobokeni.

Kuyinene ukuba iYerusalem yangqingwa, kodwa iBhayibhile ichaza ithi olu ngqingo lwathatha usuku olunye kuphela, njengoko isiThunywa sikaYehova siyihlangula iYerusalem. Njengoko u-Isaya waxela ngenxa engaphambili, Ngako oko utsho uYehova ngokubhekisele kukumkani wase-Asiriya, ukuthi, Akayi kungena kulo mzi, akayi kutola notolo kuwo, akayi kuwuzela enengweletshetshe, akayi kuwufumbela ludonga lakungqinga.  Uya kubuya ngendlela aweza ngayo; akasayi kungena kulo mzi; utsho uYehova.  Ndiya kuwukhusela lo mzi, ndiwusindise ngenxa yam, nangenxa kaDavide, umkhonzi wam’ ” (Isa. 37:33–35).

Okunika umdla, kuphela yiLakish eboniswe ngokumandla eNinive, ikomkhulu lase-Asiriya. IYerusalem ayifumaneki kwiindonga zasebhotwe. USaneribhe wazingomb’isifuba kuphela ngokoyisa kwakhe iLakish. Ungquzulwano phakathi koThixo wamazulu noothixo base-Asiriya libonakaliswa ekuhlangulweni kwabantu baKhe. Ubona izenzo zenkohlakalo zama-Asiriya. Uyaweva amazwi omthandazo kaHezekiya. UThixo usebenza kwimbali.

`Ungakhumbula njani ukuba lo Thixo wahlangula amaSirayeli ngokumangalisayo ngeli xesha nendawo isekwanguloThixo mnye uthandaza kuye, uxhomekeke kuye, nosakholose ngaye namhlanje?`