---
title:  UDavid, uSolomon, nobuKumkani
date:  31/05/2020
---

Ubukumkani bukaDavide noSolomon buzisa ixesha eligqamileyo kwimbali kaSirayeli. Kodwa ukuba uDavide noSolomon zange bakho, njengoko abanye bebanga? Ukuba kutheni kanti ubukumkani babo babungebukhulu njengoko iBhayibhile ichaza, njengoko nabanye bebanga, nabo? Ngaphandle koDavide kwakungasokubakho Yerusalem, ikomkhulu lohlanga (2 Sam. 5:6–10). Ngaphandle koDavide kwakungasokubakho tempile yakhiwe ngunyana wakhe, uSolomon (1 Kumkani 8:17–20). Okokugqibela, ngaphandle koDavide kwakungasokubakho Mesiya wexa elizayo, kuba kungomnombo kaDavide ekuthi kuthenjiswe uMesiya (Yer. 23:5, 6; IsiTyhi. 22:16). Imbali kaSirayeli ibizakudinga ukubhalwa ngokutsha xa iyonke. Noko kunjalo lo mbali, njengoko ifundeka kwisiBhalo, yiyo ncakasana enika uSirayeli nebandla indima nenjongo yalo eyodwa.

`Funda u-1 Samuweli 17. UThixo ubonelela njani ngoloyiso olubalulekileyo kuSirayeli? Ngubani osetyenziswayo koluloyiso? Lwenzeka phi olu loyiso?`

Qaphela inkcazo etsolileyo yendawo eliqhubeka kuyo idabi ku-1 Samuel 17:1–3. Indawo iKhirbet Qeiyafa imi kwiinduli kanye kummandla wenkampu kaSirayeli echazwe kwesi sahluko. Uvumbululo-nkcubeko lwakutsha nje apho lwabonisa isixeko esikhulu esibiyelweyo, esinenqaba ukusuka kwixesha likaSawule nelikaDavide esikhangelene nentili. Amasango amabini axesha-nye aye abhaqwa. Kuba inkoliso yezixeko zikaSirayeli wamandulo zazinesango elinye, olu phawu lunganceda ukuchaza le ndawo njengeShaharayim (1 Sam. 17:52), nethetha ngokwesiHebhere “amasango amabini.” Ukuba kunjalo, sisibonile okokuqala esi sixeko samandulo seBhayibhile. Ngo-2008 no-2013, imibhalo emibini yafunyanwa nalapho uninzi lukholelwa ukuba imele umbhalo ongowona umdala wesiHebhere owakha wafunyanwa. Owesibini umbhalo ukhankanya u-Eshbhahali, igama elinye nelo lomnye wonyana bakaSawule (1 ZiKroni. 9:39).

Ngo-1993, uvumbuluko-nkcubelo kwisixeko esikumantla e-Tel Dan lwavumbulula umbhalo osisikhumbuzo owawubhalwe nguKumkani uHazel waseDamasko, oshicilela uloyiso lwakhe “kukumkani wakwaSirayeli nomkumkani “wendlu kaDavide.” Le yindlela enye ebuchazwa ngayo ubukumkani bukaDavide eBhayibhileni, isongeza ngakumbi kubungqina bophando-nkcubeko bokuba uDavide wayekho kwimbali, njengoko neBhayibhile isitsho.

`Cinga ngemiphumela yento ebiyakuyithetha kwinkolo yethu ukuba, njengoko abanye abantu bebanga, uDavide wayengazanga abekhona ngokwenene?`