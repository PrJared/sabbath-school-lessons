---
title:  Imo Yethu Enesono Newileyo
date:  06/05/2020
---

`Funda kuYonane 9:39â€“41 noYohane 12:42, 43. Yintoni eyaba ngumqobo kwaba bantu ekubeni bayamkele inyaniso yesigidimi seBhayibhile? Mazwi mani esilumkiso nesiyalo esinokuzithathela wona kwizi ziganeko?`

Kulula ukujonga ngasemva ngokugxeka kwiinkokheli zenkolo ezambukulayo uYesu nangona kukho ubungqina obunamandla ngolo hlobo. Noko kunjalo, siding ukulumka ngokunokwethu ukuze singakhuthazi isimo esikumila kunje xa sifikelela kwiLizwi laKhe. Akuthandabuzeki ukuba isono sibutshintshile, sabuqhawula, ze sabaphula ubudlelane bethu noThixo. Isono sichaphazela bonke ubukho bethu njengabantu. Sichaphazela nesakhono sethu sokupicotha isiBhalo. Asikokuba iindlela zengcamango zethu zisetyenziselwa lula kwizinto ezinesono kuphela, kodwa iingqondo neengcinga zethu zidyojwe sisono yaye, ngenxa yoko, zivaleka mba kwinyaniso kaThixo. Ezimphawu zilandelayo zokukudyobheka zingabhaqeka ekucingeni kwethu: ikratshi, ukuzikhohlisa, intandabuzo, ukuchasela, nokungathobeli.

Umntu onekratshi uziphakamisa ngaphezu koThixo neLizwi laKhe. Oku kwenziwa kukuba ikratshi likhokelela umpicothi ekubaxeni ukugxinisa ingqiqo yomntu njengommeli wokugqibela wenyaniso, nkqu nenyaniso ezi zifumaneka eBhayibhileni. Lo moya uyalinciphisa igunya lesiBhalo. Abanye abantu bathambekele ekuphulaphuleni ezo zimvo zinomtsalane kubo, nokuba ziyakhabana nentando kaThixo etyhiliweyo. UThixo usilumkisile ngengozi yokuzikhohlisa (IsiTyhi. 3:17). Isono kanjalo sikhulisa intandabuzo, apho sithi sigungqe size sikekelele ekungakholelweni kwiLizwi likaThixo. Xa ubani eqala ngentandabuza, ukupicothwa kwendima yeBhayibhile soze kukhokelele kwingqiniseko. Endaweni yoko, lo mntu uthandabuzayo ngokukhawuleza uzakuziphakamisa azibeke kwisikhundla sokugweba oko kwamkelekileyo nokungamkelekanga kwiBhayibhile, nto leyo ingumhlaba oyingoza kakhulu ukuma kuwo.

Endaweni yoko, kufuneka size kwiBhayibhile ngokholo nolulamo, hayi ngomoya wokugxeka nentandabuzo. Ikratshi, ukuzikhohlisa, nentandabuzo zikhokelela kumoya wokuchasela kuThixo neBhayibhile nto leyo eyakukhokhelela kukungathobeli, oko kukuthi, ukungakulungeli ukulandela intando kaThixo etyhiliweyo.

`Wakhe wazibona usilwa nokweyiseka kwinto oyifunde eBhayibhileni-oko kukuthi, yayibeka yacaca gca ukuba wenze enye into, kodwa wabe ufuna ukwenza enye? Kwenzeka ntoni, yaye wafunda ntoni kumava akho?`