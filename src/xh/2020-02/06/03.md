---
title:  UToliko noPicotho
date:  04/05/2020
---

IBhayibhile yaabhalwa ngeelwimi zamandulo kakhulu: iTestamente eNdala yabhalwa ngesiHebhere ubukhulu becala, inamaphepha ambalwa esi-Aram, logama iTestamente eNtsha yayibhalwe ngesiGrike (Koine Greek). Inkolisa yabemi behlabathi namhlanje ayizithethi okanye izifunde ezo lwimi zamandulo. Yiyo lo nto, iBhayibhile kufuneka iguqulelwe kwiilwimi ezahlukeneyo zelixesha. Kodwa, njengaye nawuphi umguqulintetho olichule esazi, yonke inguqulelo ibandakanya uhlobo oluthile lopicotho. Amanye amagama kolunye ulwimi awanalo igama elifana twatse nalo kolunye ulwimi. Ubugcisa nesakhono sokuguqula ngobunono ze emva koko utolike okubhaliweyo kubizwa ngokuba lupicotho-siBhalo.”

`Funda ku-1 Korinte 12:10, 1 Korinte 14:26, Yohane 1:41, 9:7, Zenzo 9:36, noLuka 24:27. Kuzo zonke ezindima zingentla, sibona ingcamango yokupicothwa nokuguqulwa kolwimi. KuLuka 24:27 nkqu noYesu kwafuneka acacise intsingiselo yesiBhalo kubafundi. Oku kusixelela ntoni ngokubaluleka kokukupicotha ?`

Igama lesiGrike u-hermeneuo, ekuvela kulo igama u-hermeneutics (ukupicothwa kweBhayibhile), lithathwa kuthixo wamaGrike uHermes. UHermes wayesaziwa njengommeli nomthunywa woothixo, kwaye ngenxa yoko wayenoxanduva phakathi kwezinto ezithile, lokuguqulela abantu imiyalezo engcwele.  Ingongoma ebalulekileyo kuthi ngokuphathelele kupicotho-Bhayibhile kukuba de kube kanti sifunda ezaalwimi zokuqala, indlela yokufikelela kwiindima ekuphela kwayo kungeenguqulelo. Ngethamsanqa, iinguqulelo ezininzi zenza umsebenzi omhle ekuziseni intsingiselo efunekayo. Asidingi ukwazi ulwimi lokuqala ukuze siqonde iinyaniso ezibalulekileyo ezityhilwe kwisiBhalo, nokuba kungalulutho ukwazi iilwimi. Noko kunjalo, nqku nangenguqulelo ephucukileyo, ukupicothwa okukuko kweendima kubalulekile nako, njengoko sibonile kuLuka 24:27. Leyo yinjongo esemqoka yopicotho-Bhayibhile: ukuzisa ngokuchanekileyo intsingiselo yeendima zeBhayibhile nokusinceda ukuba sazi indlela yokuyisebenzisa ngokukuko imfundiso yendima ebomini bethu ngoku. Njengokuba indima ekuLuka ngasentla ibonisa, uYesu wenzela abalandeli baKhe oku. Khawufan’ucinge ukuba inoba kwakunjani ukuba noYesu ekupicothela izicatshulwa zeBhayibhile!

`Abantu abaninzi bayakwazi ukufikelela kwiinguqulelo ezohlukeneyo, kodwa uninzi alukwazi? Nokuba zeziphi iinguqulelo ekufuneka usebenze ngazo, kutheni le nto kubalulekile ukuba silifunde iLizwi ngomthandazo size sizame ukuthobela iimfundiso zalo?`