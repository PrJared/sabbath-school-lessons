---
title:  IBhayibhile NeNkcubeko
date:  05/05/2020
---

`Funda kwiZenzo 17:16–32. KwiZenzo 17, uPawulos waza ukuzisa igospile ngendlela entsha: ubunkcuba-buchopho benkcubeko yamaGrike. Iimvelaphi ezohlukeneyo zenkcubeko ziyiphembelela njani indlela esikuhlola ngayo ukubaluleka kwezinye iincamango?`

Ulwazi oluyimvelaphi ngenkcubeko yaseMpuma lubalulekile ekuqondeni ezinye iindima zeBhayibhile. “Umzekelo, inkcubeko yamaHebhere yayibeka uxanduva emntwini ngezenzo angazenzanga kodwa aziyekileyo ukuba zenzeke. Ngenxa yoko, ababhali abaphefumlelweyo beziBhalo bakholisa ukuncoma uThixo ngokwenza oko besinokuthi ngokwengcamango yaseNtshona ukuvumele okanye akakunqandanga ukuba kungenzeki, umzekelo, ukwenziwa lukhuni kwentliziyo kaFaro.”—“Methods of Bible Study,” section 4.p.

Inkcubeko kanjalo iveza imibuzo ebalulekileyo yopicotho-Bhayibhile. Ingaba iBhayibhile ilungelelaniswe nenkcubeko ethile, ize ngalo ndlela izalane nalo nkcubeko koko ikubangayo? Okanye ingaba umyalezo ongcwele onikwe inkcubeko ethile ugqithela ngaphaya kule nkcubeko iyodwa uze uthethe nabantu bonke? Kwenzekani xa amava omntu lowo esiba sisiseko novavanyo lokupicotha kwethu isiBhalo?

KwiZenzo 17:26, umpostile uPawulos unikezela inkalo enika umdla kwinyaniso esoloko ingananzwa xa abantu befunda le ndima. Ukhankanya ukuba uThixo wasenza ngagazinye. Logama sahlukene ngokweenkcubeko, ngoko ke, xa sithetha ngokweBhayibhile kukhona ikhonkco elifanayo elidibanisa abantu bonke, nokuba bohluke kangakanani ngokweenkcubeko, yaye kukuba uThixo nguMdali walo lonke uluntu. Ukuba nesono kwethu nokudinga kwethu usindiso akunamda wankcubeko ithile. Siludinga sonke usindiso olunikezelwe kuthi ngokufa nokuvuka kukaYesu Kristu.

Nangona uThixo wathetha nezizukulwana ezithile, waqinisekisa ukuba izizukulwana ezizayo ezifunda iLizwi likaThixo zakuqonda ukuba ezo nyaniso sidlulela ngaphaya kwemeko zokuhlala nezinemida ezabhalwa ngazo iindima zeBhayibhile.  Njengothelekiso, cinga nge-aljibra (algebra), iyaqala ukuveliswa ngenkulungwane ye-9th AD e-Baghdad.

Ingaba oku, ngoko, kuthetha ukuthi iinyaniso nemiyalelo yelicandelo lezibalo ibandakanya kuphela elo xesha nendawo? Kakade, akunjalo.  Lo mmiselo mnye uyasebenza nakwiinyaniso zeLizwi likaThixo. Nangona iBhayibhile yabhalwa ngonoquku kwiinkcubeko ezahluke mpela kwezethu namhlanje, iinyaniso eziquletheyo zibalulekile kuthi ngoku njengakwabo zazithethwa kubo kuqala.