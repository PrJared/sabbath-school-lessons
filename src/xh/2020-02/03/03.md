---
title:  UYesu noMthetho
date:  13/04/2020
---

`Funda uMateyu 5:17–20; Mateyu 22:29; noMateyu 23:2, 3. Uthini uYesu kwezimeko?`

UYesu wabafundisa abafundi baKhe intobelo kwiLizwi likaThixo nomthetho. Akukho norhetshe waKhe ethandabuza igunya okanye ukubaluleka kwesiBhalo. Ngokukhabanayo, usoloko esalatha kulo njengomthombo wegunya elingcwele. Kwaye kubaSadusi wathi, “ ‘Niyalahleka, kuba ningazazi izibhalo kwanamandla kaThixo ’” (Mat. 22:29). UYesu wafundisa ukuba ulwazi nje lobukrelekrele bengqondo lweBhayibhile neemfundiso zayo lwalunganele ukwazi inyaniso kwanokuba, okubaluleke ngakumbi, ukwazi iNkosi, eyilonyaniso.

`UMateyu 22:37–40 usixelela ntoni ngoluvo lukaYesu ngomthetho kaMoses?`

Kule ntetho yayibhekiswa kumqondisi-mthetho, uYesu ushwankathela iMithetho eliShumi, eyanikwa uMoses phantse kwiminyaka eli-1,5000 ngaphambi koku. Ifuna ukuqwalaselwa indlela uYesu agxila ngayo kumthetho weTestamente eNdala yaye awuphakamisele encotsheni. AmaKristu amaninzi aqukumbele ngokuphazamileyo apha athi kunikezelwa umthetho omtsha, ize ngalo ndlela umthetho weTestamente eNdala indawo yawo ngoku ithathwe yigospile yeTestamente eNtsha. Kodwa inyaniso kukuba oko akufundisayo uYesu kusekelezelwe kumthetho weTestamente eNdala. UKristu wawubhenqa wawutyhila umthetho ngakumbi ngokupheleleyo ukuze “ ‘kule mithetho yomibini’ ” (eshwankathela iMithetho eliShumi, emine yokuqala nejolise kubudlelane bomntu noThixo, ize emithandathu yesibini ijolise kubudlelane babantu) “ ‘kuxhomekeke umthetho uphela nabaprofethi’ ” (Mat. 22:40). Ngale ndlela, uYesu ukwaphakamisa iTestamente eNdala iphela xa esithi, “umthetho nabaprofethi,” kuba oku yindlela efinyeziweyo yokukhomba kumthetho, abaprofethi, nemibhalo, okanye omathathu amacandelo eTestamente eNdala. “Yena (uKristu) walatha kwiziBhalo njengezinegunya elingathandabuzekiyo, yaye nathi kufuneka senze ngolo hlobo. IBhayibhile kufuneka iboniswe njengelizwi loThixo ongaphele ndawo, njesiphelo sayo yonke impikiswano nesiseko sayo yonke inkolo.”—Ellen G. White, Christ’s Object Lessons, pp. 39, 40.

`Yeyiphi (ukuba ikho) imithombo yegunya ekhuphisanayo (usapho, ubunkcubabuchopho, inkcubeko) enokuthelekiswa nokululamela kwakho iLizwi likaThixo?`