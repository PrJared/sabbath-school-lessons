---
title:  KuBhaliwe
date:  12/04/2020
---

Ubhaptizo lukaYesu nguYohane umBhaptizi lwaphawula ukuqala kolungiselelo loMsindisi, nekwathi emva koko uYesu wakhokelelwa nguMoya kwintlango yaseJudeya, aphokweyona meko yaKhe yobuntu yakha yabuthathaka-wathi wahendwa nguSathana.

`Funda uMateyu 4:1–11. UYesu uzikhusela njani kwizihendo zikaSathana entlango? Yintoni emasiyifunde ngeBhayibhile kule ngxelo?`

Xa wayehendwa ngelithe, uYesu uphendula ngelithi: “ ‘Kubhaliwe kwathiwa, Akaphili ngasonka sodwa umntu, uphila ngamazwi onke aphuma emlonyeni kaThixo” ’ ” (Mat. 4:4). UYesu walatha emva kwiLizwi eliphilileyo nomthombo walo wokugqibela, ongcwele. Ngale ndlela uqinisekisa igunya lesiBhalo. Xa ehendwa ngezikumkani zehlabathi nozuko lwazo, uYesu uphendula athi, “kubhaliwe kwathiwa, YiNkosi uThixo wakho oya kuqubuda kuyo, ukhonze yona yodwa” ’ ” (Mat. 4:10, Luka 4:8). UKristu usikhumbuza ukuba unqulo lokwenene lujolise kuThixo hayi kuye nabani, kwanokuba ukululamela iLizwi laKhe lunqulo lokwenene. Okokugqibela, kwisihendo sokuthanda ubuqheleqhele nokuzicingela, uYesu uphendula athi, “ ‘Kubhaliwe kanjalo kwathiwa, Uze ungayihendahendi iNkosi uThixo wakho’” (Mat. 4:7; ngokunjalo kuLuka 4:12).

Kuzo zozithathu ezizihendo, uYesu uphendula ngamazwi athi, “Kubhaliwe kwathiwa.” Oko kukuthi, uYesu uya ngqo kwiLizwi likaThixo hayi enye into ukujongana neentlaselo neenkohliso zikaSathana. Esi kufuneka ibe sisifundo esinamandla kuthi sonke: iBhayibhile, neBhayibhile, kuphela engumgangatho nesiseko sokugqibela senkolo yethu. Ewe, yiBhayibhile neBhayibhile yodwa eyaba yindlela kaYesu yokuzikhusela kwiintlaselo zotshaba. UYesu nguThixo, kodwa ukuzikhusela kuSathana ululamela kuphela iLizwi likaThixo. Asiyombono; asiyongxoxo ecacisiweyo, ephotheneyo; akungamazwi entiyo aphuma kuye; ndaweni yoko kungamazwi asulungekileyo kodwa anzulu esiBhalo. Kuba kuKristu, isiBhalo sinelona gunya likhulu nawona mandla makhulu. Ngale ndlela, ulungiselelo lwaKhe luqala ngesiseko esithile luze luqhubekeke ukwakhela phezu kokunyaniseka kweBhayibhile.

`Singafunda njani ukuxhomekeka kangangoko eLizwini likaThixo, sililulamele kangangoko?`