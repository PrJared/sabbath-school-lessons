---
title:  Ingqiqo
date:  22/04/2020
---

`Funda ku-2 Korinte 10:5, 6; Imizekeliso 1:7; neMizekeliso 9:10. Kutheni intobelo kuKristu ezingcingeni zethu ibaluleke kakhulu nje? Kutheni ukoyika iNkosi kuyingqalo yobulumko nje?`

UThixo usinike amamdla okucinga nokuqiqa. Sonke isenzo somntu nayo nayiphi ingxoxo yemfundiso ithatha isakhono sokucinga kwethu nokwenza izishwankathelo. Asiyixhasi inkolo engekho zingqondweni. Emva kwenkulungwane 18th -Ixesha loKhanyo, noko kunjalo, ingqiqo yomntu yathatha indima entsha nenamandla, ngokukodwa kwintlalo yaseNtshona, engaphaya kwesakhono sethu sokucinga nokufikelela kwizishwankathelo ezizizo. Ngokuphikisanayo nengcamango yokuba lonke ulwazi lwethu lusekelezelwe kumava oluvo, olunye uluvo luyibona ingqiqo yomntu njengomthombo omkhulu wolwazi. Olu luvo, lubizwa ngokuba kukulandela ingqondo, yingcamango yokuba inyaniso asinto uyivayo koko isengqondweni yaye ivela kwingqiqo. Ngamanye amazwi, iinyaniso ezithile zikhona, yaye yingqiqo yethu kuphela enako ukuziqonda ngokuthe ngqo. Le nto yenza ingqiqo yomntu uvavanyo nomgangatho wenyaniso. Ingqiqo yaba ligunya elitsha ekwafuneka ukuba yonke enye into iqubude kulo, kuquka negunya lebandla kunye, nokubonakala ngakumbi, negunya leBhayibhile njengeLizwi likaThixo. Yonke into eyayingabonakali ngokunokwayo kwingqiqo yomntu yaguzulwa nokulunga kwayo kwathandabuzwa. Lo moya wachaphazela iindawo ezinkulu zesiBhalo. Yonke imimangaliso nezenzo zikaThixo ezingaphaya kwemvelo, ezifana nokuvuka kukaYesu eyinyama, ukuzalwa yintombi, okanye iNdalo entsuku-ntandathu, ukukhankanya ezimbalwa, zange ziphinde zibonwe njengezinobunyani nezithembakeleyo. Inyaniso kukuba, kufuneka sikhumbule ukuba nkqu amandla engqiqo le yethu achatshazelwe sisono kwaye idinga ukuziswa phantsi kolawulo lukaKristu. Abantu bamfamekile ngokwasengqondweni yaye bazintshaba noThixo (Efe. 4:18). Sidinga ukukhanyiselwa liLizwi likaThixo. Okunye, le nto yokuba uThixo enguMdali wethu ibonisa ukuba, xa sithetha ngokwaseBhayibhileni, ingqiqo yethu yobuntu asiyonto edalwe yakwazi ukuzisebenzela ngokuzimeleyo okanye ngaphandle koThixo. Ndaweni yoko, “yingqalo yokulumka ukoyika uYehova” (Miz. 9:10, thelekisa neMiz. 1:7). Kuphela kuxa sisamkela intyilelo kaThixo, equlathwe kwiLizwi eliBhaliweyo likaThixo, njengeyongamileyo ebomini bethu, yaye sikulungele ukulandela oko kubhaliweyo eBhayibhileni, esinokuthi siqiqe kakuhle.

`Kwiinkulungwane ezadlulayo, uMongameli waseMerika uThomas Jefferson wazenzela inguqulelo yakhe yeTestamente eNtsha ngokuguzula yonke into, ngokoluvo lwakhe, eyayiphikisana nengqiqo. Yasuswa phantse yonke imimangaliso kaYesu, kuquka novuko lwaKhe. Oku kodwa makusifundise ntoni ngemida yengqiqo ekuqondeni inyaniso?`