---
title:  IBhayibhile
date:  23/04/2020
---

UMoya oyiNgcwele, otyhile waphefumlela umxholo weBhayibhile ebantwini, akasoze asikhokele ngokuchasene neLizwi likaThixo okanye silahleke simke kwiLizwi likaThixo. KuBalindi, iBhayibhile inegunya elikhulu kunesithethe somntu, amava, ingqiqo, okanye inkcubeko. YiBhayibhile kuphela engumgangatho nekufuneka yonke enye into ivavanywe ngawo.

`Funda uYohane 5:46, 47; noYohane 7:38. KuYesu, ingaba iBhayibhile ingumthombo wokugqibela wokuqonda imibuzo yasemoyeni? IBhayibhile iyiqinisekisa njani into yokuba uYesu nguMesiya wokwenene?`

Abanye abantu babanga ukuba bafumene “iintyilelo” ezizodwa nemiyalelo evela kuMoya oyiNgcwele, kodwa ezi zinto ziyaphikisana nomyalezo ocacileyo weBhayibhile. Kubo uMoya oyiNgcwele uthathe igunya eliphezulu kunegunya leLizwi likaThixo. Nabani na obhangisa iLizwi elibhaliweyo neliphefumlelweyo aze aphephe umyalezo walo ocacileyo, uhamba kumhlaba oyingozi yaye akalandeli inkokhelo yoMoya kaThixo. IBhayibhile kuphela kwesikhuselo sethu sasemoyeni. Yiyo kuphela engumgangatho onokuthenjwa kuyo yonke imiba yenkolo nokwenza.   “NgeziBhalo uMoya oyiNgcwele uthetha nengqondo, aze abethelele inyaniso entliziyweni. Ngalo ndlela ubhenca ubuxoki, aze abugxothe emphefulweni. KungoMoya wenyaniso, esebenza ngelizwi likaThixo, athi uKristu abeyisele kuYe abantu baKhe abanyuliweyo.”—Ellen G. White, The Desire of Ages, p. 671. UMoya oyiNgcwele mawungakhe uqondwe njengothathe indawo yeLizwi likaThixo. Endaweni yoko, Usebenza ngolungelelwano kunye nangeBhayibhile ukusitsalela kuKristu, ngalo ndlela ayenze iBhayibhile ibe kuphela komgangatho wakwamoya onyanisekileyo ngokweBhayibhile. IBhayibhile ibonelela ngemfundiso eziphilileyo (bona ku-1 Tim. 4:6), yaye njengeLizwi likaThixo ithembakele kwaye ifanelwe lulwamkelo olupheleleyo. Asingomsebenzi wethu ukuhlala kwisihlalo sokugweba isiBhalo. ILizwi likaThixo, ndaweni yoko, linelungelo negunya lokugweba thina nokucinga kwethu. Kakade, liLizwi eliBhaliweyo likaThixo ngokwaKhe.

`Kutheni iBhayibhile isisikhokelo esikhuselekileyo kwimibuzo yakwamoya kunezimvo zomntu ngokunokwakhe? Yintoni imiphumela xa singayamkeli iBhayibhile njengomgangatho esivavanya ngawo zonke iimfundiso kuquka namava ethu asemoyeni? Ukuba intyilelo yasekhusini ibililizwi lokugqibela kwimibuzo yakwamoya, kutheni oku bekungayi kukhokelela ndawo koko kwisiphithiphithi nobuxoki?`