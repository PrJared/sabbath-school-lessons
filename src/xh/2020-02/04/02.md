---
title:  Isithethe
date:  19/04/2020
---

Isithethe ngokunokwaso asisibanga. Sinikezela izenzo eziqhubeka mihla le ebomini bethu indlela nolwakhiwo oluthile. Singasinceda ukuba sihlale siqhagamshelene neengcambu zethu. Yhiyo lo nto, kungakhwankqisi ukuba isithethe sidlale indima ebalulekileyo kwinkolo yethu. Kodwa kukho kanjalo iingozi ezayamene nesithethe.

`UMarko 7:1–13 usifundisa ntoni ngendlela uYesu awasabela ngayo kwizithethe zabantu ngexesha laKhe?`

Esi sithethe wayejamelene naso uYesu sadluliswa ngobunono kuluntu lwamaYuda ukusuka kutitshala ukuya ebantwaneni. Ngexesha likaYesu, sasithathe indawo enye nesiBhalo. Isithethe, ngoko, sinomkhuba wokukhula emva kwezigaba ezide zexesha, size ngalo ndlela sikhule ngakumbi nangakumbi iinkcukacha neenkalo ezazingeyonxalenye yeLizwi necebo likaThixo ekuqaleni. Ezi zithethe zabantu-nangona sikhuthazwa ngamadoda amakhulu ahloniphekileyo (bona kuMarko 7:3, 5), umzekelo, ziinkokheli zenkolo zoluntu lwamaYudaazilingani nemithetho kaThixo (bona kuMarko 7:8, 9). Yayizizithethe zabantu, zaza kamva zakhokhelela kumgangatho wokuba “ziliphange igunya ilizwi likaThixo” (Mark 7:13).

`Funda ku-1 Korinte 11:2 no-2 Tesalonika 3:6. Sahlula njani phakathi kweLizwi likaThixo nesithethe sabantu? Kutheni le nto kubaluleke kakhulu ukuba siwenze lo mahluko?`

ILizwi likaThixo eliphilileyo lisungula kuthi imo ehlonelayo nenyanisekileyo ngakulo. Oku kunyaniseka kuvelisa uhlobo oluthile lwesithethe. Ukunyaniseka kwethu, noko kunjalo, kufuneka kusoloko kuthembakele kuThixo ophilileyo, oyityhilayo intando yaKhe eLizwini likaThixo eliBhaliweyo. Ngaloo ndlela, iBhayibhile ibambe indima eyahlukileyo eyogqitha zonke izithethe zabantu, nkqu nezo zilungileyo. Izithethe ezintshula kumava ethu noThixo neLizwi laKhe zisoloko zidinga ukuvavanywa kwintonga yokulinganisa yesiBhalo esiNgcwele.

`Zeziphi izinto esizenzayo njengebandla ezinokuba phantsi kombhalo othi “isithethe”? Kutheni le nto kusoloko kubalulekile ukuzahlula kwimfundiso yeBhayibhile? Yiza nempendulo yakho eklasini ngeSabatha.`