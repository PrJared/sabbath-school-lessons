---
title:  Amava
date:  20/04/2020
---

`Funda kumaRoman 2:4 noTito 3:4, 5. Sikungcamla njani ukulungu, unyamezelo, uxolelo, ububele, nothando lukaThixo? Kutheni le nto kubalulekile ukuba inkolo yethu ingabi lulwazi nje olungaphathekiyo, olusengqondweni, koko ibe yinto kanye engamava ethu? Kwangaxa linye, kungaziphi iindlela anokuthi amava ethu angquzulane neBhayibhile de asishenxise kwinkolo yethu?`

Amava yinxalenye yokuphila kwethu bantu. Aphembelela iimvakalelo neengcinga zethu ngendlela emandla kakhulu. UThixo usenze ngohlobo lokuba ubudlelane bethu nendalo yaKhe, naYe uThixo gaqa, bungqamane kwaye bubunjwe kakhulu ngamava ethu. Ngumnqweno kaThixo ukuba singcamle ubuhle bobudlelane, ubugcisa nomculo, kunye nemimangaliso yendalo, kwangokunjalo nemihlali yosindiso lwaKhe namandla ezithembiso zeLizwi laKhe. Unqulo nenkolo yethu zingaphezu kokuba zizigqibo zemfundiso nengqiqo. Amava esinawo abumba ngokukhulu indlela esimbona ngayo uThixo nkqu nendlela esiliqonda ngayo iLizwi laKhe. Kodwa sidinga kanjalo ukubona ngokucace gca imida nokunganeli kwamava ethu kumba wokwazi intando kaThixo.

`Silumkiso sini esifumaneka ku-2 Korinte 11:1–3? Oku makusixelele ntoni ngemida yokukholosa ngamava ethu?`

Amava asenokukhohlisa kakhulu. Xa sithetha ngokweBhayibhile, amava kufuneka abekwe kumgangatho wawo ofanelekileyo. Kufuneka ahlohlwe yaye abunjwe sisiBhalo aze apicothwe sisiBhalo. Ngamanye amaxesha sifuna ukuba namava ento echaseneyo neLizwi nentando kaThixo. Apha sidinga ukufunda ukuthemba iLizwi likaThixo ngaphezu kwamava neminqweno yethu. Kufuneka sivul’amehlo siqiniseke ukuba nkqu nentando yethu le yembala isoloko iyondelelene neLizwi likaThixo yaye ayikhabani nemfundiso ecace gca yeBhayibhile.

Inkolo apho uthando ngakuThixo nothando ngakwabanye (bona kuMarko 12:28–31) luyimithetho emikhulu, ngokuqinisekileyo, yinkolo apho amava abaluleke khona. Kwangaxa linye, kutheni kusoloko kubalulekile ukuba amava ethu siwavavanye ngeLizwi likaThixo?`