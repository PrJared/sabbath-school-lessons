---
title:  Ukuqonda iBhayibhile ngoKholo
date:  09/04/2020
---

`Funda amaHebhere 11:3, 6. Kutheni ukholo lubaluleke kakhulu ekuqondeni uThixo neLizwi laKhe? Kutheni kungenakwenzeka ukukholisa uThixo ngaphandle kokholo?`

Konke ukufunda kwenene kwenzeka kwimeko yokholo. Lukholo olupheleleyo lomntwana kubazali bakhe olwenza umntwana afunde izinto ezintsha. Lunxulumano oluthembayo olukhokelela umntwana ekufundeni iinkalo zokuqala nezisisiseko zobomi nothando. Ulwazi nomqondo, ngoko, zikhula kulwalamano oluthandayo noluthembayo. Kwangalo ndlela-nye, imvumi elichule lomculo idlala kakuhle umculo xa ingagqwesi nje kuphela izakhono zokwenza ezinceda ubani adlale isixhobo somculo, kodwa xa ibonakalisa uthando emculweni, umqambi, nesixhobo somculo. Kwangalo ndlela inye, asiyiqondi kakuhle iBhayibhile xa sisiza kuyo ngomoya wokungakholwa okanye indlela ethandabuzayo, koko ngomoya wothando nokholo. Umpostile uPawulos wabhala, “Ke lungekho ukholo akunakubakho ukumkholisa uThixo” (Heb. 11:6). Ngoko ke, kubalulekile ukuza kwiBhayibhile ngokholo, uyiqonda imvelaphi yayo engaphaya kwemvelo, endaweni yokuyibona nje iBhayibhile njengencwadi yomntu.

ABalindi bayichaze ngokucacileyo le ngcamango kwimvelaphi yesiBhalo engaphaya kwemvelo kwiNkolo esisiSeko (Fundamental Belief) yokuqala yeBandla laBalindi ethi, “IziBhalo eziNgcwele, iTestamente eNdala neNtsha, ziliLizwi likaThixo elibhaliweyo, elinikezelwe ngentyilelo engcwele.

Ababhali abaphefumlelweyo bathetha babhala beqhutywa nguMoya oyiNgcwele. Kweli Lizwi, uThixo unikezele kuluntu ulwazi olwaneleyo olusa elusindisweni. IziBhalo eziNgcwele ziyintyilelo ephezulu, enegunya, neqinisekileyo yentando yaKhe. Zingumgangatho wesimilo, uvavanyo lwamava, umtyhili opheleleyo weemfundiso, nengxelo ethembakeleyo yezenzo zikaThixo kwimbali. (Ndum. 119:105; Imiz. 30:5, 6; Isa. 8:20; Yohane 17:17; 1 Tesa. 2:13; 2 Tim. 3:16, 17; Heb. 4:12; 2 Petros 1:20, 21.)”

`Yintoni abaphoswa yiyo abantu ekuqondeni kwabo iBhayibhile xa bengezi kwisiBhalo ngomoya wokholo? Kutheni le nto olukholo lungamfamekanga? Oko kukuthi, zeziphi izizathu ezizizo ngolukholo yaye kutheni ukholo luseyimfuneko xa sijamelana neenyaniso zeBhayibhile?`