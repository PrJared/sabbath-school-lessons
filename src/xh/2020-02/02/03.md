---
title:  Inkqubo yeMpefumlelo
date:  06/04/2020
---

Kuba uThixo esebenzisa uhlobo lokuthetha ukutyhila intando yaKhe emntwini, intyilelo engcwele inako ukubhalwa phantsi. Noko kunjalo, njengoko sesibonile, iBhayibhile yimiphumela yenyaniso kaThixo etyhilayo kuthi ngokusebenza koMoya oyiNgcwele, odlulisa akhusele isigidimi saKhe ngezixhobo ezingabantu. Esi sisizathu esinokubangela silindele ubumbano olusisiseko olubonakalo kuso sonke isiBhalo ukusuka kwiGenesis ukuya kwiSiTyhilelo (umzekelo, thelekisa uGenesis 3:14, 15 kwiSityhilelo 12:17).

`Funda u-2 Petros 1:21, 2 Timoti 3:16, no-Duteronomi 18:18. Ezi ndima zithini ngempefumlelo yesiBhalo?`

Sonke isiBhalo siphefumlelwe ngokungcwele, nokuba ayizizo zonke iindawo ezikhuthaza ngokulinganayo ukufunda okanye ezibhekiselele kuthi ncakasana kule mihla (umzekelo, iindawo ezithetha ngezidlo zamaHebhere zaphefumlelwa nangona kungaseyomfuneko kuthi ukuba sizigcine namhlanje). Noko kunjalo sidinga ukufunda kuso sonke isiBhalo, nkqu nakwezo ndawo kungelula ukuzifunda nokuziqonda okanye ezingenanto yakwenza ncakasana nathi ngoku.

Kanjalo, asiyiyo yonke into eseBhayibhileni eyatyhilwa ngokutsolileyo okanye ngokungaphaya kwemvelo. Ngamanye amaxesha uThixo wasebenzisa ababhali beBhayibhile abathi baphanda ngenyameko izinto okanye basebenzisa amanye amaxwebhu abhaliweyo akhoyo (bona kuYoshuwa 10:13, Luka 1:1-13) ukudlulisa umyalezo waKhe.  Sekunjalo, sonke isiBhalo siphefumlelwe (2 Tim. 3:16). Esi sisizathu esibangela uPawulos athi, “izinto zonke” ezabhalwayo, zabhalelwa ukufundisa thina, ukuze ngalo “uvuselelo lwezibhalo sibe nalo ithemba (Rom. 15:4).

“IBhayibhile yalatha kuThixo njengombhali wayo; noko kunjalo yabhalwa zizandla zabantu; kwaye ngohlobo lwayo olwahlukileyo lweencwadi zayo ezohlukahlukeneyo izisa iimpawu zababhali abaliqela. Iinyaniso ezityhiliweyo zonke ‘ziphefumlelwe nguThixo’ (2 Tim. 3:16); noko kunjalo sichazwa ngamazwi abantu. .”—Ellen G. White, The Great Controversy, p. 7.

`Namhlanje kukho iingcaphephe zeBhayibhile ezikuphikayo ukubhalwa okungcwele kweendawo ezininzi zeBhayibhile, de zifikelele kwinqanaba lokuba iimfundiso ezininzi ezibalulekileyo-iNdalo, i-Eksodus, novuko-zikhanyelwe. Kutheni kubalulekile ukuba singaluvuli olocango, nakancinci? Kakade, sifanele ukuligweba iLizwi likaThixo?`