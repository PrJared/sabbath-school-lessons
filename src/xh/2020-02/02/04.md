---
title:  ILizwi EliBhaliweyo LikaThixo
date:  07/04/2020
---

`“Wathi uYehova kuMoses, ‘Wabhale la mazwi; kuba ndenze ngokuthetha kwala mazwi umnqophiso nawe noSirayeli.’” (Eksod. 34:27). Kutheni iNkosi yafuna ukuba uMoses awabhale phantsi la mazwi ngokungafaniyo nokuba uMoses awacengceleze kuphela ebantwini? Yeyiphi eyona nzuzo iqinisekileyo yeLizwi eliBhaliweyo?`

UThixo othethayo nowadala intetho yomntu ubangela abantu abanyuliweyo ukuba bavakalise iinyaniso ezingcwele ezityhiliweyo neengcamango ezingcwele eziphefumlelweyo ngendlela enyanisekileyo nethembakeleyo. Yhiyo lo nto, kungakhwankqisi ukufumanisa ukuba uThixo wayalela ababhali beBhayibhile mandulo ukuba bagcine umyalelo nentyilelo yaKhe ngokubhala.

**Ezi ndima zilandelayo zifundisa ntoni ngeNtyilelo ebhaliweyo?**

`Ekso. 17:14; 24:4`

`Yosh. 24:26`

`Yer. 30:2`

`IsiTyhi. 1:11, 19; 21:5; 22:18, 19`

Kwakutheni uThixo ayalele izigidimi zaKhe eziyintyilelo neziphefumlelweyo ukuba zibhalwe phantsi? Impendulo eqinisekileyo kukuba singazilibali msinya. Amazwi abhaliweyo eBhayibhile asoloko eyindawo ethe rhoqo esalatha kuyo esikhokelela kuThixo nentando yaKhe. Uxwebhu olubhaliweyo lunokusoloko lugcinwa ngcono yaye lunokunyaniseka ngakumbi kunemiyalezo ethethwa ngomlomo, ekufuneka ithethwe oko. ILizwi eliBhaliweyo, elinokuphindaphindwa ukukotshwa, lingenziwa kanjalo lifikeleleke kubantu abaninzi kunaxa belithethiwe kuphela. Okokugqibela, singathetha kwinani eliqingqekileyo labantu ngexesha elithile kwindawo enye, kodwa okubhaliweyo kunokufundwa yintlaninge yabafundi kwiindawo ezininzi ezohlukeneyo namazwekazi, kuze kanjalo kube yintsikelelo kwinkitha yezizukulwana kamva. Enyanisweni, ukuba abantu abakwazi kufunda ngokunokwabo, abanye bangabafundela ngokuvakalayo uxwebhu olubhaliweyo.