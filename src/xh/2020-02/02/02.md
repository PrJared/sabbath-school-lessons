---
title:  Intyilelo Engcwele YeBhayibhile
date:  05/04/2020
---

`Funda ku-2 Petros 1:19–21. UPetros ukuchaza njani ukweyiseka kwakhe yimvelaphi yesigidimi esiprofethayo esikwiBhayibhile?`

IBhayibhile ayifani nayo nayiphi incwadi. Ngokompostile uPetros, abaprofethi bachukunyiswa nguMoya oyiNgcwele kangangokuba umxholo wesigidimi sabo wawuvela kuThixo. Abazange baziyilele ngokunokwabo. Endaweni yokuba “zintsomi zobuqhinga” (2 Pet. 1:16), isigidimi sobuprofethi seBhayibhile sinemvelaphi engcwele, kwaye ngalo ndlela sinyanisekile sikwathembakele. “Bathi abantu abangcwele bakaThixo bathetha beqhutywa nguMoya oyiNgcwele (2 Pet. 1:21). UThixo wayesebenza kwinkqubo yentyilelo, apho wayazisa khona intando yaKhe kubantu abanyuliweyo.

Ukuthetha okuthe ngqo kwamazwi phakathi koThixo nabantu abathile yinyaniso engenakuphetshwa yeziBhalo. Yiyo lo nto iBhayibhile inegunya elilodwa, elingcwele, kwaye kufuneka siyithathele ingqalelo lenkalo ingcwele ekuzipicotheni kwethu iziBhalo. ZinoThixo wethu ongcwele njengombhali wokugqibela wazo, iincwadi zeBhayibhile zibizwa kakuhle ukuba “ziziBhalo ezingcwele” (Rom. 1:2, 2 Tim. 3:15).  Zanikezelwa ngenxa yeenjongo eziphathekayo, kanjalo. “Zikwancedela ukufundisa, ukohlwaya, ukululeka, ukuqeqesha okusebulungiseni ukuze umntu kaThixo afaneleke, exhobele wonke umsebenzi olungileyo. (2 Tim. 3:16, 17).

Kanjalo sidinga uncedo loMoya oyiNgcwele ukuhlomela ebomini bethu oko uThixo akutyhilileyo eLizwini laKhe. Ngokompostile uPetros, ukuconjululwa kweLizwi elityhiliweyo elingcwele likaThixo asingomba wezimvo zethu. Sidinga iLizwi likaThixo noMoya oyiNgcwele ukuqonda ngendlela eyiyo intsingiselo yalo.  Ngokunjalo iSibhalo sithi, “Inene, ayikhe yenze into iNkosi uYehova, ingathanga iluhlakaze ucweyo lwayo kubakhonzi bayo abaprofeti” (Amos 3:7). Amazwi eBhayibhile amele “intyilelo” (ngokweendlela zayo ezohlukeneyo) achaza ingcamango yokuba into ebisoloko ifihlakele kungoku nje iveziwe okanye ityhiliwe yaye ngalo ndlela iyaziwa kwaye iyabonakala. Njengabantu, siyakudinga okokutyhilwa, okanye lo ntyilelo, kuba sizizidalwa ezisesonweni, sahlukene noThixo ngenxa yesono sethu, ngenxa yoko ke sixhomekeke kuYe ukuyazi intando yaKhe.

`Kunzima ngokwaneleyo ukuthobela iBhayibhile nkqu naxa sikholelwa kwimvelaphi yayo engcwele. Bekuyakwenzeka ntoni xa sinokufikelela ekungayithembini okanye ekuyithandabuzeni lo mvelaphi ingcwele?`