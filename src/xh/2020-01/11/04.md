---
title:  Ukuchukunyiswa Yingelosi
date:  10/03/2020
---

`Funda: Daniyeli 10:10–19. Yintoni eyenzeka kwixesha ngalinye ingelosi ichukumisa uDaniyeli?`

Oyiswe kukubengezela kokukhanya kwezulu umprofeti uyawa. Ngoko ingelosi iyafika imchukumise imthuthuzele. Xa siyifunda imbali, qaphela ukuba ingelosi imchukumisa kathathu uDaniyeli. Ukuchukumisa kokuqala kumenza umprofeti akwazi ukuma aphulaphule amazwi entuthuzelo avela ezulwini: “Musa ukoyika, Daniyeli, kuba kususela kumhla wokuqala, owayinikelayo intliziyo yakho ekuqondeni nasekuzithobeni phambi koThixo wakho, aviwa amazwi akho, mna ke ndize ngenxa yamazwi akho” (Dan. 10:12). Umthandazo kaDaniyeli ulichukumisile izulu. Kuthi oku kuza njengesiqinisekiso sokuba uThixo uyayiva imithandazo yethu, nto leyo eyintuthuzelo enkulu ngamaxesha embandezelo. Ukuchukumisa kwesibini kumenza uDaniyeli akwazi ukuthetha. Umprofeti uthulula amazwi wakhe phambi kukaYehova, exela izimvo zokoyika kwakhe nemvakalelo yakhe: “Mnumzana, lo mbono unditsho ndonganyelwa kukoyika; ndiphelelwe ngamandla. Kuxa bendingubani ke mna sicaka sakho, ukuba ndide ndithethe nenkosi yam? Sendiphelelwe nangamandla la kunzima nokuphefumla oku” (Dan. 10:16, 17, IBHAYIBILE). Ngoko ke, uThixo, akaneli nje ukuthetha nathi; ufuna ukuba sivule imilomo ukuze sikwazi ukumxelela izimvo, izidingo, neminqweno yethu.

Okwesithathu ukuchukunyiswa kuzisa amandla kuye. Uthi xa uDaniyeli ekuqonda ukungabi namandla kwakhe, ingelosi imchukumisa imthuthuzele ngoxolo lukaThixo: “Musa ukoyika, ndoda inqwenelekayo, yiba noxolo; yomelela, yomelela!” (Dan. 10:19). Khumbula ukuba ingelosi ibithunyelwe kuDaniyeli ukuza kuphendula imithandazo yakhe, ukuze imnike imbono nokuqonda. Ngamanye amazwi, umbono olandelayo kwisahluko 11 uza kuba ngojonge ukumkhuthaza uDaniyeli ukusabela kukulila kwakhe nokucamngca ngemeko ekhoyo eYerusalem. UThixo engakwicala lethu, ngoko, sinako ukuba noxolo naxa sijongene nembandezelo. Inkcukumiso yaKhe yothando isenza sikwazi ukukhangela ngethemba kwixesha elizayo. “Kuthi thina bakwiihambo eziqhelekileyo zobomi, izulu linokuba likufutshane kakhulu.”—Ellen G. White, Owayelangazelelwa Emaphakadeni, iph. 35.

`Kukangaphi ucinga ukuba lisondelelene kangakanani izulu nomhlaba? Ubungaphila njani ukuba ubungasoloko uyigcinile le nyaniso entliziyweni nasengqondweni yakho?`