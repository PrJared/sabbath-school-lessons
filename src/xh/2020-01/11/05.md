---
title:  Idabi Elikhulu
date:  11/03/2020
---

`Funda: Daniyeli 10:20, 21. Yintoni etyhilwe kuDaniyeli apha?`

Umthunywa wasezulwini utsalela umdiyadiya ecaleni atyhilele uDaniyeli imfazwe yomhlaba wonke ethi yenzeke ngaphaya ngasemva kwemiboniso yembali yoluntu. Ngako nje ukuba uDaniyeli aqalise ukuthandaza, idabi lasemoyeni phakathi kwezulu nomhlaba liyaqala. Izidalwa zasezulwini zaqala ukulwa nokumkani wasePersi ukuba akhulule amaYuda aqhubeke nokwakha itempile. Siyazi kwasekuqaleni kukaDaniyeli 10 ukuba ukumkani wasePersi yayinguKoreshi. Phofu ke, ukumkani womntu eshiywe yedwa akakwazi ukunika inkcaso ebonakalayo kumntu wasezulwini. Le nto ibonisa ukuba ngasemva kukakumkani womntu kumi umthunywa ongumoya okhuthaza uKoreshi ukuba anqande amaYuda ekwakheni ngokutsha itempile. Imeko efana naleyo yenzeka kuHezekile 28, apho ukumkani waseTire amele uSathana, igunya elingumoya ngaphaya kokumkani ongumntu weso sixeko. Ngoko ke, akumele kumangalisa ukuba ukumkani wasePersi aze kulwa naye uMikayeli uquka uSathana neengelosi zakhe.Oku kubonisa ukuba inkcaso yabantu ekwakhiweni kwetempile eYerusalem inomceph’ ucandiwe kwinqwanqwa lasemoyeni.

`Funda: Daniyeli 10:13. Loluphi uhlobo lwedabi elichazwe apha?`

“Lo gama uSathana wayezamana nokuphembelela amagunya obukumkani baseMedo- Persi ukuba abonise ukungabathandi abantu bakaThixo, iingelosi zona zazisebenza kunye nabafuduswa. Imbambano yile lonke izulu lalinomdla kuyo. Ngomprofeti uDaniyeli, sikrotyiswe kweli dabi likhulu phakathi kwemikhosi yokulunga nemikhosi yobubi. Kwaba ziiveki ezintathu uGabriyeli esilwa namagunya obumnyama, ezama ukuthintela iimpembelelo ezisebenzayo engqondweni kaKoreshi; kwathi phambi kokuba iphele impikiswano, uKristu ngokwaKhe weza ukuba amncede uGabriyeli. “Ke umthetheli wobukumkani bamaPersi wamelana nam imihla engamashumi amabini anamanye,” watsho uGabriyeli; “uyabona, uMikayeli, omnye wakubathetheli abaziintloko, weza kundinceda; mna ndamoyisa khona, kookumkani bamaPersi.” Daniyeli 10:13. Into ekuphela kwayo eyayinokwenziwa lizulu ngenxa yabantu bakaThixo, yenziwa. Ekugqibeleni uloyiso lwazuzwa; imikhosi yotshaba yabuyiswa umva yonke imihla kaKoreshi, nayo yonke imihla yonyana wakhe uCAMBYSES [Khambisesi], owalawula iminyaka esixhenxe enesiqingatha.”—Ellen G. White, Abaprofeti Nookumkani, amaph. 474, 475.