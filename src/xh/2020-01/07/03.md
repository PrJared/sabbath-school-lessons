---
title:  Umgibe Obekelwe UDaniyeli
date:  10/02/2020
---

`Funda: Daniyeli 6:6–9. Yintoni eyayisenza ukuba kubekho lo mthetho? Usebenza njani ekungazini kukakumkani?`

UDariyo ubonakala egeza ekuwiseni umthetho aza kukhawuleza awususe. Ungene emgibeni obekwe ngamagosa akhe, anobuchule ngokwaneleyo ukuba adlale ngeemeko zokulawula ezimiselwe bubukumkani. UDariyo uwunabisile umbuso wamisela i-120 labaphathi ukuze lwenziwe lube lula lube nempumelelo ulawulo. Phofu ke, inyathelo elinjalo kulula ukuba likhuthaze uvukelo nokwahlukana ebukumkanini. Ngoko ke, umthetho onyanzelisa wonke umntu ukuba acele kuphela kukumkani okweentsuku ezingama-30 ubonakala ulicebo elilungileyo ukukhuthaza ukuthembeka kukumkani ukuze, ngaloo ndlela, kuthintelwe lonke uhlobo lovukelo. Wona amagosa ayemlahlekisa ukumkani ngokuthi icebo elinjalo lixhaswa ngabo “bonke” abongameli, abathetheli bomkhosi, iirhuluneli, amaphakathi, namabamba — ubuxoki obuphandle, njengoko engafakwanga uDaniyeli. Ngaphezu koko, ithemba lokuba angaphathwa njengothixo linokuba lalinika umdla kukumkani. Abukho ubungqina bokuba ukumkani wasePersi wakha wafuna umgangatho kathixo. Sekunjalo, umthetho unokuba wawujonge ukumenza ukumkani ukuba ibe nguye yedwa omele oothixo iintsuku ezingamashumi amathathu; ukuthi, imithandazo eya koothixo kufuneka inikelwe ngaye. Ngelishwa, ukumkani akayiphandi injongo etyhala eli cebiso. Ngoko ke, usilele ukuba aqonde ukuba umthetho oya kuthintela uvukelo wona ngokwawo uluvukelo lokwenzakalisa uDaniyeli.

Mabini amacala kulo mthetho afanele ukuqwalaselwa. Kuqala, isohlwayo sokungawuthobeli sikukuphoswa emhadini weengonyama. Njengokuba olu hlobo lwesohlwayo lungakhange lubonakale naphi na, sinokuba yingcamango eyenzelwe ukufeza injongo ethile yentshaba zikaDaniyeli. Kwimpuma yakudala ookumkani babegcina iingonyama ezindlwini zezilwanyana ukuze zizikhulule ngexesha leziganeko ezithile zokuzingela. Ngoko ke, kwakungekho ukunqongophala kweengonyama zokuba ziqwenge nabani othi agqithe kumthetho kakumkani. Okwesibini, umthetho awunako ukuguqulwa. Imo yokungabi nakuguquka komthetho wamaMedi namaPersi” ikhankanyiwe nakuEstere 1:19 noEstere 8:8. UDiodorus Siculus, umGrike wakudala owayengumbhali wembali, ukhankanya isiganeko xa uDariyo III (angaphazanyiswa nokumkani ekuthethwe ngaye kuDaniyeli) wayiguqula ingqondo yakhe kodwa akakwazi ukurhoxisa isigwebo sokufa awasiwisa kwindoda emsulwa.