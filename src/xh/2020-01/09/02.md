---
title:  Inkunzi Yegusha Nebhokhwe
date:  23/02/2020
---

`Funda: Daniyeli 8. Ungantoni lo mbono, kwaye uhambelana njani noko sikubone kuDaniyeli 2 nesi-7?`

NjengakuDaniyeli 2 nesi-7, sinikwe apho omnye umbono wokuphakama nokuwa kwezikumkani zomhlaba, nangona kungohlobo olwahlukileyo lwemifuziselo. Olu fuziselo lwayame ngokutsolileyo kwingcwele kaThixo. Kule imeko, umfuziselo wenkunzi yegusha nowebhokhwe isetyenziswe ngenxa yokuhlangana neMini yoCamagushelo kwinkonzo yasengcweleni, ixesha lomgwebo kuIsrayeli wakudala. Iinkunzi zeegusha neebhokhwe zazisetyenziswa njengomnikelo wombingelelo kwinkonzo yasengcweleni. Kwakuba kuphela ngeMini yoCamagushelo apho esi sibini sasikhankanywa kunye. Kungoko, ezi zilwanyana zibini zikhethwe ngenjongo apha yokuvusa iMini yoCamagushelo, eyiyeyona ubalasele kakhulu kuyo umbono.

Uthi xa umbono utyhileka, uDaniyeli abone inkunzi yegusha ityhudisela kumacala amathathu: ngasentshona, ngasentla, nangasezantsi (Dan. 8:4). Le ntshukumo intlantlu- ntathu ibonisa ukukhula kweli gunya: “kwaza akwabakho rhamncwa linokumelana nalo, akwabakho unokuhlangula esandleni sayo. Yenza ngokukholekileyo kuyo, yakhula” (Dan. 8:4, NKJV). Ngokokuchaza kwengelosi, inkunzi yegusha enempondo ezmbini imele ubukumkani beMedo-Persi (Dan. 8:20), kanti amacala amathathu nokuphandle anokuba amele uloyiso olukathathu lweli gunya lomhlaba. Okulandelayo, ibhokhwe ivela inophondo olukhulu, elimele ubukumkani beGrisi phantsi komphathi-mkhosi uAlexander Omkhulu (Dan. 8:21). Ukuhamba kwebhokhwe “ingafiki phantsi” (Dan. 8:5, kubonisa ukuba ihamba ngokukhawuleza. Lo mfuziselo, uzisa umfanekiso wokukhawuleza kokoyisa kuka-Alexander, uDaniyeli 7 alubeka njengehlosi elinamaphiko. Kanti ke, njengoko isiprofeto sibonisa, yathi ibhokhwe “yakuba namandla, lwaphuka uphondo olukhulu” (Dan. 8:8) lwavulela indawo iimpondo ezine, ezaya kufikelela kwiimbombo zone zelimiweyo. Oku kwazaliseka xa uAlexander esifa eBhabheli ngoJuni 323 B.C. eneminyaka engama-33 ubudala, baza ubukumkani bakhe bahlulwa phakathi kweenjengele zakhe ezine.

`Phakathi kukaDaniyeli 2:38 noDaniyeli 8:20, 21, zintathu okanye zine izikumkani ezityhilwe emibonweni esizixelelweyo. Le nyaniso imangalisayo imele ukusinceda njani ukuqinisekisa ukuchana kokuchaza kwethu ezi ziprofeto?`