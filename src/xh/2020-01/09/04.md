---
title:  Ukuhlaselwa Kwengcwele
date:  25/02/2020
---

`Funda: Daniyeli 8:10–12. Sesiphi isenzo sophondo oluncinane oluboniswe lusenza apha?`

KuDaniyeli 8:10, uphondo oluncinane luzama ukuphinda, kumgangatho wasemoyeni, amalingeabakhi beBhabheli (Gen. 11:4). Izaci “umkhosi” no“iinkwenkwezi” zalatha kubantu bakaThixo kwiTestamente eNdala. UIsrayeli walathwa ngokuthi yimikhosi kaYehova (Eks. 12:41). UDaniyeli ukwalatha kubantu bakaThixo abathembekileyo ngokuthi babengezela njengeenkwenkwezi (Dan. 12:3). Kucacile oku ukuba asikuko ukuhlasela iinkwenkwezi eziya zisesibhakabhakeni, kodwa kukutshutshisa abantu bakaThixo, aba“[kowabo] lisemazulwini” (Filipu 3:20). Nangona inyambalala yamaKristu yabulawa ngookumkani bobuhedeni, apho kujonwe khona ngoku kukwizenzo ezibheka phezulu zophondo oluncinane. Ngoko ukuzaliseka kokugqibela kwesi siprofeto kufuneka kudityaniswe neRoma yobupopi nokutshutshisa kwayo emaphakadeni. Naye, uDaniyeli 8:11 uthetha ngo“Mthetheli,” okhankanywe kwenye indawo njengo “Mthanjiswa uMthetheli” [NKJV] (Dan. 9:25), “Mikayeli, uMthetheli wenu” (Dan. 10:21), no“Mikayeli umthetheli omkhulu” (Dan. 12:1). Akakho omnye ngaphandle kukaKristu ekunokuba kubhekiswa kuye ngale ntetho. UYesu Kristu unguMthetheli “womkhosi” ekuthethwe ngawo ngaphambili, ekwanguMbingeleli wethu omKhulu ezulwini. Ngoko ke, ubuPopi nohlelo lwenkolo ebumeleyo benza mfiliba buzame ukudlula ngaphaya kwendawo yobubingeleli bukaYesu.

KuDaniyeli 8:11, “inkonzo yamaxesha” yenzeka ngokuhlangene nengcwele yasemhlabeni ukubonisa iqela nokuqhubeka kwemiba yeenkonzo zamadini – kuquka imibingelelo nokuthethelela. Kungezi nkonzo awayesithi umoni axolelwe nezono kwenziwe into ngazo emnqubeni. Le nkqubo yasemhlabeni imele ulungiselelo lokuthethelela kukaKristu kwingcwele yasezulwini. Njengoko isiprofeto sixela, ubupopi bumisa endaweni yokuthethelela kukaKristu ukuthethelela kwababingeleli. Ngonomgogwana onjalo wonqulo, uphondo oluncinane lususa ulungiselelo lokuthethelela kukaKritu luze lube, ngokomfuziselo, lulahlela phantsi ingcwele kaKristu.“Inyaniso lwayiwisela phantsi emhlabeni; lwenza lwaba nempumelelo” (Dan. 8:12). UYesu waxela ngaYe ukuba uyinyaniso (Yohane 14:6) walatha nakwiliZwi likaThixo njengenyaniso (Yohane 17:17). Kwelinye icala, ubupopi buyala ukuba iguqulwe iBhayibhile ibe kwiilwimi zabantu, babeka ukuguqulwa kweBhayibhile phantsi kwegunya lebandla, babeka isithethe ecaleni leBhayibhile njengegunya elongamileyo elilawula ukholo.

`Simele ukusixelela ntoni esi sifundo ngokuxabiseka nokubaluleka kokwazi ukuba inyaniso yebhayibhile ngokwenene ichasene nezithethe zabantu?`