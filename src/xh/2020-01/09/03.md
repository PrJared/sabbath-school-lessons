---
title:  Ukukhula Kophondo Oluncinane
date:  24/02/2020
---

`Funda: Daniyeli 8:8–12 ngobunono. Kukwawaphi amacala apho olu phondo luya ngakhona, kungokuba kutheni kubalulekile ukuba oku kuqondwe?`

Emva kokubonisa iimpondo ezine zisiya kwimimoya emine yamazulu, indima yeBhayibhile ixela ukuba kwelinye kwaphuma uphondo oluncinance. Umbuzo apha ngowokuba ingaba olu phondo/gunya liphuma kwelinye leempondo ezine na ezibe zimele iinjengele ezine zika-Alexander, njengoko sibonile izolo-okanye omnye kwimimoya emine na? Ukuma kwegrama yendima kulwimi lwakuqala kubonisa ukuba olu phondo luphuma komnye wemimoya emine yezulu. Njengoko eli gunya liphuma emva kobukumkani beGrisi nasemva kwamahlumelo ayo, ukuqonda okulula kokokuba olu phondo yiRoma, kuqala eyobuhedeni, kulandele eyobupopi. “Olu phondo luncinane lumele iRoma, kuqala kwisigaba sayo sobuhedeni, isigaba solawulo, ukulwa nabantu bakwaYuda namaKristu okuqala, emva koko, kwisigaba sayo sobupopi, iqhubeka kuze kweyethu imihla nakwixesha elizayo.”— The Seventh-day Adventist Bible Commentary, vol. 4, p. 841.

Ngokwendima yeBhayibile, uphondo oluncinane lwaqala lwaxwesa ukuhamba kwalo, “lwaba lukhulu ngokuncamisileyo, lwabheka ngasezantsi, nangasempumalanga, nangasezweni eliligugu” (Dan. 8:9). La macala ahambelana neendawo eziphambili ezintathu ezangena ngaphantsi kokugunya kweRoma yobuhedeni. Njengokuba uphondo oluncinane ludlala indawo ephambili embonweni, ukubheka phezulu kwalo kunikwa ukuqwalaselwa ngononophelo. Ngokwalo mba, uphondo luhambelana kakhulu nophondo oluncinane lukaDaniyeli 7, njengoko uthelekiso olulandelayo lubonisa: (1) Zombini iimpondo zincinane ekuqalekeni (Dan. 7:8, Dan. 8:9). (2) Zombini ziba nkulu kamva (Dan. 7:20, Dan. 8:9.). (3) Zombini zingamagunya atshutshisayo (Dan. 7:21, 25; Dan. 8:10, 24). (4) Zombini ziyaziphakamisa zithethe indumbisa (unyeliso) (Dan. 7:8, 20, 25; Dan. 8:10, 11, 25). (5) Zombini zijolise kubantu bakaThixo (Dan. 7:25, Dan. 8:24). (6) Zombini zinemiba ekwenzeni kwazo eyabelwe ixesha lesiprofeto (Dan. 7:25; Dan. 8:13, 14). (7) Zombini ziqhuba kude kube lixesha lokuphela (Dan. 7:25, 26; Dan. 8:17, 19). (8) Zombini zifumana intshabalalo engasentla kwendalo (Dan. 7:11, 26; Dan. 8:25). Ekugqibeleni, kuba uphondo oluncinane lukaDaniyeli 7 lumele ubupopi, ukukhula ngokunyukela phezulu kophondo oluncinane lukaDaniyeli 8 kunyanzeleka ukuba kumele kwaelo gunya linye. Ngoko ke, njengakuDaniyeli 2 nesi-7, igunya lokugqibela eliphambili yiRoma, zombini – eyobuhedeni neyobupopi.