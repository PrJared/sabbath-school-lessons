---
title:  Umfanekiso Wegolide
date:  19/01/2020
---

`Funda: Daniyeli 3:1–7. Yintoni ebonakala ikhuthaza ukumkani ukuba enze lo mfanekiso?`

Kudlule isithuba samashumi amabini eminyaka phakathi kwephupha nokwakhiwa komfanekiso. Sekunjalo, kubonakala ngokungathi ukumkani akasayi kuphinda alilibale iphupha nokuba iBhabheli inomyolelo wokuba kuza kubakho amanye amagunya endaweni yayo. Ngokunganeliswa kukuba yintloko yegolide kuphela, ukumkani ufuna ukuba amelwe ngumfanekiso opheleleyo wegolide ukuze axelele abantu bakhe ukuba ubukumkani bakhe buya kuma kuyo yonke imbali.

Le ngqondo yekratshi ikhumbuza abakhi beNqaba yeBhabheli, abathi, ekuziphakamiseni kwabo, bazama ukunika umngeni uThixo ngokwaKhe. OkukaNebhukadenetsare ukuziphakamisa nako akukho ngaphantsi koku. Wenze okukhulu njengomlawuli weBhabheli, kwaye akanako ukuphila nengcamango yokuba ubukumkani bakhe, ekugqibeleni, buza kudlula. Ngoko, kumzamo wokuziphakamisa, wakha umfanekiso wokuvuselela amandla wakhe aze ngokwenza oko anyuse ukunyaniseka kwabantu abalawulayo. Nangona kunokungacaci nokuba umfanekiso umiselwe ukuba umele ukumkani okanye uthixo, kufuneka sigcine engqondweni ukuba ngexesha lakudala yayingacacanga imida phakathi kwezopolitiko nenkolo, ukuba yayikho.

Kufuneka sikhumbule, kwakhona, ukuba uNebhukadenetsare wayenamathuba amabini okumenza ukuba aqhelane noThixo oyinyaniso. Kuqala, uvavanya abafana bamaHebhere abafumane benengqondo ephindwe kalishumi kunezinye izilumko zaseBhabheli. Kwakhona, emva kokuba zonke ezinye iingcungela zisilele ukumkhumbuza iphupha lakhe, uDaniyeli wamnika ingxelo ngeengcinga ezisengqondweni yakhe, iphupha, nokuchazwa kwalo. Ekugqibeleni, ukumkani wakuvuma ukongama kukaThixo kaDaniyeli. Okumangalisa ngokwaneleyo, ezo zifundo ngoThixo zidlulileyo, azimthinteli uNebhukadenetsare ekubuyeleni umva ekunquleni izithixo. Ngokuba kutheni? Kunokwenzeka ukuba likratshi. Abantu abanesono bayamelana nokuvuma inyaniso yokuba ubutyebi babo nabakwenzileyo ngengqondo zabo konke ngamampunge nokuba kubekelwe ukutshabalala. Maxa wambi singenza izinto ngokufana no“Nebhukadenetsare” omncinane xa sihoye kakhulu esikwenzileyo, siyilibale indlela konke okungamampunge ngayo xa kujongene nonaphakade.

`Singakufunda njani ukungawi, nokuba kungendlela ezincinane, kumgibe ofana nalowo awa kuwo uNebhukadenetsare?`