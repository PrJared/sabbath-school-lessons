---
title:  Indoda Yesine
date:  22/01/2020
---

`Funda: Daniyeli 3:19–27. Kwenzeka ntoni? Ngubani omnye umntu lo?`

Akuba ebaphosile abathembekileyo bamaHebhere emlilweni, uNebhukadenetsare udidekile kukubona ubukho bomntu wesine ngaphakathi eziko. Ngolwakhe ulwazi analo, ukumkani ufanisa umntu wesine “[no]Nyana kaThixo” (Dan. 3:25). Ukumkani akakwazi ukuthetha kakhulu, kodwa siyazi ukuba ngubani umntu wesine. Ubonakala kuAbraham phambi kokutshatyalaliswa kweSodom neGomora, ubambana noYakobi ngasemlanjeni iYabhoki, azityhile kuMoses etyholweni elivuthayo. NguYesu Kristu ekwimo yangaphambi kokuba azalwe ngumntu, eze kubonisa ukuba uThixo uma nabantu baKhe ezinkathazweni zabo. UEllen G. White uthi, “Kunjalo, uYehova akazange abalibale abaKhe. Ngexesha amangqina aKhe ejulelwa eziko, uMsindisi waziveza ngokwaKhe ubuQu kubo, baza bathi bekunye, bahamba esazulwini somlilo. Phambi kukaYehova wobushushu nokubanda, amalangatye alahlekwa ngamandla awo okutshabalalisa.” —Abaprofeti Nookumkani, iph.423.

Kunjengoko uThixo athi kuIsaya, “Xa uthi uwele emanzini, ndoba nawe; nasemilanjeni, ayisayi kukuntywilisela; xa uthi uhambe emlilweni, akuyi kurhawuka, nelangatye lingakutshisi” (Isa. 43:2).

Nangona siwathanda amabali anje ngala, asusa umbuzo ngabanye abangaye bahlangulwe nommangaliso ngenxa yokholo lwabo. Abo bantu, ngokuqinisekileyo, bayazi ngamava kaIsaya noZekariya, ababulawa ngukumkani okhohlakeleyo. Kuyo yonke imbali engcwwele, kude kuze kule mihla yethu, amaKristu athembekileyo aye anyamezela ukubulaleka kakubi eyaba sisiphelo kubo,okwalapha, kungengayo indlela yokuhlangulwa emangalisayo kodwa ngokufa okubuhlungu. Nantsi enye imeko eyodwa apho abathembekileyo bezuza ukuhlangulwa ngommangaliso kodwa, njengoko sisazi, izinto ezinjalo azikholisi kwenzeka.

`Kwelinye icala, kukuthini ukuhlangulwa ngommangaliso abaya kubanako bonke abantu abathembekileyo bakaThixo, okuba isiphelo sabo sibe njani apha? (Jonga u-1 Kor. 15:12–26.)`