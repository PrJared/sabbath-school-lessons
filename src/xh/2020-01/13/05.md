---
title:  Incwadi Etywiniweyo
date:  25/03/2020
---

`Funda: Daniyeli 12:4 noYohane 14:29. Kutheni le nto incwadi kaDaniyeli kufuneka itywinwe kude kube lixesha lokuphela?`

Ekupheleni kwesiqendu esikhulu sencwadi (Dan. 10:1–12:4), umprofeti ufumana umyalelo wokuyitywina incwadi esongwayo kude kube lixesha lokuphela. Kwangelo xesha linye, ingelosi ixela kwangaphambili ukuba “baninzi abaya kuyiphengulula, kwandiswe ukwazi” (Dan. 12:4). Nangona abanye abafundi bakaDaniyeli bewathabatha la mazwi njengaxela ngenkqubela kwezesayensi, nto leyo enokuqukwa kwinto ayithethayo, umxholo ubonisa ukuba ukuhla kunyuka” kubhekisa ekuphengululweni kwayo incwadi kaDaniyeli. Ngokwenene, xa sikhangela emva embalini, siphawula ukuba uDaniyeli uhleli eluncwadi olusitheleyo iqela leenkulungwane. Inokuba yayisaziwa ifundwa iindawo ezithile, kodwa ezinye zeemfundiso neziprofeto ezizitshixo ezizizitshixo zihleli ziyimfihlakalo. Umzekelo, izigidimi zesiprofeto ezihambelana nokuhlanjululwa kwengcwele, umgwebo, imo yophondo oluncinane, kunye nexesha elihambelana nezi ziprofeto, kwakukude ukuba zicace.

Noko kunjalo, ukususela kuHlaziyo lobuProtestanti ukubheka phambili, baya bongezeka ngakumbi nangakumbi abantu abaqala ukuyifunda incwadi kaDaniyeli. Phofu, kwaba kuphela ngexesha lokuphela eyathi incwadi ekugqibeleni yavulwa kwaza ekuqulathileyo kwatyhilwa ngokupheleleyo. Njengoko athe waphawula uEllen G. White, “Ngoko ke, ukususela kowe-1798, incwadi kaDaniyeli iye yavulwa amatywina, ukwaziwa kweziprofeto kwanda, baba baninzi abasivakalisa isigidimi esinendili somgwebo okufutshane.” — Imbambano Enkulu, iph. 366. “Ekupheleni kweye-18 nasekuqaleni kweye-19 inkulungwane kwabakho umdla omtsha kwiziprofeto zikaDaniyeli nezesiTyhilelo kwiindawo ezahlukene kakhulu emhlabeni. Ukufundwa kwezi ziprofeto kwakhokelela kwinkolo ethi ukubuya kukaKristu kwesibini kusondele. Abachazi abaninzi eNgilane, uJoseph Wolff kuMbindi Mpuma, uManuel Lacunza kwiMelika eseZantsi, noWilliam Miller kwiMelika eManyeneyo, bebonke nomnye umkhosi wabafundi beziprofeto zikaDaniyeli, bavakalisa ukuba ukubuya kwesibini kwakusemnyango. Namhlanje, le mbono isuke yanamandla akhuthazayo kwintshukumo yomhlaba wonke.”—The Seventh-day Adventist Bible Commentary, vol. 4, p. 879.

`Cinga ngobuhle obukhulu bokuba namhlanje siyakwazi ukukhangela emva embalini sibone indlela ezi ziprofeto zembali zikaDaniyeli eziye zazaliseka ngayo. Kumele ukusinceda njani oku ukuba sithembele kuko konke athe uThixo wakuthembisa?`