---
title:  Ukubhalwa Encwadini
date:  23/03/2020
---

`UDaniyeli 12:1 uthetha ngabo “abafunyenwe bebhaliwe encwadini.” Kuthetha ntoni oko?`

Ngexesha uMikayeli engenelela likwachazwe njengexesha lembandezelo ekungekho efana nayo. Oku kuhambelana nexesha xa uMoya kaThixo uya kuba urhoxisiwe kuluntu oluvukelayo. Ngelo xesha izibetho ezisixhenxe zokugqibela, ezingumboniso wengqumbo kaThixo phezu kwezizwe, ziya kuthululwa phezu kweBhabheli yexesha lokuphela (IsiTyilelo 16; IsiTy. 18:20-24) aze amagunya obumnyama akhululwe phezu komhlaba. UEllen G. White ubhala athi ngeli xesha: “USathana uza kubaphosa abemi bomhlaba kwimbandezelo enye, enkulu yokugqibela. Zithi xa iingelosi zikaThixo ziyeka ukuyibamba ziyinqanda imimoya eyoyikekayo yemvakalelo zoluntu, zonke iziqalelo zokulwa zikhululwe. Umhlaba wonke uza kubandakanyeka kwintshabalalo embi ngaphezulu kunaleyo yafikela iYerusalem yakudala.”—Imbambano Enkulu, iph. 623.

Bona abantu bakaThixo baya kuhlangulwa ngeli xesha lembandezelo kuba, emgwebeni wophengululo oqhutywa kwinkundla yamatyala ezulwini, bathethelelwe nguYesu, umbingeleli omkhulu wasezulwini, aye amagama abo ebhaliwe encwadini. Ukuze siyiqonde into ethethwa yile ncwadi, kufuneka sigcine engqondweni ukuba iBhayibile ikhankanya iindidi ezimbini zeencwadi zasezulwini. Enye inamagama abo bangabakaYehova kwaye maxa wambi kuthiwa yincwadi yobomi (Eks. 32:32, Luka 10:20, Nd. 69:28, Filipu 4:3, IsiTy. 17:8).

Ukongeza eNcwadini yoBomi, iziBhalo zikhankanya iincwadi ezineengxelo zemisebenzi yabantu (Nd. 56:8, Mal. 3:16, Isa. 65:6). Ezi ziincwadi ezisetyenziswa ezulwini ukubona ukuzinikela komntu eNkosini. Ezi ziingxelo zasezulwini, “yonke inkcukacha,” enamagama nezenzo zakhe wonke umntu. Abanye abantu bayayinyevulela ingcamango yokuba amagama abo, ngakumbi izenzo zabo, zibhalwe ezulwini. Phofu, ngakonje ukuba sinikele ubomi bethu kuKristu, amagama ethu ayabhalwa encwadini yobomi, zize izenzo zethu ezibi zicinywe emgwebeni. Le ngxelo yasezulwini inika ubungqina kwiyunivesi yonke ukuba singabakaYesu nokuba, ngenxa yoko, sinelungelo lokukhuselwa ngexesha lembandezelo.

`Kutheni le nto ibubulungisa bukaKristu kuphela, obubalelwa kuthi, ikuphela kwethemba lethu lokuba sifunyanwe “sibhaliwe encwadini”? Yiza nempendulo yakho eklasini ngeSabatha.`