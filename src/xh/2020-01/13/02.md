---
title:  UMikayeli, UMthetheli Wethu
date:  22/03/2020
---

`Funda: Daniyeli 12:1. Ngubani oguqula ikhondo lembali ekupheleni kwexesha? UmaRoma 8:34 nomaHebhere 7:25 basinceda njani ukuba sikuqonde okuthethwa yile ndima?`

Sonke isahluko sikaDaniyeli ukuza kuthi ga apha siqala ngokukhankanya umlawuli wohlanga lobuhedeni. UDaniyeli 12 ngokunjalo uqala ngomlawuli, kodwa ngokungafaniyo nezinye izahluko, umlawuli ungumthetheli wezulu ophuma ukuba ahlangule abantu bakaThixo kwizandla zeentshaba zabo. Njengoko sithe tshe kwisifundo sethu sikaDaniyeli 10, uMikayeli ikwanguye lo wasezulwini unamandla obonakala kuDaniyeli kumlambo iTigris. Uvela apho engummeli wasezulwini wabantu bakaThixo. Ukwavela kwenye indawo kuDaniyeli njengoNyana woMntu (Daniyeli 7), uMthetheli womkhosi (Daniyeli 8), noMesiya (mthanjiswa) uMthetheli (Daniyeli 9). Ngoko ke, uMikayeli-ogama lakhe lithetha ukuthi “Ngubani ofana noThixo?” – akanguwumbi ngaphandle kukaYesu ngokwaKhe. Kuhle ukuqaphela ixesha lokungenelela kukaMikayeli. NgokukaDaniyeli 12:1, kwenzeka “ngelo xesha” (Dan. 12:1). Le ntetho ibhekisa kwixesha kanye elisuka ekuweni kobupopi ngowe-1798 kuse eluvukweni ekupheleni kwexesha (Dan. 12:2).

Mibini imiba ebalulekileyo kumsebenzi kaMikayeli ekunokucingwa ukuba ithethwa sisenzi “ukuma” esisetyenziswe kuDaniyeli 12:1 ukuchaza isenzo saKhe. Kuqala, isenzi “ukuma” sizisa ukuphakama kukakumkani ukuza koyisa alawule. Isenzi sikwakhokelisa phambili imbono yomkhosi. Ibonisa ukuba umsebenzi kaMikayeli njengenkokheli yomkhosi okhusela abantu baKhe, ubakhokela ngendlela ekhethekileyo ngexesha lamanqanaba okugqibela embambano enkulu.

Okwesibini, isenzi “ukuma” sikwalatha kwisimo somgwebo. UMikayeli “uma” ukuba enze njengegqwetha kwinkundla yamatyala yasezulwini. NjengoNyana woMntu, uza phambi kOnyangelemihla ukuba amele abantu bakaThixo ngexesha lomgwebo wophengululo (Dan. 7:9–14). Kungoko ukuphakama kukaMikayeli okanye ukusukuma asebenzise amacala omkhosi nokugweba omsebenzi waKhe. Ngamanye amazwi, uwongwe ngegunya lokoyisa iintshaba zabantu bakaThixo negunya lokumela abantu bakaThixo enkundleni yamatyala yasezulwini.

`Cinga ngokuthethwa kukwazi ukuba uMikayeli uma ngenxa yethu nangoku. Themba lini okuthi kukunike lona oko, ungumoni?`