---
title:  Ukujula Nomcabango
date:  20/03/2020
---

Kunika umdla ukuba noko ngokubhekisele kuDaniyeli 11:29–39, uMartin Luther walayamisa isikizi lesiphanziso elikuDaniyeli 11:31 nobupopi neemfundiso nezenzo zabo. Kungoko ukuhlanganisa uDaniyeli 11 noDaniyeli7 nesi-8 kuqinisa imbono kaLuther namanye amaProtestanti yokuba isimiso sobupopi neemfundiso zaso zenza ukuzaliseka kwezi ziprofeto embalini. Koku kuhlanganisa, Ellen G. White uthi: “Alikho ibandla elalinokufikelelwa lulawulo lwamaRoma elasindayo ekuphazanyisweni kwenkululeko yesazela. Ngako nje ukuba ubupopi bufumane igunya, bazolula iingalo zabo ukuba butyumze bonke ababesala ukuluvuma ulawulo lwabo, aza amabandla, elinye emva kwelinye, azinikela kulawulo lwayo.”—Imbambano Enkulu, iph. 64.

**Imibuzo Yokuxoxwa**

`1. Singanovelwano njani nezimvo zabanye kodwa singayekeleli koko kufundiswa yiBhayibhile ngendawo edlalwa yiRoma kwimihla yokugqibela?`

`2. UDaniyeli 11:33 uthi: “Abo banengqiqo ebantwini boluqondisa uninzi, ukanti baya kukhubeka, bawe likrele nalilangatye, kukuthinjwa nakukuphangwa.” Ithini le ndima ngesiphelo sabantu bakaThixo abathembekileyo? Ikwathini ngento eyenziwa ngabanye baba bantu bathembekileyo ngaphambi kokuba babulawe ngenxa yenkolo? Sithini isigidimi esisesethu esikhoyo apho?`

`3. UDaniyeli 11:36 uthi: “Ukumkani uya kwenza ngokukholeka kuye, azinyuse azikhulise ngaphezu koothixo bonke, athethe amazwi abalulekileyo ngoThixo woothixo, abe nempumelelo, lude luphele ubhavumo; ngokuba kuyenzeka okumisiweyo, kwagqitywa.” Kungabani kwaye kukukhumbuza ntoni oku? (Jonga uIsa. 14:12–17; jonga no-2 Tes. 2:1–4.)`

`4. UDaniyeli 11:27, 29, nama-35 usebenzisa intetho ethi lammo‘ed, okanye “ixesha elimiselweyo.” Isixelela ntoni le nto, kwakhona, ngolawulo lukaThixo kwimbali?`