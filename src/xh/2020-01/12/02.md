---
title:  Iziprofeto EzingePersi NeGrisi
date:  15/03/2020
---

`Funda: Daniyeli 11:1–4. Yintoni esiyibonayo apha esikhumbuza ngezinye zeziprofeto ezidlulileyo esizibone kuDaniyeli?`

UGabriyeli uxelela uDaniyeli ukuba ookumkani abathathu baseza kubakho ePersi. Baya kulandelwa ngukumkani wesine, oya kuba ngoyena usisityebi kubo bonke noya kuchukusha amaGrike. Emva kukaKoreshi, ookumkani abalandelelanayo abathathu baba nolawulo phezu kwePersi: uKhambisesi, (530–522 B.C.), iFalse Smerdis (522 B.C.), noDariyo I (522–486 B.C.). Ukumkani wesine nguXerxes (Shashte), okhankanywe encwadini kaEstere ngokuthi nguAhaswerosi. Unobutyebi obuninzi (Estere 1:1–7) waye eqokelele umkhosi obanzi ukuba ahlasele iGrisi, njengoko kwatshiwo kwisiprofeto. Sekunjalo, uthe enamandla enjalo, woyiswa ngumkhosi omncinane wamasoldati anobukroti amaGrike. Akunzima ukumvuma uAlexander omKhulu ukuba wayengukumkani onobugorha owaya wabakho kuDaniyeli 11:3, nowaba kuphela komlawuli wehlabathi lakudala. Wathi eneminyaka engama-32 wafa engashiyi ndlalifa ukuba ilawule endaweni yakhe. Ngoko ke, ubukumkani bahlulahlulwa phakathi kweenjengele zakhe ezine: uSeleucus phezu kweSiriya neMesopotami, uPtolemy phezu kweYiputa, uLysimachus phezu kweThrace neendawo zeAsia Minor, noCassander phezu kweMakedoni neGrisi.

`Thelekisa uDaniyeli 11:2–4 noDaniyeli 8:3–8, 20–22. Xa zihlangene ezi ndima zisinceda njani ukuba simbone uAlexander njengegunya apha?`

Yintoni esiyifundayo kule ntlaninge yamagama, imihla, iindawo, neziganeko zembali? Kuqala, sifunda ukuba isiprofeto sizaliseka njengoko besixelwe kwangaphambili ngumthunywa wezulu. IliZwi likaThixo alize liwe phantsi. Okwesibini, uThixo uyiNkosi yembali. Singade sicinge ukuba ukulandelelana kwamagunya opolitiko, iinkokeli, nezikumkani kuqhutywa ngamabhongo eekumkani, abalawuli ngegqudu, noosopolitiki bazo zonke iindidi. Sekunjalo, iBhayibhile iveza ukuba uThixo nguYe oselulawulweni okokugqibela noya kulisusa ivili lembali ngokwenjongo yaKhe engcwele, eya kuthi ekugqibeleni ikhokelele ekunyothulweni kwabo bonke ububi nokumiselwa kobukumkani bukaThixo obungunaphakade.