---
title:  Inkolo Phantsi Koxinzelelo
date:  06/01/2020
---

`Funda: Daniyeli 1. Luxinzelelo olunjani olwabekwa phezu kwala madodana ukuba aluvume?`

Ekufikeni kwawo eBhabheli, la madodana ajongana nomngeni omkhulu kwinkolo yawo nendlela akholelwa ngayo: akhethiwe ukuba abe phantsi koqeqesho olulodwa ukuze asebenzele ukumkani. Ukumkani wakudala wayekholisa ukuthabatha abona balungileyo kubathinjwa ukuba basebenze kwibhotwe likakumkani aze ngaloo ndlela aguqule ukunyaniseka kwabo kuye koothixo bobukumkani obubathimbileyo. Ngokwenene, wonke loo msebenzi wawuqonde ukuba negalelo lokuguqula nokunyanzela imfundiso eyayiza kuba neziphumo zokuguqula indlela yokulibona ngolunye uhlobo ilizwe. Njengenxalenye yale nkqubo, abathinjwa bamaHebhere kwafuneka kuguqulwe amagama abo. Igama elitsha libonisa ukuguquka kokubangwa (ubunini) kunye nesiphelo ekujongwe kuso. Ngoko ke, ngokunika abathinjwa amagama amatsha, amaBhabheli ayejonge ukumisela igunya lawo phezu kwabo nokubanyanzela ukuba akuginye akuphile konke okuxabisekileyo nenkcubeko yaseBhabheli. Amagama abo emveli, awayesalatha kuThixo kaIsrayeli, aguqulelwe kumagama anika imbeko koothixo basemzini. Ngaphezu koko, ukumkani wagqiba kwelokuba la madodana atye etafileni yakhe. Ngexesha lakudala, kwakuthetha lukhulu ke ukutya ukutya kukakumkani. Kwakuthetha ukumthobela okungagungqiyo ukumkani, nokuxhomekeka kuye. Kwakuthi ke, kuba ukutya kwakunikelwa kuthixo okanye koothixo bobukumkani, ukukutya oku kutya kwakunayo intsingiselo yenkolo. Ngokucacileyo, kwakuthetha ukwamkelwa nokuba nenxaxheba kunqulo lukakumkani.

Ngoko ke, uDaniyeli namaqabane akhe bazifumana bekwiimeko ezinika imingeni. Kubo, ukuhlala benyanisekile kuThixo nokuphila phantsi kwegunya elongamileyo elalingaphezu kwabo, kwakufuna kuphela ummangaliso. Ukuyenza nzima ngakumbi imeko, isixeko saseBhabheli sona ngokwaso sasimi sisisikhumbuzo sokusebenza komntu. Ubuhle bezakhiwo zeetempile zaseBhabheli, iigadi izejinga phezulu, nomlambo umEfrati ojikeleza isixeko, zizinto ezazinika umfanekiso wamandla nozuko olungadlulwayo. Ngenxa yoko, uDaniyeli nabahlobo bakhe banikwe ithuba lokuphakanyiswa nethuba lokonwabela ubuhle nempumelelo yobu bukumkani. Bangayeka ukuba ngamabathinjwa bamaHebhere babe ngamagosa asebukhosini. Ingaba baza kuyiyekelela imithetho ababeyikholelwa bathi chu kwindlela eya eluzukweni?

`Zeziphiiindlelaawayenokuthingazolamakhwenkweenzeisigqibosokuzithethelela ekuyekeleleni oko akholelwa kuko? Zeziphi iindlela ekunokwenzeka ukuba wena ube ujongene ngoku nemingeni efana nale, nokuba kungendlela erhubuluzayo?`