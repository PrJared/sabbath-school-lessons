---
title:  Isigqibo Esiqinileyo
date:  07/01/2020
---

`Funda: Daniyeli 1:7â€“20. Zeziphi iingongoma ezimbini esizibona zisebenza apha: Intando ekhululekileyo kaDaniyeli nokungenelela kukaThixo? Nguwuphi umthetho- siseko obaluleke kakhulu okhoyo nawo apha?`

Kubonakala ngokungathi aba bane bamaHebhere abawachasi amagama abo aseBhabheli. Mhlawumbi kwakungekho nto babe nako ukuyenza ngaloo nto ngaphandle kokubizana ngala wabo xa bebodwa. Kona ngokubhekiselele ekutyeni newayini esetafileni kakumkani, ngokuqinisekileyo oko kusemandleni abo ukuba batye okanye bangatyi. Ngoko ke ukuzikhethela ngokukhululekileyo kwesi sine kubaluleke kakhulu apha.

Phofu ke, ukuba igosa liyakwazi ukuguqula amagama abo, linako nokuguqula ukutya kwabo. Zibini izizathu ezinokubekwa apha ezinokwenza ukuba esi sine singafuni ukutya ukutya okusetafileni kakumkani.

Okokuqala, izidlo zetafile kakumkani zinokuba zinezinto ezizinqambi (Leviticus 11). Okwesibini, ukutya kwakunikelwa kumfanekiso kathixo kuqala kwandule ukuthunyelwa kukumkani ukuba akutye. Ngoko ke, uDaniyeli ukwenze kwacaca, ngaphandle kweqhinga nokukhohlisa, ukuba isicelo sakhe siqhutywa yinkolo, oko kukuthi, ukutya kwasebhotwe kuya kumngcolisa yena nabahlobo bakhe Dan. 1:8). Waba nesibindi kakhulu.

Xa sikhangela ekusebenzisaneni phakathi kukaDaniyeli negosa laseBhabheli, zikho iingongoma ezimbalwa ezigqamayo. Kuqala, uDaniyeli ukhangeleka eyiqonda kakuhle imeko enzima elikuyo eli gosa, ngoko ke, wacebisa ukuba kubekho uvavanyo. Iintsuku ezilishumi zokutya okwahlukileyo zimele ukuba zanele ukubonisa okuhle okwenziwa koku kutya nokuze lusuke uloyiko lweligosa. Okwesibini, ukuqiniseka kukaDaniyeli ukuba isiphumo siya kuba sihle ngexesha elifutshane kangako kubonisa ukumthemba ngokupheleleyo uThixo. Okwesithathu, ukukhetha ukutya kwemifuno namanzi kukhomba emva ekutyeni uThixo awakunika umntu eNdalweni (jonga kuGen. 1:29), into ethe mhlawumbi yanika impembelelo ekukhetheni kukaDaniyeli. Ngapha koko, bekungaba kokuphi ukutya okukuko ngaphandle koko uThixo wayesinike kona kwasekuqalekeni?

`Yintoni ebalulekileyo ngokuzikhethela okukhululekileyo kukaDaniyeli ethi ivule indlela uThixo enze njengoko wenza (jonga: Dan. 1:9)? Zithini izifundo esinokuzifumana koku ngokubaluleka kokukhetha kwethu? Kumele ukuba nagalelo lini ekukhetheni kwethu ukumthemba kwethu uThixo?`