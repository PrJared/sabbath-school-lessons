---
title:  Ukungabi Nasiphako Nobulumko
date:  08/01/2020
---

UDaniyeli namaqabane akhe banyulelwe umsebenzi wakwakumkani kuba bathi gingci kokufunwayo okwakumiswe nguNebhukadenetsare. Ngokukakumkani, amagosa asebhotwe kufuneka “[be]ngenasiphako” babe “nomkhitha” (Dan. 1:4). Okunika umdla, imibingelelo nabantu abasebenza engcweleni bamele ukuba bangabi “nasiphako” (Lev. 22:17–25, Lev. 21:16–24). Ukumkani waseBhabheli ungathi uzifanisa noThixo kaIsrayeli ngokweempawu zabo kufuneka besebenze kwibhotwe lakhe. Kwelinye icala, iimpawu ezinjalo, ngandlela ithile, zinika ingqondo yokuba uDaniyeli nabakubo babe yimibingelelo ephilileyo kaThixo ngexesha babejongene nemingeni yobukumkani baseBhabheli.

`Funda: Galati 2:19, 20; Mateyu 16:24–26; no-2 Korinte 4:17. Zisixelela ntoni ezi ndima ngendlela esinokuhlala sithembekile ngayo phakathi kwazo naziphi izihendo esijongene nazo?`

UThixo unika umvuzo wokunyaniseka kubathinjwa abane bamaHebhere. Bathi ekupheleni kovavanyo lwabo lweentsuku ezilishumi bakhangeleke besempilweni bondleke kakuhle ngaphezu kwabafundi ababesitya kwitafile kakumkani. Ngoko ke, uThixo unika abakhonzi baKhe abane “ukwazi, nokuziqonda iincwadi zonke nobulumko,” wathi uDaniyeli kuphela uThixo wamnika “[u]kuyiqonda imibono yonke, namaphupha” (Dan. 1:17). Esi sipho siya kudlala indawo ebalulekileyo kulungiselelo lobuprofeti bukaDaniyeli.

Kanye njengoko uThixo eluxabisa ukholo lwabakhonzi baKhe kwibhotwe laseBhabheli, usinika ubulumko xa sijongene nemingeni yehlabathi. Kumava kaDaniyeli namaqabane akhe, sifunda ukuba, ngokwenene sinako ukuhlala singadyobhekanga zizinto zasekuhlaleni kwethu. Sikwafunda ukuba asidingi kuzibeka bucala ekuhlaleni nakubomi benkcubeko yakhona ukuze sikhonze uThixo. UDaniyeli namaqabane akhe abanelanga ukuhlala nje phakathi kwenkcubeko esekwe phezu kobuxoki neemposiso neentsomi, kodwa babufunda obo buxoki, ezo mposiso neentsomi. Kunjalo, bahlala bethembekile

`Nokuba sihlala phi, sijongene nomngeni wokuba sihlale sithembekile koko sikholelwa kuko naphakathi kweempembelelo zenkcubeko nezasekuhlaleni ezichasene naloo nkolo (yethu). Yithi gqaba-gqaba ngeempembelelo ezikwinkcubeko yakho, uzibuze: Ndimelana njani ngempumelelo nazo?`