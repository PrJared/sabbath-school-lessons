---
title:  Ulawulo LukaThixo
date:  05/01/2020
---

Ngokuthi krwaqu nje incwadi kaDaniyeli, kubonakala umfanekiso olusizi wokoyiswa. UYuda uwele kuBebhukadenetsare zaza izitya zetempile zasuswa eYerusalem zasiwa kwilizwe laseShinare. Igama Shinare likho kuGenesis 11:2 liyindawo yenqaba yeBhabheli. IShinare ingumqondiso ombi kakhulu, njengoko irhesha kumsebenzi ongcambu zawo ikukudelela uThixo. Kanti nokuba abakhi beBhabheli basilela kumzamo wabo ukufika ezulwini, iimbonakalo zangaphandle zithi uNebhukadenetsare noothixo bakhe- abakwindawo yaseShinare-bawongamela umnqophiso kaThixo kaIsrayeli.

Kunjalo, ukuqala kukaDaniyeli kucacisa phandle ukuba ukoyiswa kweYerusalem akubalelwa ekongameni kwegunya lokumkani waseBhabheli; koko, kwenzeke kuba “iNkosi yamnikela uYehoyakim ukumkani wakwaYuda esandleni sakhe [uNebhukadenetsare]” (Dan. 1:2). Ngaphambili kakhulu, uThixo uvakalise ukuthi, ukuba abantu baKhe bathe bamlibala, bawaphula umnqophiso, uya kubathumela ebukhobokeni ezweni lasemzini. Ngoko ke, uDaniyeli uyazi ukuba phaya ngasemva nangaphezulu kwamandla omkhosi waseBhabheli, uThixo wamazulu ukhokela ukuhamba kwembali. Koku kubonakala kucacileyo kolawulo lukaThixo olukhuthaza la madodana kuwanike amandla nesibindi ukuba ajongane nesilingo nokucinezelwa bubukumkani baseBhabheli.

`Funda: 2 Kumkani 21:10–16, 2 Kumkani 24:18–20, noYeremiya 3:13. Kutheni le nto uThixo enikela uYuda neYerusalem ezandleni zamaBhabheli?`

Xa sijongene nemingeni yenkulungwane yama-21, sidinga ukuba siyibambe kwakhona ingqondo ngoThixo ebonakalaliswe ngokucace kakhulu encwadini kaDaniyeli. Ngokwale ncwadi, uThixo esimnqulayo akaneli kuyiqhuba imikhosi yembali ukuba ithubeleze phantsi kolawulo lwaKhe kodwa ungenelela ngenceba ebomini babantu baKhe ebanika uncedo olubalulekileyo xa kukho isidingo. Kanti njengoko siza kubona kamva, oko uThixo wakwenzela abathinjwa bamaHebhere, uya kwenzela abantu baKhe ekupheleni kwexesha, ekuhlaselweni kwabo okwahlukeneyo kwakunye nenkolo yabo.

`Yeyiphi eminye imingeni olujongene nayo ukholo lwakho ngoku, nokuba ivela ngaphandle, nokuba kusebandleni ngaphakathi, okanye kwiziphako zesimilo sakho? Ungakufunda njani ukwayama kumandla kaThixo ukukunceda ukuba woyise nokuba yintoni ephambi kwakho?`