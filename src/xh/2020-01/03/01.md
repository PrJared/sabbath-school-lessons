---
title:  Ukusuka KwiMfihlelo Kuse KwiNtyilelo
date:  11/01/2020
---

### Fundela Isifundo Sale Veki
Dan. 2:1–16, Izenzo 17:28, Dan. 2:17–49, Ndumiso 138, Yohane 15:5, Dut. 32:4, 1 Pet. 2:4.

> <p>Indima Yenkumbulo</p>
> “Wasusela uDaniyeli wathi, Malibongwe igama likaThixo kususela kunaphakade kude kuse ephakadeni; ngokuba ubulumko nobugorha bobakhe” (Daniyeli 2:20).

Kumanzi ajikeleze iGreenland kukho amatye amakhulu azintaba zemikhenkce. Ngamanye amaxesha amaqweqwe omkhenkce aye asinge kwicala elithile lo gama amakhulu esinga kwelinye. Okwenzekayo kukuba imimoya elapha ngaphezulu iye iwatyhalele la mancinane kwelinye icala, kanti lo umkhulu umkhenkce uhamba nemisinga enzulu. Xa siphawula ukuphakama nokuwa kwezizwe embalini, kuyafana nokunika ingxelo ngemimoya elapha ngaphezulu kunye nemisinga yolwandle. Imimoya imele yonke into eguqukayo nengenako ukuqikelelwa, njengentando yomntu. Sekunjalo, kukwasebenza ngelo xesha linye nale mimoya neenkqwithela amanye amandla, amakhulu kakhulu nafana nemisinga yolwandle. Kukusebenza okuqinisekileyo kobulumko nobungangamsha beenjongo zikaThixo. Ngokutsho kukaEllen G. White, “Njengeenkwenkwezi kwindlela yazo ebanzi ezibekwe kuyo, iinjongo zikaThixo azingxami kwaye zingalibazisi.” —Owayelangazelelwa Emaphakadeni, iph. 26. Nangona ukuphakama nokuwa kwezizwe, iimbono, nemibutho yopolitiko kubonakala kungathi kungokusebenza kwabantu kuphela, uDaniyeli 2 ubonisa ukuba nguThixo wamazulu oqhuba imbali yoluntu ukuba iye ekupheleni kwayo okukhulu.