---
title:  Umfanekiso, Isiqendu Sokuqala
date:  14/01/2020
---

`Daniyeli 2:24–30. Yintoni le ibaluleke kakhulu ayithethayo apha uDaniyeli nekufuneka sihlale siyikhumbula njalo? (Khangela nakuYohane 15:5.)`

Ukuphendula umthandazo, uThixo utyhila umxholo wephupha nokuchazwa kwawo. UDaniyeli akalibazisi akathingazi ukumxelela ukumkani ukuba isisombululo semfihlelo sivela “[ku]Thixo wamazulu.” Kanti, phambi kokuba anike ingxelo ngokuqulathwe liphupha nokuchazwa kwalo, uDaniyeli ukhankanya iingcinga zikakumkani ezingaxelwanga nokukhathazeka kwazo xa ukumkani wayengqengqe engenabuthongo emandlalweni wakhe. Olu lwazi lwemeko lubethelela ngakumbi ukuthembeka kwesigidimi sakhe, kuba ulwazi olunjalo olwaziwa kuphela ngukumkani lumele ukuba lufike kuDaniyeli kuphela ngamandla angasentla. Kanti ke, xa eqhubeka nokunika ingxelo yephupha uDaniyeli, usemngciphekweni wokuchukumisa enye intlekele, kuba iphupha eli alizizo iindaba ezilungileyo kuNebhukadenetsare.

`Funda: Daniyeli 2:31–49. Lithini iphupha ngesiphelo sobukumkani bukaNebhukadenetsare?`

Iphupha libe nomfanekiso omkhulu ontloko yawo “ibiyigolide elungileyo, isifuba sawo neengalo zawo iyisilivere, isisu sawo namanqe awo elubhedu, imilenze yawo isisinyithi; iinyawo zawo ngenxalenye zisisinyiti, ngenxalenye ziludongwe” (Dan. 2:32, 33). Ekugqibeleni, ilitye “labetha emfanekisweni, ezinyaweni zawo” (Dan. 2:34), waza wonke umfanekiso waqhekeka wagutywa waluthuthu olwasasazwa ngumoya. UDaniyeli uchaza ukuba izimbiwa ezahlukeneyo zimele izikumkani ezilandelelanayo eziya kuma esinye endaweni yesinye kuyo yonke imbali. Ngokwakhe yena uNebhukadenetsare, isigidimi sicacile: iBhabheli, nawo onke amandla nobuqaqawuli bayo, iya kudlula kuze kume obunye ubukumkani endaweni yayo, nabo obo buya kulandelwa zezinye (izikumkani) kude kubekho endaweni yazo zonke obunye ubukumkani obahlukileyo: ubukumkani bukaThixo obungunaphakade, obuya kuma ngonaphakade.

`Qaphela indlela ezithi tshe ngayo, nokuba zezexeshana izinto zabantu. Imele ukusifundisa ntoni le nto ngethemba elikhulu esinalo kuYesu, kwaye kuYe kuphela (khangela kuYohane 6:54, 2 Kor. 4:18)?`