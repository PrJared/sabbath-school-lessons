---
title:  Umfanekiso, Isiqendu II
date:  15/01/2020
---

`Funda kwakhona iphupha nokuchazwa kwalo (Dan. 2:31–49). Kusifundisa ntoni oku ngokuyazi kwangaphambili kukaThixo imbali yehlabathi?`

Isiprofeto esiziswe ngephupha likaNebhukadenetsare linika amagqabantshintshi esiprofeto nemisebenzi njengesilinganiso sokuya kwiinkcukacha ezongezekileyo zikaDaniyeli7, 8, ne-11. Kanti, noDaniyeli 2 akasiso isiprofeto esixhomekekileyo. Usisiporofeto sezinto zesiphelo: ukuxela kwangaphambili okuqinisekileyo koko uThixo wakubona kwangaphambili naza kuthi akwenze kwixesha elizayo.

1. Intloko yegolide imele iBhabheli (626–539 B.C.). Ngokwenene, asikho esinye isimbiwa esinokumela ngcono amandla nobutyebi bobukumkani baseBhabheli kunegolide. IBhayibhile ithi “umzi wegolide” (Isa. 14:4, NKJV) nokuthi “iyindebe yegolide esandlei sikaYehova” (Yer. 51:7; thelekisa nesiTy. 18:16). Umbhali wembali wakudala, uHerodotus uchaza ukuba ubuninzi begolide basihombisa isixeko.
2. Isifuba neengalo zesilivere zimele iMedi-Persi (539–331 B.C.). Njengokuba ixabiso lesilivere lingaphantsi kwelegolide, ubukumkani bamaMedi-Persi abuzange bufikelele kubuqaqawuli beBhabheli. Ngaphezu koko, isilivere yayingumfuziselo ofanelekileyo kumaPersi kuba ayesebenzisa isilivere kuhlelo lwawo lwerhafu.
3. Amanqe namathanga obhedu amele iGrisi (331–168 B.C.). UHezekile 27:13 uzoba amaGrike njengananisa ngezitya zobhedu. Amajoni amaGrike ayesaziwa ngezixhobo zobhedu. Iminqwazi, amakhaka, namazembe okulwa ayenobhedu. UHerodotus [uSametiko] Psammetichus I waseYiputa wakubona kuhlaselo lwamaGrike ukuzaliseka kwebali elaxela kwangaphambili “ngamadoda obhedu awayephuma elwandle.”
4. Imilenze yentsimbi ngokufanelekileyo imele iRoma (168 B.C.–A.D. 476). Njengoko uDaniyeli wachaza, intsimbi imele igunya elityumzayo lobukumkani baseRoma, obathabatha ixesha elide kunezikumkani zangaphambili. Intsimbi yayisisimbiwa esisiso ukumela obu bukumkani.
5. Iinyawo ngenxalenye zisisinyithi, ngenxalenye ziludongwe zimele iYurophu eyahlukahlukeneyo (A.D. 476 kuye ekuBuyeni kwesiBini kukaKristu). Umxube wentsimbi nodongwe unika umfanekiso ofanelekileyo wento eyenzeka emva kokuphela kobukumkani baseRoma. Nangona imizamo yenziwe ukumanya iYurophu, kususela kumanyano ngomtshato phakathi kwezindlu zobukhosi kuze kuManyano lweYurophu [European Union] lwangoku, ukwahlukana nokungamanyani okugqubayo, ngokwesi siprofeto, kuya kuhlala kukho ade uThixo amisele ubukumkani obungunaphakade.