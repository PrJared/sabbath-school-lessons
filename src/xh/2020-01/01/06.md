---
title:  Ukuhambelana KukaDaniyeli Nexesha
date:  02/01/2020
---

Nangona wabhalwa ngaphezu kwama-2500 yeminyaka eyadlulayo, incwadi kaDaniyeli ihleli isemxholweni ngendlela emangalisayo kubantu bakaThixo kule nkulungwane yama- 21. Siza kuphawula iindawo ezintathu apho uDaniyeli alunge kakhulu kuthi.

UThixo umi ongamile phezu kobomi bethu. Naxa izinto zihamba kakubi, uThixo umi elawula esebenza phakathi kweengcinga zezenzo zabantu ukuba abanike okona kuhle abantwana baKhe. Amava kaDaniyeli eBhabheli afana nakaYosefu eYiputa kunye nakaEstere ePersi. Esi sithathu sabantu abatsha sasinngamakhoboka kumazwe asemzini phantsi kwamagunya awongamileyo eentlanga zabahedeni. Kozijongele nje, babebonakala bengenamandla beshiywe nguThixo. Phofu, uYehova wabomeleza wabasebenzisa ngeendlela ezinamandla. Xa sijongene nezilingo, imbulaleko, nenkcaso, sinokukhangela emva koko uThixo wakwenzela uDaniyeli, uYosefu, noEstere. Singaqiniseka ukuba iNkosi ihleli iyiNkosi yethu, kwaye ayisishiyanga nokuba siphakathi kwezilingo nezihendo. UThixo uyayilawula indlela yembali. Maxa wambi siziva sikhathazekile lihlabathi elididekileyo nelingenanjongo elizele sisono nenkohlakalo. Sona isigidimi sikaDaniyeli sesokuba uThixo uyalawula. Kwisahluko ngasinye sikaDaniyeli, kubethelelwa isigidimi sokuba uThixo uyakukhokela ukuhamba kwembali. Ngokutsho kukaEllen G. White: “Kwiimbali zeziganeko zoluntu ukukhula kwezizwe, ukuphakama nokuwa kwezikumkani, kubonakala kuxhomekeke kwintando namandla omntu. Ukuqulunqwa kweziganeko kungathi, kakhulukazi, kusezandleni zakhe, umntu, kumabhongo, okanye kwisakhono sakhe. Kanti ke, elizwini likaThixo kutyhilwa umdiya-diya, size sibone phaya emva, naphezulu, nakuwo wonke umdlalo nokuhamba nawo okungumdla womntu, namandla neemvakalelo, izenzeleli zaLowo umninzi ngenceba, zisebenza, ngokuzolileyo nangomonde, ukufezekisa amacebo entando yaKhe.”—Education, p. 173. UThixo unika abantu baKhe isibonelo sexesha lokuphela. UDaniyeli nabahlobo bakhe basisibonelo sobomi bephakathi kwabantu abaneembono ezahluke kakhulu kwezo zeBhayibhile. Xa benyanzelwe ukuba bayekelele ukholo lwabo bavumelane nokuhlela kwamaBhabheli kwiindawo ezithi zikukhanyele ukuzinikela kwabo eNkosini, bahlala bethembekile eliZwini likaThixo. Amava abo okuthembeka nokuzinikela ngokupheleleyo eNkosini kunika inkuthazo xa sijongene nenkcaso kwanentshutshiso ngenxa yeendaba ezilungileyo. Kwangelo xesha linye, uDaniyelli ubonisa ukuba kunokwenzeka ukuba negalelo esizweni nasemphakathini kodwa umntu ahlale ezinikele eNkosini.

`Funda: Daniyeli 9:23; Daniyeli 10:11, 12; noMateyu 10:29–31. Yintoni ethethwa zezi ndima ngomdla kaThixo kumadabi omntu ngamnye kuthi?`