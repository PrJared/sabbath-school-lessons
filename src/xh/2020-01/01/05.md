---
title:  Isilinganiso Sexesha SikaThixo
date:  01/01/2020
---

Enye into ebalulekileyo esidinga ukuyifaka engqondweni xa sifunda incwadi kaDaniyeli kukuzivelela iziprofeto zezinto zokuphela ngakwicala lembali. Le ndlela, eyaziwa ngokuba inobumbali, inokuqondakala ngcono xa ithelekiswa neembono ezilolu hlobo: esa yonke into kwixesha elidlulileyo, esa yonke into kwixesha elizayo, nethi yonke injengoko kuthethwa. Ukusa konke kwixesha elidlulileyo kukholisa ukuzibona iziganeko zesiprofeto ezixelwe kuDaniyeli njengezaya zenzeka kwixesha eladlulayo. Ukusa kwixesha elizayo kubanga ukuthi kwazona ezo ziprofeto zisalindele ukuzaliseka kwixesha elizayo. Ukuthi yonke into injengoko kuthethwa, kwelinye icala, kuthi iziprofeto ezingezinto zokuphela yimifuziselo ngobomi basemoyeni bezinto ezikhoyo zingadibananga nanto ithile eyakha yenzeka ngaphambili. Eyobumbali, ngokungafaniyo, ithi, ngesiprofeto sezinto zokuphela, uThixo utyhila ukulandelelana okungaqhawukiyo kwembali kususela kwixesha lomprofeti kuse ekupheleni kwexesha. Ekufundeni kwethu incwadi kaDaniyeli siza kubona umbono ngamnye omkhulu wencwadi (Daniyeli 2, 7, 8, 11) uphinda-phinda olu cwangcwiso lwexesha uvela kumacala ngamacala uneenkcukacha ezintsha. Oovulindlela baBalindi (bama-Adventist), kuquka uEllen G. White, baziqonda iziprofeto zeBhayibhile zikaDaniyeli nesiTyhilelo ngale ndlela yobumbali.

`Funda: Numeri 14:34 noHezekile 4:5, 6. Ngokolwimi lwesiprofeto, “umhla” [okanye “usuku”] ukholisa ukumela ntoni?`

Xa sifunda incwadi kaDaniyeli, kufuneka sigcine engqondweni ukuba ixesha lesiprofeto lilinganiswa ngomthetho -siseko womnyaka-ulusuku. Oko kukuthi, usuku esiprofetweni lukholisa ukulingana nomnyaka omnye ngokwexesha elililo lembali. Ngoko ke, umzekelo, isiprofeto sokuhlwa kusisa kangangama-2300 kumelwe ukubonwa njengokubhekisa kuma-2300 eminyaka. (Dan. 8:14). Ngokunjalo, isiprofeto seeveki ezingama- 70 simelwe ukubonwa njengeminyaka engama-490 (Dan. 9:24–27). Esi silinganiso sexesha sibonakala silungile ngezizathu ezimbalwa ezicacileyo: (1) Njengoko imibono enikiweyo iyimifuziselo, namaxesha axeliweyo amele ukuba yimifuziselo. (2) Njengoko iziganeko ezixeliweyo emibonweni zityhileka kumathuba amade exesha, kude kuse “kwixesha lokuphela kwezinye iimeko, ubude bamaxesha obuhambelana nezi ziprofeto kufuneka nawo achazwe ngolo hlobo. (3) Umthetho-siseko womnyaka-lusuku uqinisekiswa yincwadi kaDaniyeli. Umzekelo ocacileyo, ubonakala kwisiprofeto seeveki ezingama-70, esisuka kwimihla kakumkani uArtashashta kuse ekufikeni kukaYesu enguMesiya. Ngoko ke, indlela yokusenza sivakale isiprofeto sexesha samathuba anikwe kuDaniyeli kukuwachaza ngomthetho-siseko somnyaka-lusuku.

`Ezinye zezi ziprofeto zexesha zihamba amakhulu eminyaka, kude kuse emawakeni. Imele ukusifundisa ntoni le nto ngomonde okanye ngokunyamezela?`