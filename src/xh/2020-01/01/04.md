---
title:  Iziprofeto Ezingesiphelo KuDaniyeli
date:  31/12/2019
---

Imibono yesiprofeto ebhalwe encwadini kaDaniyeli yahlukile ngemo kwizigidimi ezininzi eziziswe ngabaprofeti beTestamente eNdala. Iziprofeto zikaDaniyeli zikudidi lweziprofeto ezingexesha lokuphela, kanti ezininzi kwiTestamente eNdala zikudidi lwembali. Ukuwuqonda umahluko osisiseko phakathi kwezi ndidi zeziprofeto kubalulekile ekuqondeni iziprofeto zeBhayibhile. Iziprofeto ezingexesha lokuphela zibonisa iimpawu ezikhethekileyo ezizahlula kwezi kuthiwa zezembali: Imibono namaphupha. Kwiziprofeto ezingeziganeko zesiphelo uThixo usebenzisa kakhulu amaphupha nemibono ukuzisa isigidimi saKhe kumprofeti. Kwezembali, umprofeti ufumana “ilizwi likaYehova,”- elinokuquka imibono-into ethi ibe neendawana ezahlukileyo kangangamathuba ali-1600 kubaprofeti bezembali. Imifuziselo exutyiweyo. Lo gama kwiziprofeto ezingembali kukho ibathu elingengako noko lemifuziselo, engezinto ezikhoyo ebomini, kwisiprofeto esingezinto zokuphela uThixo ubonisa imifuziselo nemifanekiselo engaphaya kokuqheliweyo ngabantu, njengezilwanyana ezixakileyo okanye izilo ezibi ezinamaphiko neempondo. Ulawulo lwezulu nokungaxhomekeki. Ngokungafaniyo neziprofeto zembali, okuthi ukuzaliseka kwazo kuye kuxhomekeke ekusabeleni kwabantu kumxholo womnqophiso kaThixo noIsrayeli, iziprofeto ezingezinto zokuphela azinakuxhomekeka ntweni. Kwisiprofeto esingezinto zokuphela uThixo utyhila ukuphakama nokuwa kwezikumkani zomhlaba ukususela kwimihla kaDaniyeli kuse ekupheleni kwexesha. Olu hlobo lwesiprofeto luzinze ekwazini kwangaphambili nakulawulo lukaThixo kwaye siya kwenzeka umntu ethanda engathandi.

`Funda: Yona 3:3–10. Ingaba esi sisiprofeto sembali okanye sezinto zokuphela? Thethelela impendulo yakho. Uthini ngoDaniyeli 7:6?`

Ukwazi ngeendidi zeziprofeto ezinjengezembali nezezinto zokuphela kululuto olukhulu. Kuqala, ezi ndidi zibonisa ukuba uThixo usebenzisa iindlela ezahlukeneyo zokuzisa inyaniso yesiprofeto (Heb. 1:1). Okwesibini, ulwazi olunjalo lusinceda ukuba sibuqonde kakuhle ubuhle nobunzima beBhayibhile. Okwesithathu, olu lwazi lukwasinceda ukuba sizichaze iziprofeto zeBhayibhile ngeendlela ezihambelana nobungqina bayo yonke iBhayibhile okulicacisa ngendlela eyiyo “ilizwi lenyaniso” (2 Tim. 2:15).

`Ngokweendawo ezifana noHoseya 3:4, 5; Amos 8:11; noZekariya 9:1; amanye amaKristu namhlanje alindele iziganeko zokugqibela zehlabathi ukuba zibonakale kuMbindi-Mpuma. Yintoni engeyiyo noku kuchaza? Ukwazi umahluko phakathi kweziprofeto zezinto zokuphela nezembali kungasinceda njani ekuwutyhileni lo mcimbi?`