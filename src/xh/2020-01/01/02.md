---
title:  'UKristu: Umongo KaDaniyeli'
date:  29/12/2019
---

`Funda: Luka 24:25–27; Yohane 5:39; no-2 Korinte 1:19, 20. Zezipihi iindlela uKristu angumongo weziBhalo ngazo?`

Akukho mathandabuzo ukuba uYesu ungumongo weziBhalo, kwaye oku kuquka noDaniyeli. Ummzekelo: Isahluko 1 sibonisa, nangona ngendlela engaphelelanga nengagqibelelanga, ukuba amava kaDaniyeli ayafana nalawo kaKristu, owashiya izulu waza kuhlala kulo mhlaba unesono wajamelana namagunya obumnyama. Ngaphezu koko, uDaniyeli namaqabane akhe baxhotyiswe ngasentla ngengqondo efana nekaKristu ukuze bajongane nemingeni yenkcubeko yaseBhabheli. Isahluko 2 sichaza umzobo welitye lexesha lokuphela (izinto zokugqibela zomhlaba) ukubonisa ukuba ubukumkani bukaKristu, ekugqibeleni, buza kuthabatha indawo yazo zonke izikumkani zalo mhlaba. Isahluko 3 sityhila uKristu ehamba nabakhonzi baKhe abathembekileyo phakathi kwiziko elivutha umlilo. Isahluko 4 sibonisa uThixo emsusa uNebhukadenetsare kubukumkani bakhe okwexeshana ukuze ukumkani aqonde ukuba “amazulu anegunya” (Dan. 4:26). Intetho ethi”amazulu anegunya” isikhumbuza ukuba uKristu, njengoNyana womNtu” (Dan. 7:13), wamkela ubukumkani ubuhandiba nobukhosi, njengoko kubonisiwe kuDaniyeli 7. Isahluko 5 sibonisa ukufa kukaKumkani Bheleshatsare nokuwela kweBhabheli ezandleni zamaPersi ngobusuku bolonwabo nokurheletya. Oku kubonisa kwangaphambili ukoyiswa kukaSathana nokutshatyalaliswa kweBhabheli yexesha lokuphela nguKristu neengelosi zaKhe. Isahluko 6 sibonisa iyelenqe lokuchasa uDaniyeli ngeendlela ezifana nezityholo zobuxoki awayetyabekwa zona uYesu ngababingeleli abakhulu. Ukudlula apho, njengokumkani uDariyo owazamayo kodwa akaphumelela ukusindisa uDaniyeli, uPilato naye wazama kodwa akaphumelela ukusindisa uYesu (Mat. 27:17–24). Isahluko 7 sizoba uKristu enguNyana womNtu esamkela ubukumkani nolawulo phezu kwabantu baKhe. Isahluko 8 sibonisa uKristu engumbingeleli kwingcwele yasezulwini. Isahluko 9 simzoba uKristu elixhoba lombingelelo elikufa kwalo kuqinisekisa umnqophiso phakathi kukaThixo nabantu baKhe. Izahluko 10-12 zizisa uKristu enguMikayeli, umphathi-mkhosi-oyintloko, olwa nemikhosi yenkohlakalo aze ngokoyisa abahlangule abantu bakaThixo, nakwigunya lokufa. Masikhumbule ke ngoko ukuba uKristu ungumbindi okanye umongo wencwadi kaDaniyeli. Kwisahluko ngasinye sale ncwadi akho amava okanye ingcamango eyalatha kuKristu.

`Phakathi kokulwa, iimbandezelo, maxa wambi naphakathi kolonwabo nempumelelo enkulu, singakufunda njani ukumgcina uKristu engumongo wobomi bethu? Kubaluleke ngantoni ukuba sikwenze oko?`