---
title:  Isicelo Sobabalo
date:  02/03/2020
---

`Funda: Daniyeli 9:3–19. Usixhome entweni ni uDaniyeli isicelo sakhe senceba?`

Kufuneka siqaphele ngendlela eyodwa iingongoma ezimbalwa kulo mthandazo: Kuqala, akukho emthandazweni kaDaniyeli apho acela naluphi uhlobo lwenkcazelo ngeentlekele ezenzeka kubantu bakwaYuda. Uyasazi isizathu. Ngokwenene, ubukhulu bomthandazo wakhe ungoDaniyeli ngokwakhe echaza isizathu: “Asiliphulaphulanga ilizwi likaYehova uThixo wethu, ukuba sihambe ngemiyalelo yakhe, abeyibeke phambi kwethu ngabakhonzi bakhe abaprofeti” (Dan. 9:10). Sigqibele simshiya uDaniyeli efuna ukuqonda into ezakwenzeka ekupheleni kukaDaniyeli 8, xa athi akawuqondi umbono wokuhlwa, kusisa okungama-2,300 (jonga uDan. 8:27).Ingongoma yesibini yeyokuba lo mthandazo usisibheno esifuna ubabalo lukaThixo, intumekelelo kaThixo ukuxolela abantu baKhe nangona bonile benza ububi. Ngandlela ithile, sibona apha ukubonakala okukhulu kwegospile, abantu abonileyo abangenanto bangayibeka elungileyo eyeyabo, kodwa befuna ubabalo abangalufanelanga kwanokuxolelwa abangakusebenzelanga. Ingaba lo asingumzekelo wendawo esikuyo thina, apho, ngabanye, siphambi koThixo?

`Funda: Daniyeli 9:18, 19. Sesiphi esinye isizathu asinikayo uDaniyeli sokuba iNkosi iwuphendule umthandazo wakhe?`

Omnye umba womthandazo kaDaniyeli ufuna ukukhankanywa: isibheno sokuzukisa igama likaThixo. Oko kukuthi, umthandazo awuqhutywa kukufunela uDaniyeli okwakhe okuhle, okanye okwabantu bakhe, kodwa ngenxa yokukaThixo (Dan. 9:17–19). Ngamanye amazwi, isicelo kufuneka siphendulwe kuba igama likaThixo liya kuzukiswa.

`Funda: 2 Kumkani 19:15–19. Kungaziphi iindlela owathi umthandazo kaHezekiya wafana nokaDaniyeli? Uthini uMateyu 5:16 ngendlela nathi esinokuthi simzukise uThixo ngayo?`