---
title:  Umbindi WeliZwi LikaThix
date:  01/03/2020
---

`Funda: Daniyeli 9:1, 2. UDaniyeli uthi “waqonda ngazo iincwadi” isiprofeto awayesifunda ngononophelo. Yeyiphi incwadi okanye zeziphi iincwadi zeBhayibhile athetha ngazo?`

Xa sikhangela emthandazweni wakhe, kuyacaca ukuba uphuma kubunzulu bokufuna isityhilelo sikaThixo esidlulileyo kuMoses nabaprofeti. Akuba efundile kwincwadi esongwayo kaYeremiya ukuba ixesha lokuthinjwa liya kubangama-70 yeminyaka (jonga uYer. 25:11, 12; Yer. 29:10), UDaniyeli uyakuqonda ukubaluleka komzuzu wembali aphila kuwo.

Masikhumbule ukuba uDaniyeli unikela umthandazo ngowe-539 B.C., umnyaka awathi amaPersi athabatha indawo yeBhabeli. Ngoko, kwakusele kuza kuphela ama-70 eminyaka kususela ukuba uNebhukadenetsare woyisa iYerusalem watshabalalisa itempile. Ngoko ke, ngokwesiprofeto sikaYeremiya, abantu bakaThixo, kungekudala, baza kubuyela kwikowabo. Ngokuthemba iliZwi likaThixo, uDaniyeli uyazi ukuba kukho into enkulu eza kwenzeka kubantu bakubo nokuba, njengoko uThixo ethembisa eZwini laKhe, ukuba selubhacweni eBhabheli kwakuza kuphela kwakamsinyane aze amaYuda abuyele kwikhaya lawo.

Ekufundeni kwakhe iziBhalo awayenokuzifumana, uDaniyeli ukwayiqonda indlela ezimbi ngayo izono zabantu bakhe. Ngenxa yokuba baphule umnqophiso, babuqhawula ubudlelwane noThixo; ngoko, isiphumo esiqinisekileyo kukuya elubhacweni (Lev. 26:14– 45). Kungoko, kukufunda isityhilelo sikaThixo okunika uDaniyeli ukuwaqonda amaxesha nokumnika ingqondo yokukhawuleza kokucenga uThixo ngenxa yabantu.

Njengoko sifika kwimihla yokugqibela kwimbali yomhlaba sidinga ukufunda kakhulu siphile ngokweliZwi likaThixo. SisiBhalo kuphela esinokusinika inkcazo ngegunya yembambano enkulu phakathi kokulungileyo nokubi, size ngoko sityhile ukuba imbali yoluntu iya kuphela ngokucinywa kobubi kuze kumiselwe ubukumkani bukaThixo obungunaphakade. Okona sisifunda isiBhalo, okona siyiqonda ngcono imeko yomhlaba nendawo yethu kuwo kwixesha esiphila kulo, kwakunye nezizathu zethemba lethu phakathi kwehlabathi elinganiki nto.

`Isinceda njani iBhayibhile ukuba siliqonde noko ihlabathi, lona ngokwalo, elibonakala ngokulula ukuba alinanto iyiyo konke?`