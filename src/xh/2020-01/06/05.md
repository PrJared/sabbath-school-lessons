---
title:  Ukulinganiswa Nokufunyanwa Ulula
date:  05/02/2020
---

`Funda: Daniyeli 5:13–28. UDaniyeli unike isizathu esithini ngokuphelelwa okukhawulezileyo okuzayo kwalo kumkani?`

Ngokunyanzelwa ziimeko, ukumkani wabhenela ekuthetheni noDaniyeli, kodwa ukhangeleka ethandabuza. Oku kuthetha okukhulu ngengqondo kakumkani ngakuThixo kaDaniyeli kunesiqu sikaDaniyeli ngokwakhe.

Impendulo kaDaniyeli kumvuzo kakumkani yathetha okuninzi ngezinto ezihamba phambili kuDaniyeli kwanesimilo sakhe. Kuse nako ukuba uDaniyeli, ngokwazi intsingiselo yamazwi ayimfihlo, wayiqonda indlela ongenaxabiso ngayo ngokwenene umvuzo lowo. UDaniyeli emva koko wammangalela ukumkani ngamatyala amathathu. Kuqala, uBheleshetsare akawakhathalelanga kwaphela amava kaNebhukadenetsare. Kungenjalo ngewayeguqukile wazithoba njengalowo wayengaphambi kwakhe.

Okwesibini, uBheleshatsare usebenzise izitya zetempile ukusela ngazo iwayini nokudumisa izithixo zakhe. Apha, uDaniyeli ukhankanya iindidi ezintandathu zezixhobo ezisetyenziswe ekwenzeni izithixo ngolandelelwano obeluphawulwe ngaphambili. Okwesithatu, ukumkani utyeshele ukuzukisa uThixo, Lowo “kusesandleni sakhe ukuphefumla kwakho, onazo zonke iindlela zakho” (Dan. 5:23). Akuba ethethe ngokusilela kukakumkani, uDavide waqhubeka waya ekuchazeni. Ngoku sifunda ukuba umbhalo wezulu oseludongeni unamagama amathathu, izezi zesiAramaic (siphindwe kabini esokuqala). Intsingiselo yawo ephambili yayimele ukuba iyaziwa ngukumkani nezazi zakhe: MENE: “ubaliwe”; TEKEL: “ulinganisiwe” no-PERES: “wahluliwe.”

Wathi umkhosi wamaMedo-Persi usemasangweni eBhabheli, ukumkani nezazi babemele ukuba bayikrokrele intsingiselo embi kuloo mbhalo, kodwa izazi azinaso isibindi sokuthetha into embi kukumkani. NguDaniyeli kuphela ekufumaniseke ukuba uyakwazi ukuyicubungula eyona ntsingiselo yale ntetho ukuze anike uBheleshatsare intsingiselo eyiyo: “MENE: UThixo ububalile ubukumkani bakho, wabuphelisa. TEKELE: Wena ulinganisiwe esikalini, wafunyanwa ulula. PERES: Buyahlulwa ubukumkani bakho, bunikwe amaMedi namaPersi” (Dan. 5:27, 28). Yayingengawo ncam amagama entuthuzelo nokonwaba.

`Umgwebo uza ngokukhawuleza kukumkani. Singakufunda njani ukumthemba uThixo kwiimeko apho, okwangoku, ubulungisa nomgwebo izizinto ezingekafiki? (Jonga Intsh. 3:17, Intsh. 8:11, Mat. 12:36, Roma 14:12.)`