---
title:  Ukuzuka Ekuziphakamiseni Kuye Entshabalalweni
date:  01/02/2020
---

### Fundela Isifundo Sale Veki
Daniyeli 5, IsiTy. 17:4–6, Nd. 96:5, K. 1:15–17, Roma 1:16–32, Intsh. 8:11, IsiTy. 14:8.

> <p>Indima Yenkumbulo</p>
> “Yena uyawaguqula ke amaxesha neminyaka; uguzula ookumkani, amise ookumkani; unika bulumko kwizilumko, unika ukwazi kwabakwaziyo ukuqonda (Daniyeli 2:21).

KuDaniyeli 5, iliZwi likaThixo lisinika umzekelo onamandla wekratshi lomntu ophela ngendlela eyothusayo. Nangona ubani angathi kuthabatha uNebhukadenetsare ixesha elide ukufunda esakhe isifundo, kodwa ke wasifunda. Umzukulwana wakhe, uBheleshatsare, akazange afunde. Ngokusebenzisa kwakhe izitya zetempile kwijaka lasebhotwe, uBheleshatsare wazingcolisa. Isenzo esinjalo sokungcolisa silingana, hayi kuphela nokucela umngeni kuThixo kodwa nokuhlasela uThixo ngokwaKhe. Kungoko, uBheleshatsare eyizalisile indebe yobugwenxa bakhe, ngokwenza ngeendlela ezifana nophondo oluncinane (jonga uDaniyeli 8), olwahlasela iziseko zengcwele kaThixo. Ngokususa ulawulo kuBheleshatsare, uThixo wenza umboniso wangaphambili wento aya kuyenza ukulwa neentshaba zabantu baKhe ngemihla kanye yokuphela. Iziganeko ezichazwe kuDaniyeli 5 zeenzeka ngowama- 539 B.C., ngobusuku iBhabheli eyawa ngabo phambi komkhosi wamaMedo-Persi. Apha kwenzeka utshintsho phakathi kwegolide nesilivere, athethe ngalo uDaniyeli 2. Kwakhona kuphinda kucace ukuba uThixo uyayilawula imicimbi yehlabathi.