---
title:  Undwendwe Olungamenywanga
date:  03/02/2020
---

`Funda: Daniyeli 5:5–8. Kwenzeka ntoni, kwaye kutheni ukumkani esabela ngohlobo enza ngalo? Zeziphi iindlela ethi le ngxelo ihambelane nekaDaniyeli 2, kutheni le nto oko kuhambelana kubalulekile nje? (Jonga iNd. 96:5, Kol. 1:15–17.)`

Njengoko wenza uNebhukadenetsare kwiintlekele ezidluleyo (Dan. 2:2, Dan. 4:7), uBheleshatsare ubiza izazi zeenkwenkwezi, amaKhaledi, nabavumisi ukuba bacacise umbhalo oyimfihlelo. Ukuqinisekisa ukuba banika okona kukuko, ukumkani ubathembisa ubuyokoyoko bamawonga: (1) impahla emfusa, umbala onxitywa ngamakhosi ngamaxesha akudala (Estere 8:15); (2) ityathanga legolide, elalingumqondiso wewonga eliphezulu ekuhlaleni (Gen. 41:42); (3) nesikhundla senqwanqwa lesithathu ebukumkanini. Lo mvuzo wokugqibela ubonisa ngokucacileyo iimeko zembali yeBhabheli ngelo xesha. Ngenxa yokuba uBheleshatsare wayengumlawuli wesibini nowayelawula kunye noyise, uNabhonidas, unikela ngesikhundla somlawuli wesithathu. Seyikho loo mivuzo inomtsalane, izazi zaphinda zasilela ukunika inkcazo.

Ngaphezu kwazo zonke izono zakhe, ngoko ukumkani wayezama ukufumana ubulumko endaweni engeyiyo. Iingcali zaseBhabheli azinako ukuyityhila into ethethwa sisigidimi. Sibhalwe ngolwimi lwazo, iAramaic, njengoko siyakubona ngomso, kodwa abakwazi ukuwazi amagama. Le nto inokusikhumbuza into ethethwa nguYehova ngoIsaya: “butshone ubulumko bezilumko zabo, isithele ingqondo yeengqondi zabo” (Isa. 29:14). Emva kokucaphula le ndima, umpostile uPawulos uthi: Siphi na ke isilumko? Uphi na ke umbhali? Uphi na ke umphiki weli phakade? UThixo akabenzanga baba bubudenge na ubulummko beli hlabathi? Ekubeni ke kuthe, ebulumkweni bukaThixo, ihlabathi lamazi uThixo ngobulumko balo, kwakholeka kuThixo ukusindisa abo bakholwayo, ngabo ubudenge bokuvakalisa iindaba ezilungileyo” (1 Kor. 1:20, 21).

Ezinye iinyaniso zibaluleke kakhulu ukuba ziyekelwe ebantwini ukuba bazame ukuziqonda ngokwabo. Yiyo le nto uThixo, endaweni yoko, ezityhila ezi nyaniso kuthi.

`Cinga ukuba ingaba yayiza kuba yintoni imivuzo, kwaye xa kucingwa ngoko kwakuza kulandela kwakamsinyane, zaziza kuba yinkunkuma enjani ngokwenene. Inokusixelela ntoni le nto ngendlela ezithi pheselele ngayo izinto zomhlaba, nokuba kutheni kufuneka sisoloko sigcine icala likanaphakade engqondweni kuyo yonke into esiyenzayo?`