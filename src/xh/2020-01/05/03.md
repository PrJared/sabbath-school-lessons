---
title:  Ukulunyukiswa Ngumprofeti
date:  27/01/2020
---

`Funda: Daniyeli 4:27. Ngaphandle kokumlumkisa ngento eza kwenzeka, yintoni uDaniyeli ayixelela ukumkani ukuba ayenze, kuba kutheni? (Jonga nakwiMiz. 14:31.)`

UDaniyeli akaneli kuchaza iphupha, ukwamkhombisa uNebhukadenetsare kwindlela anokuphuma ngayo kule meko: “Ngako oko, kumkani, icebo lam malikholeke kuwe, uzaphule izono zakho ngobulungisa, nobugwenxa bakho ngokubabala abaziintsizana, ukuba kunga kungoluka ukuchulumacha kwakho” (Dan. 4:27).

UNebhukadenetsare wenza umsebenzi omkhulu wokwakha iBhabheli. Iigadi, imijelo yamanzi, amakhulu-khulu eetempile, nezinye izakhiwo ezasiguqula isixeko sasesinye semimangaliso yomhlaba wakudala. Noko kunjalo, ubuqaqawuli nobuhle obunjalo, kangangoko, benziwa ngokucudisela emsebenzini amakhoboka nokutyeshelwa kwabahluphekileyo. Ngaphezu koko, ubutyebi obukumkani busetyenziselwa ukwanelisa iziyolo zikakumkani namahlakani akhe. Ngoko ke, ikratshi likaNebhukadenetsare alaneli ukumthintela ukuba angamvumi uThixo, kodwa isiphumo soku limenza angaziboni iinzima zabo banentswelo. Njengokuba uThixo ebakhathalele ngendlela eyodwa abo bangamahlwempu, akumangalisi ukuba kuthi sezikho ezinye izono ezinokuba zazikho awayenokuzibabaza uDaniyeli phambi kukakumkani, kodwa asuke acukule ukutyeshelwa kwamahlwempu.

Isigidimi esiya kuNebhukadenetsare asikho sitsha konke. Abaprofeti beTestamente eNdala bakholisa ukubalumkisa abantu bakaThixo ngokucinezela amahlwempu. Ngokwenene, phambili, kwizono ezizisa ukugxothwa kukakumkani, kukutyeshela abasweleyo. Ngapha koko, imfesane kwabahluphekileyo yeyona ndlela ephezulu yokubonisa ububele bobuKristu; kwelinye icala, ukuxhaphaza nokutyeshelwa kwamahlwempu kuquka ukuhlasela uThixo ngokwaKhe. Xa sikhathalela abasweleyo, sivuma ukuba uThixo unento yonke, nto leyo ethetha ukuba thina asingobanini kodwa singamagosa empahla zikaThixo.

Ngokunceda abanye ngezinto zethu esinazo, sizukisa uThixo kwaye sikuvuma ukuba yiNkosi kwaKhe. Kukuba ngumnini wezinto kukaThixo ekufuneka ekugqibeleni kuxele ixabiso nomsebenzi wezinto esinazo. Wasilela apha ke uNebhukadenetsare, nathi sisethubeni lokusilela apha, ngaphandle kokuba sivume ukongama kukaThixo phezu koko sikwenzayo size sikuveze ukuyamkela kwethu le nyaniso ngokunceda abasweleyo.