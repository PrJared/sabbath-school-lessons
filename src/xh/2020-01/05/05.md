---
title:  Ukuphakamisela Amehlo Ezulwini
date:  29/01/2020
---

`Funda: Daniyeli 4:34–37. Kwaba njani ukuguquka kwezinto kukumkani? Kutheni?`

UThixo uvumela uNebukadenetsare ukuba abethwe sisifo esingaqhelekanga, kodwa ekugqibeleni uyambuyisela kwakamsinyane engqondweni ephilileyo. Okumangalisayo, yonke into iyaguquka xa, ekupheleni kweminyaka esixhenxe eyaxelwa kwangaphambili ngumprofeti, ukumkani ogugayo ephakamisela amehlo akhe ezulwini (Dan. 4:34). “Kwaba yiminyaka esixhenxe uNebhukadenetsare esisikhwankqiso kubantu bakhe; iminyaka esixhenxe ethotyiwe phambi komhlaba wonke. Kamva, yabuyiselwa ingqiqo yakhe wathi, ekhangele kuThixo wamazulu ngokuzithoba, wasibona isandla esingcwele ekohlwayweni kwakhe. Ngesindululo sasesidlangalaleni, wabuvuma ubutyala bakhe kwanenceba enkulu kaThixo ekumbuyiseleni [kwimo yokuqala].”—Ellen G. White, Abaprofeti Nookumkani, iph. 432.

Ngokungathandabuzekiyo, iinguqulelo ezinkulu zinokwenzeka xa siphakamisela amehlo ethu ezulwini. Ngako nje ukuba ukuqonda kwakhe kubuye, ukumkani wanika ubunggina bokuba ufundile kwesi sifundo. Kanti ke eli bali alikho kangako ngoNebhukadenetsare kunokuba lingenceba kubantu bakaThixo. Ukumkani uphulukene namathuba amathathu angaphambili ukuba amkele uThixo kaIsrayeli njengeNkosi yobomi bakhe. Amathuba anjalo akho kuye xa ebuvuma ubulumko obubodwa bamadodana angabathinjwa bamaHebhere (Daniyeli 1), xa uDaniyeli echaza iphupha lake (Daniyeli 2), naxa amadoda amathathu amaHebhere ehlangulwa ezikweni lomlilo (Daniyeli 3). Kwakuba kwenzeke konke, ukuba oko kuhlangulwa akumenzi athobeke, yintoni eya kumenza? Nangona waba neenkani wanjalo umlawuli, uThixo wamnika ithuba lesine ekugqibeleni wayizuza intliziyo kakumkani, wambuyisela kwisikhundla sakhe sobukhosi (Daniyeli 4). Njengoko ibonisa imeko kaNebhukadenetsare, uThixo unika ithuba elinye emva kwelinye ukuze asibuyisele kulwalamano oluhle naYe. Njengoko uPawulos wabhalayo kwiinkulungwane ezininzi kamva, iNkosi “[Inga] bangasindiswa bonke abantu, bafikelele ekuyazini inyaniso” (1 Tim. 2:4). Kweli bali sibona umzekelo onamandla wenyaniso.

`Zeziphi iindlela oye wathotywa ngazo nguThixo? Yintoni owayifundayo kuloo mava? Zithini iinguqulelo ozidingayo ukuze ukuphephe ukuba ufundiswe esi sifundo kwakhona?`