---
title:  Othobekileyo Nonombulelo
date:  30/01/2020
---

`Ukumkani oguqukayo uthi: “Bonke abemi behlabathi bebalelwe ekubeni yinto engento” (Dan. 4:35). Xa sijonge le meko, ithini eyona nto ibalulekileyo ayithethayo?`

Singazi njani ukuba uNebhukadenetsare uguquke ngokwenene wamkela uThixo oyinyaniso? Sibufumana ubungqina kule nto yokuba uNebukadenetsare ngokwakhe ungumbhali kaDaniyeli 4. Ngokwenene, ubukhulu besi sahluko bubonakala bungumbhalo wencwadi esasazwe ngukumkani kububanzi bobukumkani bakhe. Kule ncwadi, ukumkani uxela ngekratshi lakhe nempambano yakhe, aze athi ngokuthobeka, akuvume ukungenelela kukaThixo ebomini bakhe. Iikumkani zakudala zazingakholisi ukubhala nantoni ehlazisayo ngazo. Kakuhle, onke amaxwebhu obukhosi esiwaziyo ayabadumisa ookumkani. Uxwebhu olunje ngolu, ngoko, apho ukumkani avuma ikratsi lakhe nokuziphatha kwakhe okwerhamcwa, kwalatha kwinguquko yenene. Ukongeza, ngokubhala ileta echaza amava nokwamkela ngokuzithoba ulawulo lukaThixo, ukumkani wenza njengomvangeli. Akasakwazi ukukugcina kuye oko akufumeneyo nakufundileyo kuThixo oyinyaniso. Oko sikubonileyo apha, ngoko, emthandazweni nasekudumiseni kukakumkani (Dan. 4:34–37), kubonisa ubunyaniso bamava akhe.

Ngoku ukumkani unolunye uhlobo lwezinto azixabisileyo kwaye uyakwazi ukuyiqonda imida yamandla omntu. Emthandazweni oxakathileyo wokubulela, ukumkani uphakamisa amandla kaThixo kaDaniyeli ekwavuma ukuba “Bonke abemi behlabathi [ba]balelwe ekubeni yinto engento” (Dan. 4:35). Oko kukuthi, abantu abananto engabo abangaqhayisa ngayo. Kungoko, oku kukrotyiswa uNebhukadenetsare okokugqibela encwadini kaDaniyeli kubonisa ukumkani othobekileyo nonombulelo, enyusa iindumiso kuThixo ekwasilumkisa nathi ngekratshi.

Phofu ke, uThixo uyaqhubeka nokuguqula ubomi bethu namhlanje. Akukho kukhathala nokuba abantu abanekratshi okanye abanesono banjani, kuThixo ikhona inceba namandla okubuyisa aboni abavukelayo babe ngabantwana bakaThixo weZulu.

`Funda: Filipu 2:1–11. Yintoni esiyifumanayo apha emele ukulisusa liphele ikratshi ebomini bethu?`