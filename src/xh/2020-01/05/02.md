---
title:  Asiyiyo Le IBhabheli Enkulu?
date:  26/01/2020
---

`Funda: Daniyeli 4:1–33. Kwenzeka ntoni kukumkani, kuba kutheni?`

UThixo unika uNebhukadenetsare iphupha lesibini. Ngoku, ukumkani akalilibali iphupha. Kuthe kodwa, kuba iingcali zaseBhabheli zisilela kwakhona, ukumkani wabiza uDaniyeli ukuba anike ingcaciso yephupha. Ephupheni, ukumkani ubona umthi omkhulu oyokufika ezulwini nomntu wasezulwini eyalela ukuba umthi ugawulwe. Kuphela sisikhondo neengcambu ezaziza kusala emhlabeni zize zilale umbethe wezulu. Eyona nto ekhathaze uNebhukadenetsare yindawo yephupha apho lo wasezulwini athe, “Intliziyo yakhe mayisuke ingabi yeyomntu, anikwe intliziyo yenkomo; kudlule amaxesha amisiweyo abe sixhenxe phezu kwakhe” (Dan. 4:16). Ngokubona ubunzima bephupha, uDaniyeli ngobunono uxela umnqweno wokuba iphupha libe libhekisa kwiintshaba zikakumkani. Phofu, ngokuthembeka esigidimini esiziswe liphupha uDaniyeli uyaxela ukuba iphupha libhekisa kukumkani ngokwakhe.

Imithi iqheleke isetyenziswa eBhayibhileni njengemele ukumkani, izizwe, nezikumkani (Hezekile 17; 31; Hoseya 14; Zek. 11:1, 2; Luka 23:31). Ngoko ke, umthi omkhulu ufanelekile ukuba umele ukumkani oziphakamisileyo. UThixo wanika uNebukadenetsare ukongama namandla; kodwa ke, waqhubeka engakwazi ukuvuma ukuba yonke into anayo ivela kuThixo.

`Qwalasela uDaniyeli 4:30. Yintoni le ithethwa ngukumkani ibonisa ukuba akasamkeli isilumkiso esivela kuYehova?`

Mhlawumbi eyona nto iyingozi ngekratshi yile yokuba liyakwazi ukusenza siyilibale indlela esixhomekeke ngayo kuThixo ngayo yonke into. Ngako nje ukuba siyilibale loo nto, sisemhlabeni oyingozi.

`Zinto zini ozenzileyo ebomini bakho? Ungazidla ngazo kodwa ungabi nekratshi? Ukuba kunjalo, njani?`