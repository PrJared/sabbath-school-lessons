---
title:  Ukuza KoNyana WoMntu
date:  19/02/2020
---

`Funda: Daniyeli 7:13. Ngubani lo unguNyana womntu apha, kwaye umphawula njani? (Jonga nakuMarko 13:26, Mat. 8:20, Mat. 9:6, Luka 9:26, Luka 12:8.)`

Uthi xa uqala umgwebo, kungene umntu obaluleke kakhulu embonisweni: uNyana woMntu. Ungubani? Kuqala, uNyana woMntu uvela engumntu wasezulwini oyedwa. Phofu njengokuba isihlonipho sisitsho, usoloko ebonakalalisa iimpawu zobuntu. Ngamanye amazwi, unguThixo-mntu ozokudlala indawo ebonakalayo emgwebeni. Okwesibini, uNyana woMntu oza ngamafu ezulu ungumfanekiselo oqhelekileyo wokuBuya kwesiBini kwiTestamente eNtsha. Phofu, kuDaniyeli 7:13 ngqo, uNyana woMntu akavezwanga ephuma ezulwini esiza emhlabeni, kodwa ehamba exwesa esuka kwenye indawo yezulu esiya kwenye ukuze avele phambi koNyange leMihla. Okwesithathu, ukuchazwa koNyana womntu oza ngamafu ezulu kunika ukubonakalaliswa okubonakalayo kweNkosi. Wona lo mfanekiselo ukwahambelana nowombingeleli omkhulu othi, erhangwe lilifu lesiqhumiso, angene kwiNgcwele kaNgcwele ngeMini yoCamagushelo ukuba enze umsebenzi wokuhlambulula ingcwele.

UNyana woMntu ukwangumntu onobukhosi. Ufumana “igunya nobuhandiba nobukumkani” zize “zonke iintlanga, nezizwe, neelwimi, zimbuse” (Dan. 7:14). Isenzi “busa” sivela kalithoba kwizahluko 1–7 (Dan. 3:12, 14, 17, 18, 28; Dan. 6:16, 20; Dan. 7:14, 27) saye sinika ingcamango yokunika imbeko kuthixo. Ngoko ke, isiphumo sokuzama ukuguqula umthetho kaThixo, uhlelo lwenkolo olumelwe luphondo oluncinane lonakalisa unqulo olulunge kuThixo. Umgwebo ozotywe apha ubonisa ukuba unqulo lwenyaniso ekugqibeleni luza kubuyiselwa. Uhlelo lonqulo olumiswe luhlelo lobupopi, phakathi kwezinye izinto, lubeka umntu owileyo njengomthetheli phakathi kukaThixo noluntu. UDaniyeli ubonisa ukuba umthetheli ekuphela kwakhe onako ukumela uluntu phambi kukaThixo nguNyana woMntu. IBhayibhile iyatsho ukuthi, “Mnye uThixo; mnye noMlamli phakathi koThixo nabantu, uMntu uKristu Yesu” (1 Tim. 2:5, NKJV).

`Kuko konke esikufundileyo eBhayibhileni ngobomi nesimilo sikaYesu, kutheni le nto isonwabisa kakhulu into yokwazi ukuba usembindini kakhulu womgwebo oboniswe apha?`