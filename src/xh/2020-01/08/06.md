---
title:  Abangcwele Bosenyangweni
date:  20/02/2020
---

`Ngokwezi ndima zilandelayo, kwenzeka ntoni ebantwini bakaThixo? Dan. 7:18, 21, 22, 25, 27.`

“Abangcwele bOsenyangweni” leyo yindlela ababizwa ngayo abantu bakaThixo. Bayahlaselwa ligunya elimelwe luphondo oluncinane. Kuba bezingise ekuhlaleni bethembekile eliZwini likaThixo, bayatshutshiswa ngexesha lolawulo lobupopi. AmaKristu ayekwatshutshiswa nangexesha lobukumkani beRoma yobuhedeni, (irhamncwa lesine yona), kodwa intshutsiso exelwe kuDaniyeli 7:25 kukutshutshiswa kwabangcwele luphondo oluncinane, eliphuma kuphela emva kokuphela kwesigaba sobuhedeni beRoma.

Kanti ke, abantu bakaThixo abayi kuba phantsi kwengcinezelo yegunya lasemhlabeni ngonaphakade. Ubukumkani bukaThixo buya kuma endaweni yezikumkani zomhlaba. Okunika umdla, kwinkqu yombono, uNyana woMntu “wanikwa igunya, nobuhandiba, nobukumkani” (Dan. 7:14). Kwinkcazelo enikwe yingelosi, “ngabangcwele” abanikwa ubukumkani” (Dan. 7:18). Akukho mpikiswano apha. Kuba uNyana woMntu unolwalamano noThixo kunye noluntu, uloyiso lwaKhe luloyiso lwabo amele bona.

Xa umbingeleli omkhulu ebuza uYesu ukuba unguMesiya na, uNyana kaThixo walatha emva kwiNdumiso 110:1 nakuDaniyeli 7:13, 14 athi: “Ndinguye; niya kumbona nokumbona uNyana woMntu, ehleli ngasekunene kwamandla, esiza namafu ezulu” (Marko 14:62). Ngoko ke, uYesu nguYe omele thina kwinkundla yasezulwini. Sele ewoyisile amagunya obumnyama kwaye wabelana ngoloyiso lwaKhe nabo basondelayo kuYe. Ngenxa yoko, asikho isizathu sokoyika. Lo mcimbi uwubeka ngokufanelekileyo umpostile uPawulos xa athi “Kanti ke kwezo zinto zonke, sisuka soyise sigqithisele, naye owasithandayo. Kuba ndeyisekile kukuba nakufa, nazilawuli, naziphatha-mandla, nanto zikhoyo, nanto zizayo, nabuphakamo, nabunzulu, nasinye isidalwa esisimbi, asiyi kuba nako ukusahlula thina eluthandweni lukaThixo, olukuye uKristu Yesu, iNkosi yethu.” (Rom. 8:37–39).

`Khangela indlela umbono kaDaniyeli ochane ngayo ukubeka imbali, kuse ngamawaka eminyaka ngaphambili. Kunokusinceda njani oku ukuba siwathembe amadinga kaThixo exesha elizayo?`