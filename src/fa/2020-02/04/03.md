---
title:  تجربه
date:  20/04/2020
---

`رومیان باب ۲: ۴ و تیطس باب ۳: ۴، ۵ را بخوانید. چگونه میتوانیم نیکویی، بردباری، گذشت، مهربانی و محبت خدا را تجربه کنیم؟ چرا مهم است که ایمان ما فقط یک دانش کتابی و روشنفکرانه نباشد، بلکه چیزی باشد که فی الواقع آن را تجربه کنیم؟ در عین حال، از چه طریقی تجربیات ما میتواند در تضاد با کتاب مقدس باشد و حتی ما را در ایمان به گمراهی بکشد؟`

تجربه بخشی از وجود بشری ماست. تجربه احساسات و افکار ما را به روش قدرتمندی تحت تاثیر قرار میدهد. خداوند ما را به گونه ای خلق کرده است که ارتباط ما با خلقتش و حتی خود او، بطور قابل توجهی از طریق تجربه ما شکل میگیرد و با آن مرتبط است.

این خواست خداوند است که ما زیبایی ارتباطات، هنر و موسیقی، و شگفتی های آفرینش و همچنین شادی نجات او و قدرت وعده های کلام او را تجربه کنیم. دین و ایمان ما چیزی بیش از تعالیم و تصمیمات عقلانی هستند. آنچه ما تجربه میکنیم بطور چشمگیری دیدگاه ما نسبت به خدا و حتی درک ما از کلام را شکل میدهد. اما هنگامیکه به شناخت اراده خدا می پردازیم باید بطور واضح، محدودیت ها و نارسائی های تجربیات خود را نیز در نظر بگیریم.

`چه هشدارهایی در دوم قرنتیان باب ۱۱: ۱ تا ۳ وجود دارد؟ این آیات درباره محدودیتهای اتکا به تجربیات مان چه میگوید؟`

تجربه میتواند بسیار گمراه کننده باشد. از نظر کتاب مقدس، تجربه باید حوزه مقتضی خود را داشته باشد. تجربه باید توسط کتاب مقدس معرفی و شکل گیرد و توسط کلام خدا تفسیر شود. برخی اوقات ما میخواهیم چیزی را تجربه کنیم که با کلام و اراده خدا هماهنگ نیست. در اینجا ما باید یاد بگیریم که به کلام خدا اعتماد کنیم حتی اگر بر خلاف تجربه و خواسته هایمان باشد. ما باید مراقب باشیمو حتی اطمینان حاصل کنیم که تجربه ما همواره با کلام خدا مطابقت داشته و با تعالیم روشن کتاب مقدس مغایرتی نداشته باشد.

`ایمانی که عشق به خدا و محبت به دیگران (نگاه کنید به مرقس ۱۲: ۲۸ تا ۳۱) فرامین عمده آن محسوب می شود، بدیهی است، که ایمانی است که تجربه در آن از اهمیت برخوردار است. در عین حال، چرا بسیار مهم است که همیشه تجربه خود را از طریق کلام خدا بسنجیم؟`