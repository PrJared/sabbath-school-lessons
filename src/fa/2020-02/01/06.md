---
title:  قدرت متحول کننده کلام
date:  02/04/2020
---

`دوم پادشاهان باب ۲۲: ۳ تا ۲۰ را بخوانید. چه چیزی باعث میشود تا یوشیای پادشاه جامه خود را بدرد؟ چگونه آنچه را که از مطالعه تورات یافت، نه تنهاباعث تحول او، بلکه تمام قوم یهود شد؟`

در سال ۶۲۱ ق. م. هنگامیکه یوشیا، حدود ۲۵ سال سن داشت، حِلیقا، کاهن اعظم «کتاب احکام» یا همان تورات  را یافت، که می تواند پنج کتاب اول موسی و بطور خاص، کتاب تثنیه باشد.

این طومار در خلال سلطنت پدرش آمون و پدر بزرگ بسیار شریر و بدکارش مَنَسی، در اثنای عبادت بَعَل،اَشیره و تمامی ستارگان آسمان (دوم پادشاهان ۲۱: ۳) مفقود شده بود. هنگامی که یوشیا از شرایط عهد با خدا آگاه شد، در پریشانی و اندوه بسیار جامه های خود پاره کرد، زیرا فهمید که او و قومش تا چه اندازه از پرستش خدای واقعی فاصله گرفته اند. او بلافاصله اصلاحاتی را در سرتاسر سرزمین آغاز میکند، و نیز بت های خدایان بیگانه را که در مکان های مرتفع شهر قرار داشتند ویران می کند. پس از پایان کار او، فقط یک مکان برای عبادت در یهودا باقی ماند: معبد خداوند در اورشلیم. یافتن کلام خدا منجر به ایمان، توبه و قدرت تحول میشود. این تحول با یوشیا آغاز میشود و سرانجام در میان بقیه یهودا نیز گسترش می یابد.

`چگونه کتاب مقدس به ما اطمینان میدهد که قدرت دارد تا زندگی ما را تغییر داده و راه رستگاری را به ما نشان دهد؟ یوحنا ۱۶: ۱۳؛ یوحنا ۱۷: ۱۷؛ عبرانیان ۴: ۱۲؛ و رومیان ۱۲: ۲ را بخوانید.`

یکی از قدرتمندترین شهادت ها از قدرت کتاب مقدس، زندگی تغییر یافته یک فرد است. این کلامی است که گناه و ناهنجاری انسان را از میان برمیدارد و سرشت واقعی انسان و نیاز ما به یک ناجی را آشکار میسازد.

کتابی بی نظیر مانند کتاب مقدس، متشکل از تاریخ، سرشار از  نبوت، و با قدرت تغییر زندگی، باید به روشی منحصر بفرد تفسیر شود. کتاب مقدس را نمیتوان مانند هر کتاب دیگری تفسیر کرد، زیرا کلام زنده خدا باید در پرتو مسیح زنده تفسیر شود یعنی او که قول داده است، روح خود را بفرستد تا ما را در درک «تمامی حقیقت» رهبری کند(یوحنا ۱۶: ۱۳). بنابراین، کتاب مقدس، به عنوان وحی حقیقت خدا، باید شامل اصولی در درون خود برای تفسیر خود باشد. این اصول را میتوان در مطالعه دروس این سه ماهه یافت که چگونه نویسندگان کتاب مقدس از خود کلام استفاده کردند و بوسیله آن هدایت شدند تا اجازه بدهند کتاب مقدس خودش را تفسیر کند.