---
title:  رشد عطایای ما
date:  06/08/2020
---

`حکایت سکّه ها [استعدادها] را در متی باب ۲۵: ۱۴ تا ۳۰ را بخوانید. مهمترین مسئله ای که در این حکایت مورد توجه شما قرار گرفت، چیست؟ چرا دو خادم اولی مورد تمجید ارباب قرار میگیرند ولی آخرین خادم توبیخ میشود؟ این حکایت از بابت بکارگیری عطایایمان، به ما چه میگوید؟ بطور خاص به متی ۲۵: ۲۹ توجه کنید.`

ارباب به هر خادم سرمایه ای را «فراخور قابلیتی» که داشت، اعطا کرد(متی ۲۵: ۱۵). هر فرد مبلغ متفاوتی دریافت کرد. اولی پنج قنطار، دومی سه قنطار و آخری یک قنطار. هر کدام از خادم ها خودش در مورد چگونگی سرمایه گذاری یا استفاده از قنطارها تصمیم گرفت. نکته مهم در اینجاست که آنچه که به آنها داده شده بود متعلق به خودشان نبود و فقط به امانت به آنان داده شده بود. سرمایه ها متعلق به شخصی بود که فقط مسئولیت نگه داری را به آنان داده بود.

دغدغه و نگرانی ارباب این نبود که چه کسی سکه های بیشتر یا چه کسی کمتر داشت. مسئله این نبود که چه تعداد سکه(عطایا) به هر کدام داده شده است. دغدغه ارباب این بود که هر کدام از آنچه که به او داده شده، چگونه استفاده شده است.

پولس در دوم قرنتیان باب ۸: ۱۲، اینگونه بیان می کند، «زیرا اگر اشتیاق باشد، هدیه شخص مقبول می افتد، البته بر حسب آنچه کسی دارد، نه آنچه ندارد». برای خدا مهم نیست که شما چه عطیه ای دارید، بلکه آنچه با آن انجام می دهید مهم است.

خداوند از دو خادم اولی تقدیر کرد، زیرا آنها در بکارگیری سکه های خود امین بودند. سکه های آنان از طریق بکارگیریشان بیشتر شده بودند. غلام «بد سرشت و تنبل» سکه هایی را که اربابش به او داده بود را استفاده نکرده بود، و مقدار آنها افزایش نیافته بود. این یک حقیقت جاودان است «قانون خدمت، کانال ارتباطی است که ما را به خدا و همنوع بشر پیوند می دهد» (اِلن جی وایت، درسهای پندآموز، صفحه ۳۲۶). غلام سست پیمان فرصت خدمتش را از بین برده بود و در نهایت قابلیت خدمت کردن را هم از دست داد.

هنگامیکه عطایائی را که خدا به ما داده است، برای جلال نام او بکار می بریم، آنها افرایش و توسعه می یابند و رشد می کنند. چگونه می توانید عطایائی را که خداوند به شما داده، در خود کشف کنید؟ فروتنانه از خداوند بخواهید تا حوزه هایی را که او مشتاق است تا شما در آن خدمت کنید، به شما نشان دهد. همانطور که او شما را تحت تاثیر قرار میدهد، خود را درگیر خدمت کنید. عطایای شما در اثر بکارگیری آنها رشد می کنند و شما در خدمت به او خرسند و خشنود خواهید شد.

`درباره این داستان اخلاقی فکر کنید و آن را در زندگی خود بکار ببندید. اگر عطیه ای از طرف خداوند در زندگیتان وجود دارد، درباره نحوه استفاده از آن چه دارید که بگویید؟(یادتان باشد، هر چه که شما دارید هدیه ای از طرف خداوند است).`