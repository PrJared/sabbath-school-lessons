---
title:  درک فرصتهای زودگذر
date:  16/07/2020
---

کتاب اعمال رسولان مملو از داستانهایی است که نشان میدهدکه چگونه شاگردان مسیح از فرصتهای زودگذر برای پیشرفت ملکوت خداوند بهره گرفتند. یکی پس از دیگری، شرح حالهای شگفت انگیزی را در مورد کلیسای اولیه و چگونگی رشد آن میخوانیم، حتی با وجود چالش هایی که کلیسا چه در داخل و چه از خارج با آنها روبرو بود.

به عنوان مثال، در دوم قرنتیان باب ۲: ۱۲، ۱۳، پولس رسول در مورد تجربه خود در تروآس میگوید: «پس چون برای بشارت انجیل مسیح به تروآس رفتم، دریافتم که خداوند در آنجا دری بزرگ به روی من گشوده است. اما باز آرام نداشتم زیرا برادر خود تیطوس را نیافتم. پس با اهالی آنجا وداع کرده، به مقدونیه رفتم». خدا به طرز معجزه آسایی راه را برای پولس باز کرد تا انجیل را در قاره اروپا موعظه کند، و او میدانست درهایی را که امروز خداوند باز کرده، شاید فردا بسته شوند و دیگر فرصتی برای تبلیغ انجیل نباشد. او با استفاده از فرصت پیش آمده و دیدن امکانات موجود بلافاصله به سوی مقدونیه حرکت کرد.

خداوند عهد جدید، خدای گشاینده درهای بسته است [خدایی که فرصتهای کوتاهی را برای ما فراهم میکند تا ایمان خود را به اشتراک بگذاریم]. در سراسر کتاب اعمال رسولان، خدا در تلاش است. در همه جا، شهرها، ولایات، کشورها و مهمتر از همه در قلب افراد مختلف، درهای بازی برای کلام خدا وجود دارند.

`اعمال باب ۸: ۲۶ تا ۳۸ را بخوانید. این آیات در خصوص راه هایی که فیلیپس برای هدایت خداوند میگشاید و واکنش او به فرصتهای الهی، چه چیزی به ما می آموزند؟`

«فرشته خداوند فیلیپس را بسوی کسیکه در پی نور و آماده پذیرش انجیل بود راهنمایی کرد، و امروز فرشتگان قدم به قدم آن دسته از کارگران خداوند را هدایت می کند که اجازه میدهند تا روح القدس زبانهای آنان را تقدیس و قلبهایشان را تطهیر و لمس کند. فرشته ای که برای راهنمایی فیلیپس بسوی مرد حبشی فرستاده شد، خودش میتوانست پیغام خداوند را به مرد حبشی برساند، اما خداوند بدین طریق عمل نمی کند. این نقشه اوست که انسانها برای همنوعان خود تلاش کنند »(اِلن جی وایت، اعمال رسولان، صفحه ۱۰۹).

اگر ما هم گوش شنوا و چشمان بینا داشته باشیم، توسط فرشتگان نادیده خدواند هدایت میشویم تا حقایق ملکوت او را به جویندگان حقیقت برسانیم.

`توجه کنید که چگونه کتب مقدس، اساس این داستان بودند. همچنین توجه داشته باشید که چگونه این مسئله بسیار مهم بود تا کسیکه کلام خدا را میدانست، بتواند آنرا به تفصیل شرح دهد. چه درسهایی در اینجا برای ما وجود دارند؟`