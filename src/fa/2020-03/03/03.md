---
title:  درسی از پذیرش
date:  13/07/2020
---

عیسی با الگو بودن برای حواریون میخواست تا آنان هم با نگرشی جدید هر فرد را ببینند. مسیح به حواریون آموخت که چگونه مردم را از منظر الهی ببینند. نگاه او به مردم ریشه ای و عمیق بود. او آنان را میدید، اما نه آنطور که به نظر می رسیدند، بلکه به صورتی که ممکن بود درآیند. مسیح در تمام تعاملاتش با مردم، با آنها با عزت و احترام رفتار کرد. او اغلب با طرز رفتار و برخورد خود با مردم، حواریون را شگفت زده میکرد. این امر به ویژه در برخوردش با زن سامری صادق است.

مطالعات باستانشناسی کتاب مقدس این نظریه جالب در مورد رابطه بین یهودیان و سامریان را بیان میکند: « شکاف میان سامریان و یهودیان از همان دوران اولیه است. بر اساس دوم پادشاهان باب ۱۷، سامریان از نوادگان مردمی بودند که در بین النهرین می زیستند، کسانیکه توسط پادشاه آشوری در ۷۲۲ قبل از میلاد تبعید شده و مجبور شدند تا در سرزمینهای شمالی اسرائیل مستقر شوند. آنان پرستش یهوه را با عبادات بت پرست در هم آمیختند [The Archaeological Study Bible (انتشارات زاندروند، ۲۰۰۵)، صفحه ۱۷۲۷]. آنها علاوه بر این شیوه های بت پرستی به منظور شبیه سازی، کهانت رقیب را بوجود آورده و معابدی رقیب را برروی کوه جرزیم ساختند. با توجه به چنین اختلاف عقیدتی با سامریان، شاگردان مسیح میبایستی متعجب شده باشند زمانیکه عیسی مسیر راه سامره را برای رفتن به سمت جلیل انتخاب کرد. آنها تعجب کردند که عیسی خود را درگیر بحث مذهبی نمیکند. او بی درنگ درخواست زن سامری برای پذیرش، محبت، و بخشش را اجابت نمود.

`یوحنا باب ۴: ۳ تا ۳۴ را بخوانید. چگونه عیسی به زن سامری نزدیک شد؟ واکنش زن سامری به گفتگوی مسیح با او چه بود؟ واکنش حواریون به این ماجرا چه بود و چگونه عیسی دیدگاه آنان را تغییر داد؟`

درس ماندگاری که عیسی آرزو داشت تا به شاگردانش و هر یک از ما تعلیم دهد، به همین سادگی است: «کسانیکه روح مسیح را دارند، همه انسانها را از دیدگاه شفقت الهی می بینند» (اِلن جی وایت، نشانه های زمان، ۲۰ ژوئن، ۱۸۹۲).

`افرادیکه شما به خاطر تاثیرات فرهنگی و اجتماعی خودتان، گرایش دارید به آنان  به دیده تحقیر  یا عدم احترام نگاه کنید، چه کسانی هستند؟ چرا باید نگرش خود را تغییر دهید، و چگونه میتوان این تغییر را بوجود آورد؟`