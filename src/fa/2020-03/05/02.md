---
title:  مسیح و وعده آمدن روح القدس
date:  26/07/2020
---

عیسی با وعده آمدن روح القدس ، نگرانی شاگردان را در مورد ترک آنان و بازگشت به آسمان را برطرف کرد. «با این حال، من به شما راست میگویم که رفتنم به سود شماست. زیرا اگر نروم، آن مدافع نزد شما نخواهد آمد؛ امّا اگر بروم او را نزد شما میفرستم» (یوحنا ۱۶: ۷). کلمه یونانی برای لغت «پشتیبان[مدافع]» parakletos است. و این کلمه به«کسی که به منظور کمک در کنار انسان است» اشاره دارد. یکی از عملکردهای مهم روح القدس اینست که در کنار همه ایمانداران برای توانمندسازی و هدایت آنان در جهت فعالیتها و وظایف بشارتی آنان قرار گیرد. وقتی شاهدان عیسی میشویم، تنها نیستم. روح القدس در کنار ماست تا ما را به سمت سالکان صادق او هدایت کند. او حتی قبل از اینکه ما آنان را ملاقات کنیم، قلبهای آنان را آماده کرده است. او کلام ما را هدایت می کند، ذهنهای سالکان را متقاعد ساخته و آماده پذیرش مسیح می کند، و آنان را توانایی میبخشد تا به القائات او واکنش نشان دهند.

`یوحنا باب ۱۵: ۲۶، ۲۷ و یوحنا باب ۱۶: ۸ را بخوانید. این آیات درباره نقش روح القدس در کار بشارت، چه چیزی به ما می گویند؟`

روح القدس گواه یا شاهد مسیح است و او را تایید می کند. هدف غایی او هدایت بسیاری از انسانها بسوی مسیح است. رسالت او جلال عیسی مسیح است. با توجه به این نقش، او کلیه ایمانداران را نسبت به مسئولیتی که به عنوان شاهد دارند، متعهد میسازد. او چشمان ما را باز می کند تا امکانات و فرصتهای موجود در اطرافمان را ببینیم و در پس صحنه تلاش می کند تا قابلیت پذیرش برای پیام انجیل را ایجاد کند.

انجیل یوحنا این موضوع را به روشنی بیان می کند. او «می آید تا جهان را در مورد گناه، عدالت و داوری متقاعد سازد» (یوحنا ۱۶: ۸). به عبارت دیگر، او حس بیگانگی از خدا را از قلبها می زداید و در عمق وجود، حس نیاز به توبه را ایجاد کند. او همچنین جهان را به «عدالت»  متقاعد میکند. روح القدس نه تنها گناه را برملا و آشکار میسازد، بلکه ما را بسوی عدالت و درستی هدایت می کند. او عظمت و شکوه درستی و عدالت عیسی در مقابل پلیدی[گناه] ما را آشکار میسازد. نقش روح القدس صرفاً این نیست که نشان دهد چقدر ما بد هستیم؛ بلکه اینست که نشان دهد، چقدر عیسی خوب، مهربان، دلسوز و دوست داشتنی است، و ما را شبیه او سازد.

بطور ساده شهادت صرفاً همکاری با روح القدس برای جلال عیسی مسیح است. با قدرت روح و تحت هدایت او، ما مسیح شگفت انگیز را تایید می کنیم و شهادت می دهیم که او چگونه زندگی ما را دگرگون کرده است.

`در تمایل برای نجات جانها، چرا باید همیشه بخاطر داشته باشیم که نمیتوانیم کسی را متقاعد کنیم، بلکه تنها روح القدس است که می تواند؟`