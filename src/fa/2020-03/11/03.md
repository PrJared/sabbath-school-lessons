---
title:  قدرت متحول کننده شهادت شخصی
date:  07/09/2020
---

یعقوب و یوحنا، پسران زبدی، که به«پسران رعد» (مرقس ۳: ۱۷) معروف بودند. در حقیقت، این لقب را عیسی به آنان داده بود. لقب یوحنا به رفتار تند و آتشین مزاج او در حین سفر عیسی و حواریون به اورشلیم و عبور از شهر سامره مربوط میشود. هنگامیکه آنان سعی می کردند محلی را برای اقامت شبانه پیدا کنند، به دلیل خصومت و ضدیت سامریان علیه یهودیان با مخالفان روبرو شدند. سامریان حتی از دادن محقرترین اقامتگاههای خود به آنان امتناع کردند.

یعقوب و یوحنا فکر کردند که راه حلی برای این مسئله دارند. «وقتی یعقوب و یوحنا، شاگردان او، این جریان را دیدند، گفتند:«خداوندا، آیا میخواهی بگوییم از آسمان آتشی ببارد و همه آنان را بسوزاند؟» (لوقا ۹: ۵۴). مسیح آن دو برادر را سرزنش کرد، و آنان بی سر و صدا دهکده را ترک کردند. طریق عیسی، طریق محبت و دوستی است، نه مجادله و دعوا و زور.

در محضر محبت مسیح، تند خویی و خشم یوحنا، به مهربانی و روحیه ملایم و رحیمانه تبدیل میشود. در رساله اول یوحنا، واژه محبت نزدیک به چهل بار آمده است؛ و در اشکال مختلف، پنجاه بار ذکر شده است.

`اول یوحنا باب ۱: ۱ تا ۴؛ اول یوحنا ۳: ۱؛ اول یوحنا ۴: ۷ تا ۱۱؛ و اول یوحنا ۵: ۱ تا ۵ را بخوانید. این آیات درباره شهادت یوحنا و تحولی که در زندگیش در اثر تعامل با عیسی رخ داد، به ما چه می گویند؟`

یک اصل جاودانه وجود دارد، که قانون جهان است. خانم اِلن جی وایت این اصل را به خوبی بیان می کند: «بکارگیری نیروی زور و اجبار بر خلاف اصول دولت خداوند است؛ او فقط مشتاق به مهرورزی است؛  محبت نمیتواند تحکم کند؛ و زور، اجبار و تحکم نمیتواند پیروز شود. تنها با محبت میشود حس محبت را برانگیخت» (آرزوی اعصار، صفحه ۲۲).

هنگامیکه ما خود را به مسیح میسپاریم، پرتو محبت او از طریق ما بر دیگران می تابد. بزرگترین شهادت مسیحیت، زندگی متحول شده است. این بدان معنا نیست که ما هرگز اشتباه نخواهیم کرد و یا اینکه، ما در بعضی از مواقع در جایی که میبایستی کانال ارتباطی محبت و رحمت او باشیم، نبوده ایم. اما این بدان معناست که در شرایط مناسب، از طریق زندگی ما محبت مسیح به دیگران خواهد رسید، و ما باعث برکت اطرافیانمان خواهیم بود.

`چقدر میتوانید به خوبی منعکس کننده محبت مسیح باشید؟ در مورد پیامدهای پاسخ خود فکر کنید.`