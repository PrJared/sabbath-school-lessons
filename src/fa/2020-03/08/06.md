---
title:  چه چیزی برای عیسی مهم است
date:  20/08/2020
---

در متی باب ۲۴، پیام عیسی به حواریون که شامل وقایع مربوط به تخریب بیت المقدس و روزهای قبل از بازگشت او است، با بیان سه تمثیل در باب ۲۵ ادامه مییابد. این تمثیل ها ویژگی های شخصیتی را نشان میدهند که واقعاً برای مسیح مهم بودند و او میخواست تا آنها را در مردمی که منتظر بازگشت دوباره او هستند، ببیند. تمثیل ده باکره تاکید بر اهمیت یک زندگی خالص، قابل اعتماد و روحانی دارد. تمثیل ده قنطار دلالت بر بکارگیری و استفاده صادقانه از هدایایی است که خداوند به هر یک از ما داده است. تمثیل گوسفندان و بزها نشانگر مسیحیان حقیقی است که واقعاً در جهت تامین نیازهای کسانیکه خداوند هر روزه بر سر راه آنان در زندگی قرار میدهد، تلاش می کنند.

`متی باب ۲۵: ۳۱ تا ۴۶ را بخوانید. چگونه مسیح، مسیحیت حقیقی را توصیف می کند؟ مواردی از خدمت که در این آیات در مورد آنها صحبت شده را بیان کنید.`

گرچه این تمثیلها از تامین نیازهای واقعی جسم انسانها سخن می گویند[جنبه ای از داستان که نباید از آن غافل شویم]، آیا ممکن است در اینجا چیزی بیش از این وجود داشته باشد؟ عیسی مشتاق است که گرسنگی و تشنگی پنهانی که در روح انسان وجود دارد، برآورده شود(یوحنا ۶: ۳۵، یوحنا ۴: ۱۳، ۱۴). همه ما تا زمانیکه در مسیح هویت حقیقی خود را کشف نکنیم، بیگانگانی دور از مسیح و در آرزوی یافتن خانواده الهی خود هستیم(افسسیان ۲: ۱۲، ۱۳، ۱۹). ما تا لباس عدالت مسیح را نپوشیم،از نظر روحانی عریان هستیم(مکاشفه۳: ۱۸؛ مکاشفه ۱۹: ۷، ۸).

اغلب انبیای عهد عتیق، اوضاع و احوال انسان را به ناامید بیماری توصیف می کنند(اشعیا ۱: ۵؛ ارمیا۳۰: ۱۲ تا ۱۵). بیماری گناه کشنده است، اما ارمیای نبی علاج آن را به ما نشان می دهد. «من سلامت را بر تو بازگردانده، زخمهایت را شفا خواهم بخشید» (ارمیا ۳۰: ۱۷). مسیح درمان و شفای بیماری مهلک روح ماست.

حکایت گوسفندان و بزها به ما اندرز می دهد و آگاهی میبخشد که نیازهای جسمی انسانهای اطراف خود را تامین کنیم، اما این حکایت مفهوم بیشتری را میخواهد بیان کند. این داستان مسیح است، کسیکه مهمترین نیاز روح را تامین میکند، و این فراخوان او برای همکاری با او در خدمت به انسانهای اطراف ما است. زندگی خودخواهانه و خودمحور و کوتاهی از تامین نیازهای جسمی، روحی، عاطفی، و روحانی دیگران، خطری برای ازدست دادن ابدیت است. در این حکایت، آن کسانیکه حیات خود را برای چیزی به غیر از منافع خودشان میدهند، توسط پروردگارشان ستوده میشوند و با خوشرویی در ملکوت خدا پذیرفته میشوند. در حالیکه کسانیکه با خودخواهی در پی مقاصد خود هستند و نیازهای دیگران را نادیده میگیرند توسط پروردگارشان محکوم میشوند.