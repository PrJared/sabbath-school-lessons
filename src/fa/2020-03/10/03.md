---
title:  گروههای کوچک در کتاب مقدس
date:  31/08/2020
---

کتاب مقدس نمونه های زیادی از گروههای کوچک دعا، مشارکت، تشویق یکدیگر، و کار برای مسیحرا معرفی می کند. این گروه ها برای قوم خدا فرصتی را فراهم می کنند تا در انجام مسئولیت ها با هم مشارکت کنند و عطایای مختلف خودشان را کاملاً بکار گیرند. به این معنا که، گروههای کوچک میتوانند فرصتی را برای پروردگار فراهم کنند تا هر یک از ما بطور کامل بکار گیرد.

`خروج باب ۱۸: ۲۱ تا ۲۵ بخوانید. چه توصیه دوراندیشانه ای را پدر زن موسی، یترون به موسی داد که تفاوت چشمگیری را در زندگی موسی ایجاد کرد؟ چرا این طرح از اهمیت حیاتی برخوردار بود؟`

هر فرد در اردوگاه اسرائیل عضوی از یک گروه ده نفره بود، که توسط یک شخص صالح و پرهیزگار رهبری میشد. این گروههای کوچک مکانی برای حل اختلافات بودند، اما این گروه ها برای اهدافی فراتر از این ها بودند. آنها شوراهای مشورتی بودند که میتوانستند از مشکلات جلوگیری کنند و حیات روحانی را پرورش دهند. آنها مکان بیان دیدگاه ها بودند که طرح های خداوند برای مردم اسرائیل میتوانست در آنجا با آنان درمیان گذاشته شود. در گروههای کوچک مانند این، مردم میتوانند روابط محکم و مهربانه ای با هم برقرار کنند، که میتواند به همه اعضا کمک کند تا از پس هر مسئله ای که با آن مواجه هستند، برآیند. پس بدون تردید، حتی در حال حاضر، مردم با مسائل مختلفی دست و پنجه نرم می کنند که دیگران میتوانند به آنان کمک کنند. گروه های کوچک فرصتهایی را برای همیاری گرم و دلسوزانه، رشد روحانی ، و حل مشکلات فراهم می کنند.

قابل توجه است که کارشناسان گروههای کوچک به ما میگویند که اندازه ایدهال برای تعامل گروهی بین شش تا دوازده نفر است. این دقیقاً معیاری است که موسی و عیسی هر دو در تشکیل گروههای خود بکار گرفتند.

`لوقا باب ۶: ۱۲، ۱۳؛ متی باب ۱۰: ۱؛ مرقس باب ۳: ۱۳ تا ۱۵ را بخوانید. دو هدف عیسی در فراخوانی حواریون و انتخاب آنان به عنوان بخشی از گروه کوچک خدمتی خود، چه بودند؟`

هدف عیسی در دعوت از حواریون این بود که آنان را هم از لحاظ روحانی و هم عملی برای ماموریت آنان در جهان آماده کند. در مشارکت با او، آنها میتوانستند در فیض رشد کنند. آنان در چارچوب جلسات کوچک گروهی خود، میتوانستند بیاموزند که چگونه خدمتی موثرتر داشته باشند. هر روزه، همانطور که آنان کار مسیح در خدمت به مردم و در تامین نیازهای آنان را مشاهده می کردند، میتوانستند نحوه بکارگیری عطایای خود را یاد بگیرند. هدف مسیح از گروههای کوچک، هم پرورش روحانی و هم دستیابی به دیگران بودکه هنوز جذب مسیح نشده بودند.

`به زمانی فکر کنید که با یک گروه کوچک از افراد در موضوعی، مشارکت و همکاری داشته اید و در آن از یکدیگر حمایت کرده اید و همه برای یک هدف مشترک تلاش کردهاید. چه چیزی فرا گرفته اید که ممکن است در درک ارزش گروههای کوچک در زمینه ایمانتان به شما کمک کند؟`