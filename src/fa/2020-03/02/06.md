---
title:  قدرت شهادت شخصی
date:  09/07/2020
---

بیایید دوباره به پولس که در مقابل اغریپاس قرار گرفته بود نگاه کنیم. پولس رسول در مقابل مردی که، آخرین نسل شاهان یهودی، خاندان مکابیان، و مجلس هیرود بود، ایستاده است. اغریپاس ادعا میکرد که یهودی است، اما قلباً خود را رومی میدانست.(نگاه کنید به کتاب مقدس تفسیری ادونتیست، جلد ۶، صفحه ۴۳۶). رسول سالخورده، خسته از سفرهای بشارتی خویش و رنجیده از نبرد در مجادله بین خیر و شر در آنجا ایستاده، قلب او سرشار از محبت خدا و چهره اش تابناک از نیکویی خداوند است. حتی با وجود هر آنچه که در زندگی او رخ داده است و هرگونه آزار و اذیت و دشواری که او در زندگیش تجربه کرده است، او میتواند اعلام کند که خدا نیکوست.

اغریپاس بدبین، شکاک، بی حس و بی تفاوت نسبت به هر نظام ارزشی واقعی است. در مقابل پولس که پُر از ایمان و متعهد به حقیقت است، و در دفاع از عدالت استوار و راسخ است. تفاوت بین این دو مرد از این مشهودتر نمیتواند باشد. پولس در جلسه محاکمه خود درخواست کرد که اجازه دهند صحبت کند و اغریپاس به او اجازه اینکار را داد.

`اعمال باب ۲۶: ۱ تا ۳۲ را بخوانید. چگونه پولس در برابر اغریپاس شهادت داد؟ از سخنان او چه می توانیم بیاموزیم؟`

در جایی که خشم و نفرت قلبها را مسدود می کند، در مقابل، محبت و مهربانی آنها را می گشاید. در اینجا پولس با نهایت مهربانی و احترام با اغریپاس رفتار می کند. او اغریپاس را چنین خطاب کرد«از این خوشوقتم که آن جناب به همه آداب و رسوم یهودیان و اختلافات بین آنان آشنایی کامل دارید» (اعمال ۲۶: ۳). سپس او درباره نحوه تغییر و تحول خود سخن گفت.

`داستان تحول پولس در اعمال ۲۶: ۱۲ تا ۱۸ را بخوانید و سپس تاثیر آن برروی اغریپاس که در اعمال ۲۶: ۲۶ تا ۲۸ بیان شده است را با دقت مورد توجه قرار دهید. چرا فکر میکنید اغریپاس همانگونه واکنش نشان داد که باید میداد؟ چه چیزی در شهادت پولس، اغریپاس را تحت تاثیر قرار داد؟`

شهادت پولس از چگونگی تغییر زندگیش بوسیله عیسی، تاثیر قدرتمندی برروی پادشاه کافر داشت. هیچ شهادتی به اندازه زندگی متحول شده نمیتواند تاثیرگذار باشد. شهادت زندگی حقیقی متحول شده، تاثیر شگفت انگیزی برروی دیگران دارد. حتی زندگی پادشاهان کافر با فیض خداوند متحول میشود. حتی اگر ما به اندازه پولس حکایتی شورانگیز در مورد تحول خود نداشته باشیم، با اینحال همه باید قادر باشیم تا با دیگران درمورد مفهوم نجات و رستگاری بوسیله خون عیسی مسیح صحبت کنیم.