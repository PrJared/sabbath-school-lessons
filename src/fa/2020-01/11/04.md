---
title:  لمس توسط فرشته
date:  10/03/2020
---

`دانیال باب ۱۰: ۱۰ تا ۱۹ را بخوانید. هنگامی که فرشته دانیال را لمس می کند، چه اتفاقی رخ می دهد؟`

نبی تحت تاثیر درخشش و جلوهٔ الهی برزمین می افتد. سپس یک فرشته بر او ظاهر می شود، تا او را لمس کرده و تسلی دهد. وقتی این روایت را می خوانیم، متوجه می شویم که فرشته سه بار دانیال را لمس می کند.

در اولین لمس، نبی را قادر می سازد تا بایستاد و سخنان تسلی بخش الهی را بشنود: « ای دانیال، نترس! زیرا از همان روز اول که در حضور خدای خود روزه گرفتی و از او خواستی که به تو دانش و فهم بدهد، درخواست تو قبول شد و خدا همان روز مرا نزد تو فرستاد »(دانیال ۱۰: ۱۲). دعای دانیال آسمانها را لرزاند. برای ما این اطمینان بوجود می آید که خدا دعاهای ما را می شنود، و دانستن این مسئله، تسلی بخش خوبی برای ما در مواقع سختی و مشکلات است.

لمس دوم، دانیال را قادر می سازد تا حرف بزند. نبی سخنان خود را در برابر پروردگار، با ابراز احساس ترس و هیجان خود بر زبان می آورد: « ای آقای من، این رؤیا آنقدر مرا ترسانده است که دیگر تاب و توان در من نمانده است. پس چگونه میتوانم با تو حرف بزنم؟ قوّت من تمام شده است و به سختی نفس میکشم » (دانیال ۱۰: ۱۶، ۱۷). بنابراین، فقط خدا نیست که با ما صحبت می کند، او می خواهد که ما هم دهان باز کرده و با او حرف بزنیم و قادر باشیم در مورد احساسات و نیازها و آرزوهایمان به او سخن بگوییم.

لمس سوم، به نبی قدرت می بخشد. همانطور که دانیال عدم کفایت و شایستگی خود را تشخیص می دهد، فرشته او را لمس می کند و بوسیله آرامش خداوند، او را تسلی می بخشد:« ای مرد بسیار عزیز خدا، نترس و نگران نباش!» وقتی این را گفت، قوّت یافتم و به او گفتم: «ای آقای من، حالا حرف بزن زیرا تو به من نیرو بخشیدی »(دانیال ۱۰: ۱۹). به یاد داشته باشید که فرشته در پاسخ به دعای دانیال فرستاده شده است، برای اینکه به او فهم و بصیرت ببخشد. به عبارت دیگر، رویایی که در فصل ۱۱ شرح داده شده، چیزی است که قصد دارد تا دانیال را در پاسخ به دعا و سوگواری او به تعمق در مورد شرایط فعلی اورشلیم ترغیب کند. بنابراین ما، با بودن خداوند در کنارمان، می توانیم حتی در لحظاتی که با درد و رنج مواجه هستیم، آرامش و اطمینان داشته باشیم که لمس و محبت او ما را قادر می سازد که بایستیم و به آینده با امید بنگریم.

`« به نظر ما در مسیر عادی زندگی، ممکن است بهشت خیلی نزدیک باشد ». اِلن جی وایت، آرزوی اعصار، صفحه ۴۸. چند وقت یکبار شما دربارهٔ گره خوردن رابطه بین آسمان و زمین فکر می کنید؟ اگر این حقیقت را همیشه در ذهن و قلب خود حفظ کنید، چگونه می توانید زندگی متفاوتی داشته باشید؟`