---
title:  از گردن فرازی تا سرنگونی
date:  01/02/2020
---

### مطالعه این هفته
دانیال باب ۵؛ مکاشفه باب ۱۷: ۴ تا ۶؛ مزامیر باب ۹۶: ۵؛ کولسیان باب ۱: ۱۵ تا ۱۷؛ رومیان باب ۱: ۱۶ تا ۳۲؛ جامعه باب ۸: ۱۱؛ مکاشفه باب ۱۴: ۸.

> <p>آیه حفظی</p>
> « او زمانها و فصلها را تغییر میدهد. پادشاهان را منصوب و معزول میکند. او حکمت را به حکیمان و دانش را به دانشمندان عطا میفرماید » (دانیال ۲: ۲۱).

در دانیال باب ۵، کلام خداوند به ما مثال قدرتمندی از غرور و گستاخی انسان را نشان می دهد که به طریق خیره کننده و مهیجی به پایان میرسد. اگرچه میتوان گفت که برای نبوکدنصر مدتی طولانی طول کشید تا درس عبرت بیاموزد، ولی حداقل، در نهایت عبرت گرفت. اما نوهٔ او، بلشصر، عبرت نگرفت. بلشصر با استفاده از ظروف و وسایل معبد در عیاشی های قصر، آنان را بی حرمت کرد. چنین بی حرمتی ، نه تنها به مثابه سرپیچی از خداوند بلکه تعرض به خود خداوند است. بدین ترتیب، بلشصر جام شرارت خویش را پر ساخت، عمل به شیوه هایی که شبیه اعمال شاخ کوچک است (دانیال باب ۸)، که به اساس جایگاه مقدس خداوند تعدی میکند. با نابودی سلطنت بلشصر، خداوند آنچه را که در روزهای آخر بر ضد دشمنان مردمش انجام خواهد داد از پیش نشان می دهد. حوادثی که در دانیال باب ۵ نقل شده در سال ۵۳۹ ق. م. اتفاق می افتد، شبی که بابلیان در مقابل ارتش ماد – فارس شکست خورده و سقوط می کنند. در اینجا انتقال سلطهٔ طلا به سلطهٔ نقره که در دانیال باب ۲ پیش بینی شده است، رخ می دهد. یکبار دیگر شاهدی برای اثبات اینکه خداوند حاکم بر همهٔ امور جهان است.