---
title:  Kloke menn og kvinner
date:  18/11/2020
---

Ordene for skole, studere og utdanning har en klar betydning i vår tid, men de er ikke vanlige i Bibelen. Der er visdom og klokskap mye vanligere. GT nevner for eksempel kloke menn og kvinner (2 Sam 14,2; Ordsp 16,23).

`Les 1 Kong 4,29–34. Hva sier teksten om betydningen av visdom?`

Kong Salomo utpekes som en klok mann som snakket om dyre- og plantelivet og ga ordtak med stor visdom. Det betyr at han var en pedagog (1 Kong 4,29–34). Ordspråkene og Forkynneren inneholder mye klok undervisning om mange emner og tilskrives Salomo og andre kloke lærere i oldtiden (Ordsp 1,1; Ordsp 25,1; Ordsp 30,1; Ordsp 31,1).

Ifølge Bibelen minner visdom om utdanning i dag. Det er noe man lærer av foreldre og lærere, spesielt mens man er ung (Fork 12,1), men en samler opp visdom hele livet igjennom. For det andre har visdom en praktisk side: lær f.eks. av maurene som samler om sommeren for å ha nok til vinteren (Ordsp 6,6–8).

Likevel er ikke visdommen bare praktisk. Den har også en teoretisk side, for den begynner med troen på Gud og følger visse grunnleggende prinsipper (Ordsp 1,7). Visdommen hjelper oss å leve ansvarlig og for andre, og den bidrar til å beskytte oss mot motgang. Og som vår tids utdanning har heller ikke visdommen svar på alle de spørsmålene vi kan stille, men den gjør det mulig å være fornøyd med det vi vet mens vi fortsetter å lete etter det som fremdeles er ukjent. Dette er et godt utgangspunkt for å kjenne Gud og stole på hans nåde. Ifølge Jer 18,18 blir en klok lærer stilt på lik linje med en prest eller profet. Alle tre formidler budskap fra Gud til hans folk i form av opplæring i loven, pedagogiske råd og spesielle budskap fra Gud.

`Hvordan kan vi lære visdom og deretter gi den videre til dem som kommer etter oss? Hvorfor er dette viktig for oss som et folk?`