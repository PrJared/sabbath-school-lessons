---
title:  Jesus som lærer
date:  16/11/2020
---

Bibelen bruker mange ord om Jesus. Han er Guds Sønn, Messias, Menneskesønnen, Frelseren, Herren, Guds lam, for bare å nevne noen. Men for dem som kjente ham best under hans offentlige tjeneste i Judea og Galilea, var han lærer. De kalte ham «mester» eller «rabbi». Begge ordene betyr «lærer».

Derfor må læreryrket og undervisningen ha vært en spesielt gunstig måte for Jesus å utføre sin offentlige tjeneste på. Frelsesverket er på et vis i slekt med undervisningsarbeidet. Dessuten ble det forutsagt av evangelieprofeten.

`Les Jes 11,1–9. Hva sier teksten om Jesu lærerrolle?`

Jes 11 er en av de mest oppsiktsvekkende messianske profetiene. Vers 1–3 skildrer den kommende Messias pedagogisk, han er en som gir kunnskap, råd, visdom og forstand. Avsnittet avsluttes med dette løftet: «For landet er fylt av kjennskap til Herren slik vannet dekker havbunnen» (Jes 11,9). Kanskje var det slike tekster fra Skriften som fikk Ellen G. White til å skrive at utdanning og frelse er ett (se _Utdanning for livet_, side 19 [Ed 30]).

Les Joh 3,1–3. Nikodemus kalte Jesus rabbi, for Jesu undere og hans innsikt viste ham at Jesus hadde sine evner som lærer fra Gud. Jesus anerkjente Nikodemus’ oppfatning av ham da han svarte at han må bli født på nytt for å se Guds rike. Myndigheten til å lære andre kommer altså fra Gud.

Å undervise er en gave fra Gud. Jesus var lærer, og hans elever så at han hadde myndighet fra Gud.

`Hva er vår rolle i å sørge for oppfyllelsen av denne profetien om at kunnskapen om Herren skal nå hele verden?`