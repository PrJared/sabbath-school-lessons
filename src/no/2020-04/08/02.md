---
title:  I Guds bilde
date:  15/11/2020
---

`Les 1 Mos 1,26–27; 1 Mos 5,1 og 1 Mos 5,3. Hva sier disse tekstene om hvordan Gud skapte mennesket, og hva skjedde med mennesket etter syndefallet?`

Uttrykket «Guds bilde» har opptatt bibeltolkere i århundrer. Hva er dette bildet som de første menneskene ble skapt i? Betyr det f.eks. at Gud så i et speil og formet den nye skapningen etter sitt ytre? Eller betyr det at mennesket er mer som Gud enn alle andre livsformer? Eller er det tale om en åndelig og intellektuell likhet mellom Skaperen og mennesket? Skriften gir ingen presis forklaring på uttrykket, og forskerne har tolket det på mange måter. Men vi kan se at bildet endret seg etter syndefallet. Derfor skrev Ellen G. White at målet med utdanning er å gjenopprette i mennesket bildet av sin skaper (_Utdanning for livet_, side 9–11 [Ed 14–16]).

Hvordan kan utdanning oppnå et så bemerkelsesverdig mål?

Først må vi huske at Gud skapte oss for at vi skal ha et forhold til ham, slik foreldre får et forhold til barna sine. Han skapte oss i sitt bilde, på samme måte som foreldre får barn i sitt bilde (1 Mos 5,1), slik at han kan oppdra oss til å være hans barn og tilhøre hans familie. Han kan kommunisere med oss og få et varig forhold til oss. Derfor er Guds bilde mer et «mentalt bilde» som gjør at to vesener, den ene Gud og den andre mennesket, kan forstå hverandre. Det er det som skjer i undervisningen, først hjemme mellom foreldre og barn, og senere på skolen når lærere overtar undervisningen. Når Gud skapte oss forskjellig fra mange andre livsformer ved å forme oss etter sitt eget bilde, var det for at han skulle kunne undervise oss og vi lære av ham, helt til hans bilde (hans sinn) gjenspeiles i vårt.

`Frelseshistorien er en historie om utdanning fra skapelse til inkarnasjon, og fra inkarnasjon til gjenskapelse. Gud er lærer, og himmelen er en skole for alltid (se _Utdanning for livet_, side 163 [Ed 301]). Hva har denne tanken å si for vår forståelse av kristen opplæring i hjemmet, i kirken, på skolen, på universitetet og livet igjennom?`