---
title:  Moses og profetene
date:  17/11/2020
---

`Les 2 Tim 3,14–17. Hva sier disse versene om Skriftens rolle i kristen undervisning?`

Ordet tora, den første delen av Bibelen, blir iblant oversatt som «loven», delvis fordi det er mange lover i disse bøkene. Men tora betyr «undervisning» eller «opplæring». Dette er noe annet enn det mange mener «loven» i Bibelen handler om, nemlig regler og forskrifter som vi må følge for å ha Guds nåde. Nei, loven er ment som undervisningsmateriale om hvordan vi skal leve livet godt og trygt i det paktforholdet Gud hadde i tanke da han skapte oss.

De to neste delene av den hebraiske bibelen, profetene, forteller om hvor godt Guds folk tilegnet seg dette undervisningsmaterialet og levde etter det (de historiske bøkene), og hva de burde ha lært av dette undervisningsmaterialet (det vi i dag tenker på som profetbøkene). Resten av GT («skriftene» på hebraisk) er fullt av eksempler på gode og mindre gode lærere og elever og deres læringsprosesser. Eksempler på pedagogisk suksess i disse bøkene er Ester, Rut, Daniel og Job. Blant de mindre gode var Jobs fire venner. Selvfølgelig er Salmenes bok en salmebok, men også den har minst tre pedagogiske salmer: Sal 1; Sal 37 og Sal 73.

Evangeliene bugner av pedagogisk stoff, spesielt i Jesu lignelser. Mange av Paulus’ brev begynner med en sterk evangelisk forkynnelse, men avsluttes med pedagogisk stoff, praktiske lekser om vårt dagligliv. Åpenbaringen er full av undervisningsmateriell. For eksempel blir Kristi menighets fremtid åpenbart eller rullet opp i en bok som bare Guds lam – mesterlæreren Jesus – kan åpne (Åp 5,1–5).

`Noen vil kanskje si at ikke alt stoffet i Mosebøkene gjelder i vår tid, og det stemmer. 5 Mos 17,14–20, undervisningen om konger, har veldig konkrete regler for valg av konger. I dag utnevner vi ingen konger i kirken. Hvordan avgjør vi hva som er riktig bruk av alle disse råd og regler i vår tid?`