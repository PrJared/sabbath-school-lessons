---
title:  Utdanning og frelse
date:  14/11/2020
---

### Bakgrunnsstoff
1 Mos 1,26–27, Jes 11,1–9, 2 Tim 3,14–17, 1 Kong 4,29–34, Joh 14,17, 1 Kor 2,1–16

> <p>Minnevers</p>
> Hver bok i Skriften er innblåst av Gud og nyttig til opplæring, tilrettevisning, veiledning og oppdragelse i rettferd (2 Tim 3,16).

Bibelen forteller historien om Gud og hans folk. Noen ganger er det en kjærlighetshistorie som har gått galt, iallfall for en tid. Eller den kan ses som historien om en far og hans opprørske barn som til slutt kommer hjem.

Men denne uken skal vi se på et annet tema, nemlig Gud som lærer og hans elever. Elevene stryker på prøve etter prøve, men han forklarer tålmodig om og om igjen til noen endelig fatter hva det dreier seg om.

Bibelhistorien er ikke ulik vår egen historie som vi kjenner så godt – med ett unntak. Historien om Gud og hans folk er garantert en god avslutning, de når målet. Guds nåde mot sitt folk sikrer resultatet. Menneskets rolle i forholdet har ofte blitt misforstått, mange har gruet seg og tenkt på det som tungt. Men Bibelens historier er faktisk en oppfordring til å lære Gud å kjenne og forstå hans vilje. Å lære å kjenne Gud er vårt viktigste svar på hans nåde. Vi kan ikke gjøre oss fortjent til slik nåde, men vi kan lære den, og hva er vel kristen utdanning hvis den ikke lærer oss om nåden?