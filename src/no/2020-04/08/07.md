---
title:  Til ettertanke
date:  20/11/2020
---

Misjonsbefalingen (Matt 28,18–20) startet en bevegelse over hele verden. Noen få apostler eller misjonærer (de to ordene betyr det samme – «de som blir sendt») dro gjennom hele verden og samlet elever, gjorde dem til disipler, kalte dem til å tro på Jesus, døpte dem og underviste dem om alt det Jesus hadde befalt dem. Bildet er dette: Nye troende fra hele verden, fra ulike kulturer og med forskjellige språk, står opp av dåpens vann og begynner å lære. Dette er ikke så rart, for de hadde fremdeles mye å lære.

Når vi alltid lærer, er det ikke bare av intellektuell nysgjerrighet eller iver etter å mestre kunnskap, men fordi troen og kristenlivet gjennomsyrer hvert hjørne av dagliglivet. Det er så mye å lære. Derfor inneholder brevene i NT både forkynnelse om Jesus (noen ganger kalt kerygma på gresk) og opplæring i alt det de kristne må lære (NT kaller det iblant didache). Et godt eksempel på forkynnelse har vi i 1 Kor 2,2, mens undervisningen begynner i 1 Kor 4 og fortsetter gjennom deler av resten av brevet. Hva er det vi må lære?

Arbeid, hvile, sosiale spørsmål, samfunnsforhold, menighet og gudstjeneste, økonomi, gavmildhet, forholdet til myndighetene, rådgivning, familiesystemer, ekteskapelige forhold og barneoppdragelse, mat og matlagning, klær, til og med å bli gammel og forberede seg til livets slutt. Å være kristen betyr å lære noe om alt dette og mer til. Vi forstår det ikke automatisk. Det må læres.

**Spørsmål til drøftelse**

`Hvor viktig er det pedagogiske arbeidet for kirkens misjon?`

`Hva mente Ellen G. White da hun skrev at «himmelen er en skole» (Utdanning for livet, side 163 [Ed 301])?`

`Les 1 Kor 2,1–16 igjen. Se hva Paulus sier om hva Gud åpenbarer for oss gjennom inspirasjonen. Tenk på påstanden hans om at tidens herskere og visdom vil gå til grunne. Hvis han kunne si det den gang, hva så med noe av «visdommen» i vår tid?`