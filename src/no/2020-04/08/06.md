---
title:  Utdanning i den første menighet
date:  19/11/2020
---

Et av Skriftens undervisningsprinsipper kommer for en dag når Jesus forbereder seg på å forlate disiplene sine. De hadde vært hos ham i tre og et halvt års tid, omtrent den tiden vi er på videregående skole. Når tiden har gått, forventer man ofte at studentene skal klare seg på egen hånd.

Men Jesus visste bedre, så han sørget for etterutdanning under Den hellige ånds veiledning. Andre steder blir denne læreren eller veilederen kalt talsmann eller advokat (på gresk: parakletos), og vil bli gitt til Jesu etterfølgere permanent (Joh 14,16–17). Han blir omtalt som sannhetens ånd. Selv om Den hellige ånd ikke blir kalt lærer, er Åndens arbeid pedagogisk, spesielt når det gjelder å lete etter og finne sannheten.

`Les 1 Kor 2,1–16. Hva er viktig når det gjelder undervisning?`

Paulus begynner med å minne menigheten i Korint om at da han kom til dem første gang, snakket han ikke om annet enn Jesus Kristus og hans korsfestelse (1 Kor 2,2) – ingen kløktig visdom, bare evangeliet. Men det var ikke alt (1 Kor 2,6), for når de nye kristne modnet, ville apostelen lære dem visdom, det som Gud skjulte før verden begynte (1 Kor 2,7), til og med de dype ting hos Gud (1 Kor 2,10). Alt vil bli gransket under Guds Ånds ledelse når han går sammen med elevens ånd.

Hvor dypt blir studiet, og hvor mye lærdom vil åpne seg for dem som ledes av Ånden? Kapitlet avsluttes med et sitat fra profeten Jesaja: «Hvem kan måle Herrens ånd og gjøre sitt råd kjent for ham?» (Jes 40,13). Profeten snakker med vanlige mennesker på sin tid, og han ville nok si at ingen kan gjøre det. Men Paulus korrigerte denne oppfatningen: «Vi har Kristi sinn», noe som betyr at vi har tilgang til Guds sinn, og dermed til all læring og forståelse (1 Kor 2,10–13) som trengs for å kjenne rettferdighetens vei.