---
title:  Den kristne og arbeidet
date:  05/12/2020
---

### Bakgrunnsstoff
1 Mos 3,19, 5 Mos 16,15, 2 Mos 25,10–30,38, Gal 5,22–26, Fork 9,10, 1 Kor 10,31

> <p>Minnevers</p>
> Derfor, mine kjære søsken, stå fast og urokkelig. Arbeid raust og rikelig for Herren! For dere vet at i Herren er ikke deres strev forgjeves (1 Kor 15,58).

Arbeidet er Guds idé. I en fullkommen verden før synden kom inn, ga Gud Adam og Eva oppgaven med å ta seg av hagen (1 Mos 2,15). De var skapt i Skaperens bilde, og som han skulle de være opptatt av skapende arbeid og tjeneste i kjærlighet. Det vil si at selv i en verden uten synd og død og lidelse skulle mennesket arbeide.

I denne «mellomtiden» (etter den fullkomne verden og før den vi er lovet), skal vi se på arbeidet som en av Guds velsignelser. Alle jødiske barn skulle lære et yrke. Man sa at en far som ikke lærte sønnen yrket sitt, oppdro en forbryter. Jesus, Guds Sønn, gjorde sin Fars vilje i ærlig arbeid som håndverker, og kan ha forsynt folk i Nasaret med møbler og landbruksredskaper (Mark 6,3). Dette var også en del av opplæringen som skulle forberede ham på hans fremtidige oppgave. Apostelen Paulus virket like mye for Herren da han arbeidet som teltmaker sammen med Akvilas og Priskilla i halvannet år som da han debatterte i synagogen på sabbaten (Apg 18,1–4; 2 Tess 3,8–12). Denne uken skal vi se på arbeidet og dets rolle i kristen opplæring.