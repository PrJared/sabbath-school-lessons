---
title:  Arbeid og åndelighet
date:  09/12/2020
---

«Lever vi ved Ånden, så la oss også vandre i Ånden» (Gal 5,25). Arbeid og åndelighet hører sammen. Kristendommen er ikke et klesplagg som tas av og på alt etter stemninger og livsfaser. Kristendommen skaper et nytt vesen som viser seg på alle livets områder, også på jobben.

`Les Gal 5,22–26. Hvilke av disse gavene beskriver også deg og arbeidet ditt?`

The Expository Dictionary of New Testament Words beskriver det «åndelige» menneske som «en som viser Åndens frukt på sin egen måte.» Fordi vi er forbundet med Kristus, vil vi opptre som kristne i alle livets omstendigheter.

En pasient lå døende på sykehus i Florida mens hans beste venn våket ved sengen. Sykepleiere kom og gikk og tok seg av pasientens behov. For å holde samtalen gående spurte vennen sykepleierne hvor de hadde studert. Mange sa at de hadde studert ved Florida Hospital College.

Dette gjorde inntrykk på vennen. Han besøkte skolen flere ganger for å se hvordan det var der. Hvorfor? Fordi han hadde fortalt folk at sykepleierne som hadde studert der, alltid viste hans døende venn mer omsorg enn de som hadde studert andre steder. Han kunne altså se stor forskjell på dem og andre når det gjaldt holdningen til hans døende venn.

Derfor stilte han mange spørsmål om høyskolen og dens drift, og etter hvert ga han 100.000 dollar så det kunne utdannes flere sykepleiere som dem han hadde sett i aksjon. Ja, åndelighet er en livsstil.

`Hvordan viser du din åndelighet i hverdagens oppgaver? Hva slags inntrykk tror du folk får av deg?`