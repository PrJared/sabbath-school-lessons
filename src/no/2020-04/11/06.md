---
title:  Arbeid og forvaltning
date:  10/12/2020
---

«Alt dine hender kan gjøre, gjør det med den kraften du har» (Fork 9,10). De klokeste blant oss følger dette forvaltningsrådet i alle livets forhold.

Mange tenker bare penger når man spør dem om kristen forvaltning. Og penger er en viktig side av det, men forvaltning er mye mer. I organisasjonsteorien handler forvaltning om ledelsens ansvar for å utvikle og bruke de tilgjengelige ressursene riktig.

Hvilke ressurser har Gud velsignet menigheten med? Peter er tydelig på at alle har fått gaver fra Skaperen. Han kaller oss et «hellig presteskap» (1 Pet 2,5) som er ansvarlig overfor Gud for hvordan vi forvalter hans gaver: penger, tid, krefter, talenter og enda mer.

`Les Fork 9,10 og 1 Kor 10,31. Hvordan bør vi arbeide, og hvordan skal vi utdanne folk til å arbeide?`

En av de vanligste fallgruvene i vår tid er tendensen til å dele opp de ulike sidene av livet i båser. Man har sitt arbeidsliv, familieliv, åndelige liv og til og med ens liv i fritiden. I noen tilfeller er det ønskelig å skille livsområdene fra hverandre så de ikke griper inn i hverandre. Det er for eksempel ikke bra å ta med arbeidet hjem, slik at det forstyrrer ens ansvar overfor familien. Fritidssysler bør heller ikke gå ut over den tiden vi er sammen med Gud.

Men denne begrensningen bør ikke gjelde den rollen vårt åndelige liv må spille i hele vår eksistens. Den troendes arbeid vokser ut av fellesskapet og arbeidet med Gud. Arbeidet er en anledning til å praktisere Guds nærvær. Hvis vi setter vårt religiøse liv i bås og lar Gud få bare en dag, en time, eller til og med bare ett område av livet, da avviser vi hans nærvær på de andre områdene.

`To spørsmål: 1) Spør deg selv om du setter ditt åndelige liv i bås. 2) Hvordan kan du la det åndelige styre alt du gjør?`