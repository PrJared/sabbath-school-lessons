---
title:  Til ettertanke
date:  11/12/2020
---

1 Mos 3; Fork 2,18–23; Ef 6,5–8; Les «Katastrofen som utløste himmelens beredskap» i Alfa og Omega, bind 1, side 31–42 [PP 52–62].

Arbeidet – en forbannelse eller en velsignelse? Det kunne se ut som om det var en del av syndens forbannelse (1 Mos 3,17). Men det var jorden som ble forbannet, ikke arbeidet. Ellen G. White sier at Gud ville at oppgaven skulle være en velsignelse: «Et liv i strev og bekymring ble fra nå av menneskets lodd og del, men Gud gjorde det i kjærlighet. Det var en nødvendig forutsetning for å legge en demper på den naturlige tilbøyelighet til å gi etter for lyster og lidenskaper og for å utvikle selvkontroll. Dette ble en del av Guds store plan for å gjenreise mennesket fra den ødeleggelse og nedverdigelse som synden hadde ført med seg.» – Alfa og Omega, bind 1, side 40 [PP 60]. Kan vi ha gjort det til en forbannelse med monotoni, overtid eller ved å overvurdere arbeidets rolle i livet? Uansett må vi lære å se arbeidet i det rette lys. Og kristen opplæring må bidra til at folk forstår verdien av arbeid, uten at de gjør det til en avgud.

**Spørsmål til drøftelse**

`Les Fork 2,18–24. Hvordan kan Salomo kalle arbeidet både en velsignelse og en forbannelse i samme del av Bibelen? Hva antyder teksten om den forskjellen vår tilnærming til arbeidet gjør?`

`Gjennom arbeid tar vi oss av familien vår. Hvordan kan vi gi dem en positiv holdning til arbeid?`

`Grensen mellom å gjøre en utmerket jobb og å være arbeidsnarkoman er noen ganger hårfin. Hvordan unngår vi å krysse grensen? Se Fork 2,23.`

`Paulus uttrykte det veldig tydelig: «For da vi var hos dere, ga vi dere dette påbudet: Den som ikke vil arbeide, skal heller ikke spise» (2 Tess 3,10). Dette prinsippet gir mening. Men finnes det tilfeller der det ikke gjelder? Hvorfor må vi ikke gjøre dette til en ubrytelig regel?`