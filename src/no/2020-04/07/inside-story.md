---
title:  Misjonsfortelling
date:  13/11/2020
---

#### En mild stemme

_Wilbur Pereira (44), India_

Wilbur Pereira kjørte til et bryllup sammen med en fetter han ikke hadde sett på 30 år. Underveis ringte Wilburs kone og spurte hvordan det gikk. “Flott, Herren være lovet!” svarte han. Fetter Walter virket overrasket. “Hva slags religion tilhører du?” spurte han.

Wilbur forklarte at han hadde gått i kirken siden han var barn, men sluttet på grunn av de hedenske skikker. “Kirken tilber Maria, helgener og mange avguder. Jeg er en sannhetssøker.” “Slapp av,” sa Walter. “Du er nær sannheten, en dag vil Gud føre deg til sin kirke.”

Da han kom hjem, besøkte han mange ikke-kristne forsamlinger. Han ville finne Gud, men ble stadig mer misfornøyd med sin egen menighet. En lørdag sa han til sin kone Nancy: “Jeg blir ikke med i kirken lenger. Den har hedenske trospunkter.”

Neste morgen ruslet han til butikken da han hørte en mild stemme. “Ring til din fetter,” sa stemmen. Den kom tre ganger. Han ringte til Walter og fortalte om uenigheten med Nancy og spurte hvilken kirke fetteren gikk i.

“Jeg går i adventistkirken,” sa Walter. Wilbur visste ikke noe om den, så Walter ordnet med bibelstudier tre dager den uken. Neste sabbat gikk Wilbur i adventistkirken og ble begeistret for bibelstudiegruppen.

Nancy kranglet med ham dagstøtt, men ble overrasket da hun så at han la om livet. Alkoholen og tobakken forsvant, og han laget sabbatsmiddagen på fredag. Men hvorfor kuttet han ut egg og melkeprodukter? Wilbur sa han ville ære Gud med hele sitt liv, og hun erkjente at hans helse var mye bedre enn hennes. Hun hadde kroniske nakkesmerter.

Nancy ble med til en gratis helseklinikk, og det gjorde inntrykk på henne da legen forklarte om sammenhengen mellom fysisk og åndelig velvære.

Neste sabbat ble sønnen med Wilbur i kirken for første gang. Den kvelden fortalte han begeistret moren om sabbatsskolen, barnefortellingen på gudstjenesten og fellesspisningen etterpå. Hun ble nysgjerrig og ba om bibelstudier. Da hun fikk høre om sabbaten, bestemte hun seg: “Jeg skal aldri mer arbeide på sabbaten,” sa hun.

I dag arbeider Wilbur og Nancy med helseopplysning og gir råd om livsstil. “Vi lærer dem helseprinsipper og hjelper dem å finne den store legen,” sa Wilbur.

Dette kvartalet går offeret 13. sabbat til å bygge to kirker i Bengaluru, ikke langt fra der Wilbur og familien hans bor. Takk for at du planlegger et godt offer.

Se Wilbur på YouTube: bit.ly/Wilbur-Pereira.