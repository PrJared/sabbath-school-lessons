---
title:  Alle tilber noe
date:  08/11/2020
---

Det er noe i oss – noe Gud har lagt ned i oss, men som ble forvrengt av synden – som lengter etter å tilbe. I begynnelsen skulle vi tilbe vår Herre og skaper. Siden syndefallet har dette endret seg.

Men vi tilber likevel noe eller noen. Dette forklarer hvorfor mennesker alltid har vært opptatt av tilbedelse. I det gamle Egypt tilba folk farao; andre steder tilba de statuer av fisk, guder med flere hoder og andre guddommer. Noen tilba solen, månen og stjernene.

I dag vil de færreste bøye seg for en statue av en frosk, men det betyr ikke at de ikke tilber noe: penger, makt, sex, seg selv, rockestjerner, skuespillere og politikere. Det vi elsker mest, det vi er mest opptatt av og lever for, det er dette vi tilber. Forfatteren David Foster Wallace skrev at hvis du tilber feil ting, vil det «ete deg levende.»

`Hva lærer historien i Dan 3 om betydningen av sann tilbedelse?`

De tre ungdommene tok tydeligvis budet (2 Mos 20,4–6) på alvor. Det er jo en del av de ti bud, like mye som forbudet mot drap og ran og så videre. Sann tilbedelse er så viktig at det også står sentralt i striden rett før Jesu gjenkomst. Derfor må kristen opplæring omfatte tilbedelse: hva er det, hvordan gjør vi det, hvorfor er det viktig, og hvem tilber vi?

`Les Åp 14,6–12. Hva sier disse tekstene om hvor viktig spørsmålet om tilbedelse blir i den siste krisen før Kristi gjenkomst?`