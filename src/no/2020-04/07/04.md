---
title:  I ånd og sannhet
date:  10/11/2020
---

En av de fineste historiene i NT er den om Jesus og kvinnen ved brønnen.

`Les Joh 4,7–26. Hva sier Jesus om tilbedelse? Hvordan kom de inn på temaet tilbedelse?`

Hun prøvde å skifte emne og snakke om tilbedelse, men Jesus utnyttet taktikken hennes til å servere sannheter om tilbedelse og hva det innebærer. Han la vekt på at «Gud er ånd, og den som tilber ham, må tilbe i ånd og sannhet» (Joh 4,24).

Sann tilbedelse må være «i ånd», det vil si at den bygger på kjærlighet til Gud fordi vi kjenner ham personlig. Den religionsform som kommer fra Gud, er den eneste som vil lede oss til Gud. For å kunne tjene ham rett, må vi være født av Guds Ånd. Det renser hjertet og fornyer sinnet og setter oss i stand til å kjenne og elske Gud på en helt ny måte. Det vil gjøre oss villige til å etterleve hans vilje. Dette er sann tilbedelse. Det er frukten av Den hellige ånds arbeid.» – _Alfa og Omega_, bind 4, side 154 [DA 189].

Samtidig må tilbedelsen være «i sannhet». Vi må ha en korrekt kunnskap om Gud, om hvem han er og hva han forventer av oss. Med andre ord hører læren også med. (Da er det for eksempel viktig å vite at vi tilber en Gud som ikke brenner mennesker i helvete i all evighet.)

Tilbedelsen har altså to sider: opplevelsen som kommer av å kjenne Gud og gjøre hans vilje, og de objektive sannhetene som er åpenbart om Gud. Ånd uten sannhet kan bli til overfladisk sentimentalitet bygget på lunefulle følelser. Og sannhet uten ånd kan bli til et livløst formvesen. Derfor trenger vi begge deler.

`Hvordan ville du lære noen å tilbe «i ånd og sannhet»? Når kan det være behov for å vektlegge det ene mer enn det andre?`