---
title:  Hellig prakt
date:  11/11/2020
---

`Les 1 Krøn 16,1–36. Prøv å forestille deg opptrinnet. Ser du det som alvorlig, fryktsomt, eller festlig og gledelig? Kan det være begge deler? Hva kan denne scenen lære oss om tilbedelse og hvordan vi bør undervise og oppleve tilbedelse?`

Stedet for tilbedelsen var møteteltet, der Gud hadde bodd hos Israel og hvor frelsesplanen ble åpenbart for dem. Jesus og frelsesplanen må stå sentralt når vi skal undervise om tilbedelse, for helligdomstjenesten var en skygge av frelsesplanen. Gud har gjort mye som fortjener lovsang og tilbedelse, men det er ingenting uten det håpet om evig liv vi fikk ved hans stedfortredende død på korset.

Legg også merke til avsnittets «evangeliserende» formål: Hele verden skulle lære om Israels Gud.

`Se på 1 Krøn 16,29: «Gi Herren den ære hans navn skal ha. Kom fram for ham med gaver. Bøy dere for Herren i hellig prakt!» Hellig prakt? Hva kan det bety?`

Tenk på hvor stygg, ødeleggende og destruktiv synden er. Det er vanskelig å forestille seg hvor ond, grusom og nedverdigende tilbedelsen hos Israels nabofolk var. Blant annet ofret de barn. Dette var en avspeiling av de menneskene som gjorde slikt.

Israel skulle derimot være en hellig nasjon som holdt seg unna de onde skikkene de var omgitt av. De skulle være hellige i hjerte og sinn; det var dette som ga tilbedelsen mening og gjorde den praktfull i Guds øyne. Profetene raste mot dem som tilba Gud mens de drev med korrupsjon og var langt borte fra ham.