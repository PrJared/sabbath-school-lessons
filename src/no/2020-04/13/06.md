---
title:  Den store læreren
date:  24/12/2020
---

En viktig del av Jesu tjeneste her i verden var å være lærer. Med ord og handling underviste han disiplene om seg selv, om Faderen, om frelsen og om håpet som venter oss (se Matt 5,2; Mark 4,2; Luk 19,47; Joh 6,59).

Overalt i evangeliene finner vi Jesus som lærer. Han underviser oss fremdeles i Ordet, og han vil fortsette å undervise oss i den nye verden. Men tenk deg hvor annerledes det blir i en verden som ikke er befengt med synd og alle de begrensningene vi lever med nå.

`«Om noen spør ham: ‘Hva er det for sår du har på kroppen?’ skal han svare: ‘Jeg er blitt skadet i mine venners hus’» (Sak 13,6). Hva tror du denne teksten handler om?`

«Etter hvert som evighetens år svinner, åpenbarer de stadig rikere og herligere ting om Gud og Kristus. Som kunnskapen vokser, vil også kjærligheten, ærbødigheten og lykken øke. Jo mer de frelste lærer om Gud, desto mer vil de beundre ham. Når Jesus åpenbarer frelsens hemmeligheter for dem, og det som ble oppnådd i kampen mot Satan, vil de føle en enda dypere hengivenhet for ham. Med desto større jubel spiller de på gullharpene, mens titusener på titusener og tusener på tusener av stemmer forener seg i lovsangen.

... Den store strid er slutt. Synd og syndere er ikke mer. Hele universet er rent. Harmoni og glede går som pulsslag gjennom hele det umåtelige skaperverket. Fra ham som skapte alt, strømmer liv, lys og glede ut gjennom universets grenseløse rom. Alle ting, fra det minste atom til den største klode, det levende og det livløse, forkynner i ufordunklet skjønnhet og fullkommen glede at Gud er kjærlighet!» – _Alfa og Omega_, bind 8, side 175 [GC 678].

`Av alle de utrolige sannhetene vi får lære om gjennom evigheten, vil ingenting gripe oss mer enn Kristi offer for vår synd. Tenk så dypt og innholdsrikt det må være siden vi skal studere det i all evighet. Hvordan kan du her og nå sette mer pris på det Jesus har gjort for oss på korset?`