---
title:  De dødes skjebne
date:  20/12/2020
---

På 1600-tallet funderte Blaise Pascal over menneskets tilstand. For ham var én ting sikkert: om et menneske levde aldri så lenge (og den gangen levde ikke folk så lenge), og samme hvor godt man hadde det (og folk hadde det ikke så godt den gangen), så skal vi dø før eller siden.

Og det som kom etter døden ville vare uendelig mye lenger enn den korte tiden før døden. For Pascal var det mest logiske en kunne gjøre å finne ut hvilken skjebne som venter de døde, og det overrasket ham at folk lot seg opprøre av «en antatt fornærmelse», mens de ikke brydde seg om hva som skjedde etter døden.

Han hadde et poeng. Og det er nok derfor Bibelen taler så mye om det som venter dem som har funnet frelsen i Jesus.

`Les disse tekstene. Hvilket håp er det tale om? Joh 6,54; Joh 3,16; 1 Joh 5,13; 1 Tim 3,16; Joh 4,14; Joh 6,40; Jud 1,21; Tit 3,7.`

Evig liv gir mening i lys av korset, og i lys av korset gir ingenting annet mening enn evig liv. Det at han som skapte verden (Hebr 1,2), han som «vi lever, beveger oss og er til» i (Apg 17,28), at han som er Gud, ble menneske og døde som menneske ... for hva? For at vi skal smuldre bort som et kadaver?

Det er derfor NT har så mange løfter om evig liv, for bare det evige garanterer gjenreisning. Selv en million år kan inneholde for få gode øyeblikk til å oppveie de vonde. Bare evigheten kan gi balanse i det hele, og mer enn det, for det uendelige er mer enn det endelige, ja, uendelig mye mer.

Pascal hadde rett: vår tid her nede er så kort sammenlignet med det som kommer. Det er tåpelig ikke å forberede seg på den evigheten som venter.

`Hva sier du til en som ikke bryr seg med hva som skjer etter døden? Hvordan kan du hjelpe dette mennesket å se hvor ulogisk dette er?`