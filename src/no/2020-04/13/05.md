---
title:  Skolen i det hinsidige
date:  23/12/2020
---

`«De trengslene vi nå må bære, er lette, og de skaper for oss en evig rikdom av herlighet som veier uendelig mye mer. Vi har ikke det synlige for øye, men det usynlige. For det synlige tar slutt, det usynlige er evig» (2 Kor 4,17–19). Hvilket håp finner vi i disse versene? Hva kan noen av de usynlige ting være som vi venter på og som vi er lovet i Jesus? Se også Åp 21,1–2; Åp 2,7; Åp 7,14–17.`

Vi har mange grunner til å stole på de løftene vi har fått i Jesus. Bibelen gir oss riktignok bare antydninger, glimt av det som venter. Men vi kan være sikre på at det kommer til å bli fantastisk, for bare tenk hvor flott livet ville ha vært i en verden uten syndens herjinger!

All smerten og lidelsen, alt det vi sliter med her i verden, skyldes synden og dens følger. Kristus kom for å gjøre slutt på alt dette, og han vil fornye jorden så den blir slik Gud ville før synden kom inn i verden. Ja, den blir bedre, for midt i all herligheten skal vi for alltid se arrene på Jesu hender og føtter og forstå hva frelsen har kostet.

«Når sløret trekkes til side og våre øyne ser den verden av skjønnhet som vi nå bare ser glimt av gjennom mikroskopet, når vi ser på himmelrommets prakt, som vi nå bare skimter gjennom teleskopet, når syndens pest er borte og hele jorden står fram i ‘Herrens velvilje’, da skal vi ha veldige rammer for vår forskning. Forskerne kan lese beretningene om skapelsen uten å bli minnet om syndens lov. De kan lytte til musikken fra naturens røster uten å høre noe som minner om sorg og smerte.» – _Utdanning for livet_, side 164 [Ed 303].

`Prøv å forestille deg hvordan det blir å leve evig i en helt ny verden, en verden uten alt det som gjør livet så vanskelig. Hvordan tenker du deg at det blir? Hva gleder du deg mest til?`