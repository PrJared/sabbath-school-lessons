---
title:  Guds lov
date:  22/10/2020
---

I Frankrike debatterte nasjonen for lenge siden spørsmålet om dødsstraff: Burde den avskaffes? Talsmenn for å avskaffe den, tok kontakt med den berømte franske forfatteren og filosofen Michel Foucault og ba ham skrive en lederartikkel på deres vegne. Men han talte ikke bare for avskaffelse av dødsstraffen, men for å avskaffe hele fengselssystemet og å la fangene gå fri.

Hvorfor? For Michel Foucault var alle moralske systemer bare menneskelige byggverk, ideer som makthaverne benyttet til å kontrollere massene. Derfor hadde disse moralske reglene ingen reell legitimitet.

Det vi ser hos Foucault, er en logisk følge av et problem som ikke er nytt. Moses tok det opp for tusenvis av år siden. «Dere skal ikke gjøre slik som vi her i dag. Nå gjør hver og en det han selv synes er rett» (5 Mos 12,8; se også Dom 17,6; Ordsp 12,15).

Men hvis vi ikke bare bør gjøre det som vi synes er rett – det vil si hvis vi ikke er tilstrekkelig rettferdige, hellige og objektive til å vite hva som er moralsk riktig – hvordan vet vi da hva vi skal gjøre? Svaret er at Herren, som skapte oss, også ga oss en moralsk rettesnor. Vi ser kanskje ikke alltid hva som er rett, men det gjør Gud.

`Hva lærer disse tekstene om moralsk oppførsel? 5 Mos 6,5; Mark 12,29–31; Åp 14,12.`

Hvis frelsen skal stå sentralt i vårt verdensbilde, må Guds lov (som vi så forrige uke), de ti bud, stå sentralt. For hva er vi frelst fra, om ikke synd, som er lovbrudd (Rom 3,20)? Evangeliet gir ikke mening uten Guds lov, og det er en grunn til at vi vet at loven fremdeles er bindende, selv om den ikke kan frelse oss.

Derfor må all adventistisk undervisning understreke det Ellen White har kalt «lovens evige gyldighet» og inkluderer sabbaten. Hvis utdanning skal bidra til å gjenreise Guds bilde mest mulig i oss her i livet, må også Guds lov fremholdes i lys av Kristi eksempel og som den moralske rettesnoren som viser hva som er rett i Guds øyne.