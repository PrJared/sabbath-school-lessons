---
title:  Misjonsfortelling
date:  23/10/2020
---

#### Helbredet av gud

_Sandeep P. Kolkar (35) og Ramya (29) og Aayush (7)_

En lærer hadde hørt et helseseminar som et adventistpar holdt på skolen hennes, og hun snakket med dem etter møtet. “Svigermor har store problemer med ryggen,” sa hun. “Kan dere hjelpe henne?”

Sandeep og Ramya ble med Aisha til svigermorens hus. De var nettopp ferdig med sin medisinutdannelse og ville holde seminarer for å hjelpe folk til å ta vare på helsen med naturlige legemidler.

Svigermor Shubhangi var sengeliggende. Hun hadde brukt mye penger på medisiner, men ingenting hjalp. Nå kunne hun verken stå eller gå, og hun bodde alene etter at sønnens familie flyttet ut fordi de ble trett av å passe henne.

Sandeep så gjennom svigermorens legedokumenter, og Ramya gransket vesken med medisinflaskene. De var nyutdannet og visste ikke hva de skulle gjøre. De hadde aldri prøvd naturmedisin på et så vanskelig tilfelle. Så de ba til Gud.

Sandeep spurte Shubhangi om hun ville være med på å kutte ut medisinene i fem dager. Ja, sa hun. Ramya ga henne vannterapi og massasje morgen og kveld, og hun laget rå grønnsaksaft til måltidene.

Den tredje dagen sto Shubhangi opp og gikk for første gang på tre måneder. “Min sønn og datter etterlot meg for å dø,” sa hun. “Bare be til Gud, så sender han dem tilbake,” sa Sandeep.

Shubhangi var ikke kristen. Hun bodde i et ikke-kristent strøk, og naboene ville lage trøbbel for henne hvis de så en bibel. Sandeep ba og ga henne en bibel på hennes eget språk. “Les en side om dagen og be til Jesus,” sa han. “Han vil sørge for at din sønn, svigerdatter og barnebarnet kommer tilbake.”

Etter fem dagers behandling var hun smertefri og frisk som en fisk. Ti dager senere ringte hun Sandeep. Sønnen og familien var ennå ikke kommet tilbake. “Fortsett å be, så vil Gud gjøre et mirakel,” sa Sandeep.

Tre dager senere fikk Sandeep en SMS fra svigerdatteren: “Nå bor jeg hos svigermor,” skrev hun.

Svigermoren leser fremdeles i Bibelen og ber. “Hun var vår første pasient,” sa Sandeep. “Vi visste ikke hva vi skulle gjøre. Studiene hadde gitt oss grunnlaget. Men Gud ledet. Det er virkelig et under.”

En del av offeret 13. sabbat går til å bygge to kirker i Bengaluru, ikke langt fra der Sandeep og Ramya bor sammen med 7 år gamle Aayush. Takk for at du planlegger et godt offer.

Se Sandeep og familien på YouTube: bit.ly/Sandeep-Kolkar