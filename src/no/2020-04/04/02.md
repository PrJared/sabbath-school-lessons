---
title:  Herrens øyne
date:  18/10/2020
---

En universitetsprofessor i Oxford har en teori om oss, verden og alt rundt oss: ingenting er virkelig. Vi er digitale kreasjoner av en rase romvesener med superkraftige datamaskiner.

Det er en interessant teori, men spørsmålet blir: Hva er virkelighetens natur?

Det finnes to brede, mulige svar, selv om bare ett er rasjonelt. Den første er at universet – og alt som er i det, også vi – bare er til. Ingenting skapte det, ingenting formet det. Det bare er her. Det finnes ingen gud eller guder. Virkeligheten er rent materiell, rent naturlig. Som noen sa for 2500 år siden (dette er jo ikke en ny idé): Det finnes bare «atomer og tomrom.»

Det andre synet er at et eller annet guddommelig vesen (eller vesener) skapte universet. Det virker mer logisk, mer rasjonelt, mer fornuftig enn tanken om at universet bare er til uten noen forklaring på hvorfor og hvordan. Dette synet innbefatter den naturlige verden, verden av «atomer og tomrom», men det er ikke begrenset til den. Det peker på en virkelighet som er mye større, dypere og mer mangefasettert enn vår tids dominerende ateistisk-materialistiske syn.

`Hva sier disse tekstene om tankene som tas opp i dagens avsnitt? Sal 53,1; Ordsp 15,3; Joh 3,16; Jes 45,21; Luk 1,26–35.`

Sentralt i all kristen utdanning er ikke bare Guds eksistens, men at han er en personlig Gud som elsker oss og går sammen med oss. Han er en miraklenes Gud som nok gjør bruk av naturlovene, men som ikke er bundet av dem og kan bryte dem når han vil (som da Jesus ble født av en jomfru). Det er spesielt relevant å undervise om dette synet i vår tid fordi så mye av den intellektuelle verden står for det ateistiske og naturalistiske verdensbildet og hevder (feilaktig) at den har vitenskapen på sin side.

`Tenk på hvor smalt og begrenset det ateistiske verdensbildet er til forskjell fra det bibelske verdensbildet, som omfatter den naturlige verden, men ikke er begrenset av den. Hvorfor er Bibelens teistiske verdensbilde mye mer logisk og rasjonelt enn det ateistiske alternativet?`