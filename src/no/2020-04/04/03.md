---
title:  Leibniz’ spørsmål
date:  19/10/2020
---

For mange år siden stilte tenkeren og forfatteren Gottfried Wilhelm Leibniz det som trolig er det mest grunnleggende spørsmålet vi kan stille: «Hvorfor er det noe i stedet for ingenting?»

`Hvordan besvarer disse tekstene Leibniz’ spørsmål? 1 Mos 1,1; Joh 1,1–4; 2 Mos 20,8–11; Åp 14,6–7; Job 12,7–10.`

Bibelen går ganske enkelt ut fra Guds eksistens. 1 Mos 1,1 starter ikke med en mengde logiske argumenter for Guds eksistens. Den forutsetter bare at han er til (se også 2 Mos 3,13–14), og med dette som utgangspunkt åpenbares Gud som skaper og Bibelen blir en kilde til sannhet.

Læren om skapelsen er også grunnlaget for kristen utdanning. Alt vi tror som kristne hviler på læren om skapelsen på seks dager. Bibelen begynte ikke med en uttalelse om soning, eller om loven, eller om korset, eller om oppstandelsen, eller om Jesu annet komme.

Nei, den begynte med en uttalelse om Gud som skaper fordi all annen lære ikke gir noen mening uten Gud som vår skaper.

Derfor må et bibelsk verdensbilde understreke betydningen av læren om skapelsen. Den er også viktig fordi en slik tro har blitt angrepet i vitenskapens navn. Evolusjon – milliarder av år med liv som langsomt utvikler seg helt tilfeldig – har nesten ødelagt troen på Bibelen for utallige millioner. Det er vanskelig å forestille seg en lære som er mer på kant med Bibelen og kristentroen enn evolusjonslæren. Derfor er tanken om at vi på en eller annen måte kan få evolusjon til å harmonere med Bibelens skapelseslære enda verre enn ateistisk evolusjon. Det lar seg ikke gjøre, ikke uten at vi gjør Bibelen og kristentroen til latter.

`Gud ber oss om å bruke en syvendedel av livet, hver uke, til å huske skapelsen på seks dager. Det gjør han ikke når det gjelder noen som helst annen lære. Hva burde dette si oss om hvor grunnleggende og viktig troen på skapelsen er for vårt verdensbilde?`