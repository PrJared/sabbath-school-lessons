---
title:  Tilbe frelseren
date:  21/10/2020
---

Læren om skapelsen er viktig for vår tro, men den står ikke alene, spesielt ikke i NT. Den forekommer ofte sammen med frelseslæren. Og det er fordi skapelsen ikke er nok i en syndig verden. Vi lever, vi kjemper, vi lider og dør. Og så er vi ikke mer. Er det alt?

Derfor er læren om frelsen avgjørende for vårt verdensbilde – og det betyr at Jesus Kristus og ham korsfestet og oppstanden står i sentrum for alt vi tror på.

`Les Joh 1,1–14. Hva sier disse tekstene om Jesus, hvem han var og hva han har gjort for oss?`

Les også den første engels budskap: «Og jeg så enda en engel, som fløy høyt oppe under himmelhvelvet. Han hadde et evig evangelium å forkynne for dem som bor på jorden, for alle nasjoner og stammer, tungemål og folk. Han ropte med høy røst: ‘Frykt Gud og gi ham æren! For nå er timen kommet da han skal holde dom. Tilbe ham som skapte himmelen og jorden, hav og kilder!’» (Åp 14,6–7). Legg merke til at «evig evangelium» er direkte knyttet til Gud som skaper. Og når det går opp for oss at den Gud som skapte oss, er den samme Gud som kom og tok straffen for vår synd på seg selv – da er det ikke rart at vi oppfordres til å tilbe ham. Hva skal vi ellers gjøre når vi innser hvordan Gud virkelig er?

Derfor må Kristus og ham korsfestet stå i sentrum for alt vi lærer, også om hans annet komme, for Kristi første komme holder jo egentlig ikke mål uten hans annet komme. Med Skriften kan man si at Kristi første og annet komme er to sider av én hendelse – frelsesplanen.

`Vi vet at den som skapte alt «som er blitt til» (Joh 1,3), var den som døde på korset for oss. Hvorfor er tilbedelse en helt naturlig respons?`