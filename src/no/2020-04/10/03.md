---
title:  Hellig prakt
date:  30/11/2020
---

`Sal 96,9 lyder: «Bøy dere for Herren i hellig prakt. Skjelv for ham, hele jorden!» Hvordan forstår vi dette med «hellig prakt»? Hva bør det bety for en kristen, og hvordan bør det påvirke det vi lærer om kunsten og dens skjønnhet?`

Det sies at «skjønnheten ligger i øynene til den som ser», men vi må ikke glemme hvem som skapte øyet (se Ordsp 20,12). Vi må passe oss så vi ikke tilber skaperverket (se gårsdagens avsnitt), men skaperverkets skjønnhet sier noe om Gud og hans kjærlighet til det vakre. Hvis vår syndige verden fremdeles er så vakker, hvordan må den ikke ha vært før syndefallet? Og dette viser at Gud virkelig har skapt alt som er vakkert.

Studiet av kunst og naturfag kan og bør føre oss nærmere Guds sinn og hjerte. Vi er en del av Guds eget kunstverk, og kan derfor også lære mer om vår identitet i Kristus.

«Gud ønsker at hans barn skal sette pris på hans gjerninger og finne glede i den enkle, stille skjønnhet som han har prydet vårt jordiske hjem med. Han elsker det som er vakkert, men mer enn alt som er tiltrekkende i det ytre, elsker han karakterens skjønnhet. Han vil at vi skal oppelske renhet og enkelhet og bli prydet med den stille ynde som vi finner hos blomstene på marken.» – _Veien til Kristus_, side 100 [SC 85].

`Les 1 Mos 3,6. Hva sier det om at skjønnhet i seg selv ikke nødvendigvis er godt eller hellig? Se også Ordsp 6,25; Ordsp 31,30.`

Vi har en fiende som forvrenger og utnytter alt Gud har gjort. Derfor burde det ikke overraske oss at skjønnhet og skjønnhetsbegreper også kan brukes mot oss. Spesielt innen kunsten må kristen opplæring veiledet av Skriften hjelpe oss å forstå at ikke alt som er vakkert, nødvendigvis er bra eller hellig.

`Hvilke «vakre» ting er ikke nødvendigvis hellige og gode? Eller: Hvordan vakre ting gjøres vanhellige og onde, alt etter omstendighetene? Hvilken rettesnor hjelper oss å avgjøre hva som er hva?`