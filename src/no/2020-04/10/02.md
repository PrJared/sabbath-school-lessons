---
title:  Herren alene
date:  29/11/2020
---

Vi finner spor etter den levende Gud i hele skaperverket. Dette er sagt så ofte at det har blitt en klisjé. Når vi for eksempel tenker på Guds hjerte da han skapte vår verden som mennesker har skadet og forurenset, ser vi bedre hvordan vi best kan undervise i kunst og naturfag.

Ta menneskets svangerskapsperiode. Biologien forteller oss at et nytt, intelligent menneskeliv kommer fra et befruktet egg og blir født etter ni måneder. I hele syklusen ser vi spor etter en kjærlig skaper. Guds godhet er synlig på det stedet fosteret utvikler seg: rett under morens bankende hjerte. Når fosteret blir større, utvider morens underliv seg, rett foran henne. Den vordende moren er alltid oppmerksom på barnet, akkurat som vår Far i himmelen alltid er oppmerksom på sine barn.

`Les Rom 1,18–21; Sal 19,1–6 og Neh 9,6. Hva sier de om Guds verk som vår skaper?`

Ikke nok med at det finnes gode indisier for Gud som vår skaper mange tusen år etter syndfloden. Det finnes også gode indisier for Skaperens makt, kjærlighet og godhet. Paulus hevder at de som avviser Gud, vil være «uten unnskyldning» på dommens dag fordi man kan lære nok om ham av det han har skapt. Med andre ord kan de ikke si at de ikke visste bedre (Rom 1,18–21).

Vi lever i en tid da mange heller tilber skaperverket enn Skaperen. Da er det viktig at kristen utdanning i kunst og naturfag alltid går ut fra at Gud er Skaperen og opprettholder alt som er til. For alle ideologier og teorier som benekter eller utelukker Gud, kan bare føre vill. Verdslig utdanning forutsetter som regel at det ikke er noen Gud. Kristen utdanning må ikke falle for dette eller bygge på prinsipper som går ut fra at det ikke finnes noen Gud. I begge tilfeller kommer man på avveier.

`Tenk på storheten og skjønnheten i verden. Hvordan kan vi lære å hente håp og trøst i dette, spesielt når vi opplever prøvelser og lidelser?`