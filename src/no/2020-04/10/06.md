---
title:  Herren svarte Job
date:  03/12/2020
---

`Les Job 38. Hva lærer vi om Gud, ikke bare som skaper, men som opprettholder av alt levende? Hva bør denne sannheten bety for vår forståelse av kunst og naturfag?`

«Mange hevder at stoffet i seg selv har livgivende kraft, at det er blitt utstyrt med visse egenskaper. Siden er det blitt overlatt til å virke ved sin naturlige energi. Videre hevder de at prosessene i naturen skjer i samsvar med fastlagte lover som ikke engang Gud kan gripe inn i.

Dette er en falsk vitenskap som ikke har støtte i Guds ord. Naturen tjener sin skaper. ... Naturen vitner om en intelligens, et personlig nærvær, en aktiv energi som virker i og gjennom dens lover. I naturen er Faderen og Sønnen i konstant virksomhet. Kristus sier: ‘Min Far arbeider til denne dag; også jeg arbeider.’» – _Alfa og Omega_, bind 1, side 329 [PP 114].

Mye vitenskap bygger på ateistiske og materialistiske forutsetninger. En forsker kan derfor stirre på noe ytterst komplekst og betagende vakkert og likevel si at det ble til ved en tilfeldighet, uten mål og mening.

Det er dette vitenskapen sier hele tiden. Livet på jorden er vakkert og sammensatt – fra sommerfugler til mennesker – men blir forklart som utelukkende resultatet av at kjemikalier for milliarder av år siden tilfeldigvis ble til et enkelt liv som gjennom tilfeldige mutasjoner og naturlig utvalg utviklet seg til alt det som lever og beveger seg og ånder i dag.

Vitenskapen argumenterer for at selve tanken om en overnaturlig skaper er «uvitenskapelige» siden den ikke kan testes vitenskapelig, og at det derfor er noe som vitenskapen ikke kan forholde seg til. Dette er ikke noe vitenskapen selv lærer (faktisk synes den å peke på det motsatte: all verdens skjønnhet og kompleksitet tyder på en skaper). Det er en filosofisk holdning som forskerne pålegger faget.

Problemet er at Skriften lærer at Gud ikke bare skapte alt, men at han også opprettholder alt. Dette betyr at enhver sann kristen utdanning i naturfag må gå ut fra helt andre forutsetninger enn vitenskapen generelt står for. Dette vil føre til konflikter, spesielt når det gjelder tilblivelsen.