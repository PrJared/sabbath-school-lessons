---
title:  Misjonsfortelling
date:  04/12/2020
---

#### Løve i huset!

_Samson Gulam Masih (48), India_

Gulam Masihs far tok ham med til gudstjenester to dager i uken. Far var i villrede: Da han leste familiens hellige bok, utbrøt han: “Jesus er jo nevnt oftere enn vår egen profet! Hvorfor?”

Da Gulam ble eldre, foretrakk han kristendommen, men han ville vite mer. Han ville se Jesus med egne øyne. “Jesus, jeg ønsker å se deg ansikt til ansikt,” ba han.

Som ung mann flyttet han hjemmefra og bodde i en hytte utenfor Chakwal, en avsides landsby. Han ville studere Bibelen alene i flere uker.

Folk i landsbyen så at Gulam var vennlig og mild. Da han tilbød seg å be for en syk person og han ble frisk, fikk han tilnavnet “hellig mann”. Folk respekterte ham og kom til ham med mat morgen og kveld.

Gulam satt i hytten og leste og ba. Han studerte Daniel og Åpenbaringen. “Herre, jeg ønsker å se deg. Åpenbar deg for meg.”

En kveld mens han ba og leste i Bibelen i jordhytten, merket han at han ikke var alene. Han kikket opp og så en stor løve. Den la seg ned og stirret på ham.

Gulam trakk seg skremt unna dyret. Da hørte han en stemme: “Frykt ikke. Stryk løven over pelsen fra hode til hale.” “Det kan jeg da ikke,” sa Gulam. “Løven dreper meg!”

«Men du har bedt om å få se meg,» sa stemmen. “Jeg ba om å få se Jesus,” sa Gulam. “Jesus er løven av Juda stamme,” sa røsten. “Klapp den.”

Gulam var redd, men våget ikke å nekte. Skjelvende la han hånden på løvens hode. Dyret rørte seg ikke. Langsomt strøk han løven fra hodet til halen. Da han trakk seg tilbake, slo løven med halen og pisket opp støv fra bakken. Så gikk den ut i nattemørket.

Neste morgen kom en kvinne med frokosten. Da hun så løvesporene, bråstoppet hun og slapp maten. Hun skyndte seg til landsbyen: “Den hellige mannen er død!” ropte hun. “En løve har drept ham. Sporene går til hytten.”

Landsbyfolket skyndte seg av sted. Da de kom, satt Gulam og leste i Bibelen. Han hadde ikke flyttet seg siden løven gikk. Da folk fikk høre historien, ble de forbløffet og ba om å få høre om Jesus.

Senere fant Gulam ut om sabbaten og ble adventistpastor. Han startet en adventistkirke i hjembygda Dharam Kot Bagga i Nord-India. Gulam fikk fem sønner og to døtre. Han døde i 1999, 90 år gammel. Yngstebarnet Samson takker Gud for historien om løven.

En del av offeret 13. sabbat vil gå til å bygge en ny kirke i Amritsar, der Samson Gulam Masih har vært pastor. Takk for at du planlegger et godt offer.

Se Samson på YouTube: bit.ly/Samson-Masih