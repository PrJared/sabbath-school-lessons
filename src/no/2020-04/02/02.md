---
title:  Den første familien
date:  04/10/2020
---

På Skriftens første sider sies det ikke stort (egentlig ingenting) om den undervisningen som fant sted i hjemmet i menneskets første tid, men vi kan være sikre på at det var i familien opplæringen fant sted den gang.

«Familien var kjernen i det utdanningssystemet som ble opprettet i Edens hage. Adam var ‘Guds sønn’ (Luk 3,38), og det var fra deres Far at Den høyestes barn fikk sin opplæring. Deres skole var i sannhet en familieskole.» – _Utdanning for livet_, side 20 [Ed 30].

Vi vet altså ikke nøyaktig hva de fikk lære, men det omhandlet helt sikkert skaperverkets underverker, og etter synden også frelsesplanen.

`Hva lærer disse tekstene, og hvorfor ville de sannsynligvis ha vært en del av den undervisningen Adam og Eva ga barna sine? 1 Mos 1–2; 1 Mos 3,1–15; 2 Kor 4,6; Luk 10,27; Gal 3,11; Åp 22,12.`

«Det undervisningssystemet som ble innstiftet ved verdens begynnelse, skulle være en rettesnor for alle senere tider. Som eksempel på dets prinsipper ble det opprettet en mønsterskole i Eden.» – _Utdanning for livet_, side 13 [Ed 20].

Kristen utdanning er en forpliktelse til å utdanne familier og medlemmer i læresetninger, tilbedelse, undervisning, fellesskap, evangelisering og tjeneste. Hjemmet er der du underviser om Guds kjærlighet og løfter. Det er her barna møter Jesus som Herre og frelser og venn, og der Bibelen fremholdes som Guds ord. Familien er der du gir et eksempel på et sunt forhold til vår himmelske Far.

I 1 Mos 4,1–4 kommer både Kain og Abel med offer til Herren. Vi kan sikkert gå ut fra at de lærte om ofringenes betydning som en del av undervisningen om frelsesplanen. Historien viser at god opplæring ikke nødvendigvis gir det resultatet man hadde håpet på.

`Hva kan du gjøre for at hjemmet ditt skal bli et sted der sannhet blir undervist og praktisert?`