---
title:  Overlistet
date:  29/09/2020
---

I går så vi at til tross for Guds klare befaling, vannet Eva ut det hun hadde lært. Hun feiltolket ikke det Gud sa til henne, men hun tok det ikke alvorlig nok. Det fikk følger.

Da Eva møtte slangen, gjentok hun (men ikke ordrett) det Gud hadde sagt om trærne i hagen (1 Mos 3,2–3). Dette var ikke slangen ukjent med. Han visste om befalingen og var forberedt på å vri på den og utnytte Evas uskyld.

`Les 1 Mos 3,4–6. Slangen benektet nøyaktig det Gud hadde sagt. Dessuten sa han noe som tydeligvis falt i god jord. Hva? Hvilke prinsipper benyttet han?`

Da slangen fortalte Eva at budskapet var uriktig, kunne hun ha gått og snakket med Gud. Dette er det fine ved skolen i Eden: Elevene hadde en adgang til læreren som helt sikkert overgår det vi kan fatte. Men i stedet for å flykte og søke Guds hjelp, tar hun slangens ord for god fisk. Når Eva kan godta slangens budskap, betyr det at hun tvilte på Gud og det han hadde fortalt dem.

Samtidig er Adam også på vei inn i en vanskelig situasjon. «Adam forsto at hans ektemake hadde overtrådt Guds bud. Hun hadde unnlatt å ta hensyn til det eneste forbudet som var gitt for å prøve deres troskap og kjærlighet. Det oppstod en forferdelig kamp i hans sinn. Han angret at han hadde latt Eva gå så langt bort fra ham. Men nå var det skjedd. Han måtte skille lag med henne som hadde vært hans glede. Hvordan skulle han kunne bære dette?» – _Alfa og Omega_, bind 1, side 35–36 [PP 56]. Han kunne skille rett fra galt, men han valgte også feil.

`Tenk på den villedende ironien her: Slangen sa at hvis de spiste av treet, ville de «bli som Gud» (1 Mos 3,5). Men leste vi ikke at de allerede var som Gud? (1 Mos 1,27). Hva kan dette lære oss om hvor lett det er å bli lurt, og hvorfor tro og lydighet er vårt eneste vern, også når vi har fått den beste undervisning, slik som Adam og Eva?`