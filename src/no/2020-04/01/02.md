---
title:  Den første skolen
date:  27/09/2020
---

Vi tenker ikke på en hage som et klasserom, men det gir god mening, spesielt i Edens hage og med Guds fullkomne skaperverk. Det er vanskelig å forestille seg hvor mye de to må ha lært i dette «klasserommet.»

`Les 1 Mos 2,7–23. Hva legger du merke til om hvor målrettet Gud må ha vært da han skapte, plasserte og ansatte Adam?`

Gud skapte mannen og kvinnen i sitt bilde og ga dem et hjem og meningsfullt arbeid. Med tanke på forholdet mellom lærer og elev er dette ideelt. Gud visste hva Adam kunne, for han hadde skapt ham. Han kunne undervise Adam i visshet om at Adam kunne leve opp til sitt potensial.

Gud ga mannen ansvar, men han ønsket også å gjøre ham lykkelig. Ansvaret var en del av dette. For hvem får ikke tilfredsstillelse, til og med lykke av å bli gitt ansvar og så vise seg ansvaret verdig? Gud kjente Adam og hva han ville trenge for å trives, så han satte ham til å passe hagen. «Så tok Herren Gud mennesket og satte det i Edens hage til å dyrke og passe den» (1 Mos 2,15). Det er vanskelig for oss å forestille oss hva arbeidet må ha gått ut på i en fullkommen verden og hva Adam lærte av det.

I 1 Mos 2,19–23 leser vi at Gud skaper dyr til å ledsage Adam, og han skaper også Eva som hans kone. Gud visste at Adam trengte en jevnbyrdig til hjelp og selskap, så han skapte kvinnen.

Gud visste også at mennesket trengte et nært forhold til ham, så han skapte et møtested i hagen. Alt dette vitner om at Gud var målrettet i sin skaperhandling og sin kjærlighet til menneskeheten. Det er lenge siden Eden, og vi kan vanskelig forestille oss hvordan det må ha vært, skjønt det er morsomt å prøve å tenke seg det.

`Det er lenge siden Eden, men vi kan ennå lære ting av naturen. Hva er noen av disse leksene, og hvordan kan de være til nytte når vi tolker dem i lys av Skriften?`