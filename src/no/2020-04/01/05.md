---
title:  Gjenvinne det som gikk tapt
date:  30/09/2020
---

Da Adam og Eva lyttet til slangen, var en av følgene at de ble utvist fra Guds klasserom. Tenk på hva de tapte på grunn av synden. Når vi forstår deres synd, er det lettere å forstå målet med utdanning i vår tid. De ble utvist, men livet i en ufullkommen verden ga utdanningen et nytt formål.

Hvis utdanning før fallet var for at Adam og Eva skulle bli kjent med Gud, hans karakter, hans godhet og hans kjærlighet, så må opplæringen etter at de ble utvist gjøre menneskene kjent med disse tingene igjen, og gjenopprette Guds bilde i oss. Rent fysisk er de borte fra Gud, men Guds barn kan fremdeles bli kjent med ham, hans godhet og hans kjærlighet. Gjennom bønn, tjeneste og bibelstudium kan vi komme Gud nær, slik Adam og Eva fikk oppleve det i Edens hage.

Takket være Jesus og frelsesplanen er ikke alt tapt. Vi har håp om frelse og gjenreisning. Og mye av kristen opplæring burde gå ut på å vise elevene Jesus og hva han har gjort for oss og den gjenopprettelsen som han tilbyr.

`Les 2 Pet 1,3–11. Med tanke på alt som gikk tapt da menneskene forlot hagen, kommer disse versene som en oppmuntring. Mye kan gjenvinnes. Hva skriver Peter at vi må gjøre for at Guds bilde kan gjenskapes i vårt liv?`

I Jesus har vi fått «alt vi trenger for å leve i gudsfrykt». For et løfte! Hva kan noe av dette være? Peter gir oss en liste: tro, et rett liv, innsikt, selvbeherskelse, utholdenhet og så videre. Legg merke til at kunnskap (innsikt) er en av de trekk han nevner. Denne tanken fører oss inn på utdanning. Sann utdanning vil lede til sann kunnskap, kunnskap om Kristus, og dermed blir vi ikke bare mer lik ham, vi kan også dele vår kunnskap om ham med andre.

`Hvorfor var det forbudte treet et tre til «kunnskap om godt og ondt.» Hva burde det si oss om hvorfor ikke all kunnskap er god? Hvordan vet vi forskjell på god og dårlig kunnskap?`