---
title:  Dele vårt liv
date:  26/11/2020
---

`Les 1 Tess 2,6–8. Hva sier Paulus i disse versene som vi kan og bør gjenspeile i våre skoler og menigheter?`

Vi står overfor fellesskapets sammenbrudd i samfunnet og lever i en tid da den bibelske forståelsen av menigheten aldri har vært viktigere. Matt 18,20 minner oss om at: «For hvor to eller tre er samlet i mitt navn, der er jeg midt iblant dem.» NTs visjon om hva menighet og fellesskap er, tok først og fremst form i de troendes hjem. Det var her menigheten møttes i små grupper, ba, sang, feiret nattverd, lærte og delte Jesu ord med hverandre.

Disse gruppene ble også de første menighetsskolene, for dette var stedet der nye medlemmer møtte Bibelen og det nye livet i Jesus. Paulus skrev: «Innrett dere ikke etter den nåværende verden, men la dere forvandle ved at sinnet fornyes» (Rom 12,2). Det viser at menigheten tok opplæringen på alvor.

De første kristne oppdaget snart at det er i fellesskapet at evangeliet best kan leves ut. I fellesskapet har vi grunn til å synge høyere, be mer inderlig og være mer omsorgsfulle og medfølende. Når vi hører andre snakke om Guds godhet, føler vi hvor god han har vært mot oss; når vi hører om andres kamper og smerte, føler vi Guds helbredelse i vårt eget liv, og vi får et fornyet ønske om å være redskaper for hans nåde og helbredelse.

I dagens avsnitt sier Paulus at Guds evangelium er alt: korsets kraft, Herrens oppstandelse, løftet om hans gjenkomst. Det fantes ganske enkelt ikke bedre nyheter i hele verden, og Paulus brukte livet til å dele historien om Jesus med den største integritet og engasjement.

Men her sier han at evangeliets budskap best kan forstås og oppleves når vi lever sammen. Vi må aldri glemme at folk følger med for å se om vårt liv er i tråd med Bibelens budskap om Gud nåde.

`Tenk over hvordan du lever, og spør deg selv: Hva slags vitne er jeg for dem rundt meg?`