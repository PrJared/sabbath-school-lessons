---
title:  Søke sannhet
date:  25/11/2020
---

Albert Einstein skrev: «Det er viktig at vi ikke slutter å stille spørsmål. Nysgjerrighet har sin egen eksistensberettigelse. Man kan ikke la være å føle ærefrykt når man tenker på mysterier som evigheten, livet og virkelighetens fantastiske struktur. Det er nok hvis man bare prøver å forstå litt av dette mysteriet hver dag. Slutt aldri å ha en hellig nysgjerrighet.»

Vi lever i en verden full av mystikk. Moderne vitenskap har vist hvor utrolig sammensatt stort sett alt som finnes er. Og hvis det er tilfellet med fysiske ting, hvor mye mer er det så ikke for åndelige ting?

`Hva lærer disse tekstene om hva det vil si å lete etter sannhet og svar? Jer 29,13; Matt 7,7; Apg 17,26–27; Sal 25,5; Joh 16,13; Joh 17,17.`

Bibelen er full av historier om nysgjerrige mennesker, slike som oss, menn og kvinner som har spørsmål, frykt, håp og gleder, mennesker som søker sannhet og svar på livets vanskeligste spørsmål.

«Alt skapte han vakkert, hver ting til sin tid. Ja, alle tider har han lagt i menneskenes hjerte. Likevel kan ikke mennesket fatte det Gud har gjort fra begynnelse til slutt» (Fork 3,11). Hva mener Salomo? Noen oversetter det hebraiske ordet ‘olam som evighet og andre som et begrep om fortid og fremtid. Ifølge dette verset har Gud lagt ned i mennesket et begrep om fortid og fremtid, om selve evigheten. Som mennesker er vi i stand til å tenke på det som har blitt kalt «de store spørsmålene» om livet og vår eksistens generelt.

Og her er selvfølgelig Skriften viktig. Hvem er vi? Hvorfor er vi her? Hvordan skal vi leve? Hva skjer når vi dør? Hvorfor finnes det ondskap og lidelse? Dette er de spørsmålene som sannhetssøkere har stilt siden man begynte å skrive ned historien. Det er et stort privilegium og ansvar å kunne hjelpe disse menneskene å finne noen svar. Hva er vel kristen opplæring hvis den ikke peker på disse svarene som vi finner i Guds ord?

`Hvorfor må Skriften være viktigst når vi skal besvare livets store spørsmål?`