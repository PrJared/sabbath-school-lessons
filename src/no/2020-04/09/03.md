---
title:  Kalt til å være lys
date:  23/11/2020
---

Overalt er det som om folk bytter ut lys mot mørke. Men vi møter også mørket nærmere innpå oss når vi tenker på vår egen erfaring. Vi forstår også redslene som livet påfører oss når vi sliter med sykdom, prøver å takle tapet av en vi elsker, når vi ser familier som brytes opp og vi sliter med å forstå mye av ondskapen i samfunnet og kulturen.

Men midt i moralsk bankerott og åndelig mørke, midt i all denne ytre og indre støyen, hører vi Jesu ord til hver enkelt:

`«Dere er verdens lys! En by som ligger på et fjell, kan ikke skjules. Heller ikke tenner man en oljelampe og setter den under et kar. Nei, man setter den på en holder, så den lyser for alle i huset. Slik skal deres lys skinne for menneskene, så de kan se de gode gjerningene dere gjør, og prise deres Far i himmelen!» (Matt 5,14–16). Hva sier disse versene om hvordan vi skal leve og hvordan vi påvirker andres syn på Gud?`

Hvordan ville Jesu tilhørere ha forstått det han sa da de satt ved Gennesaretsjøen den dagen? De visste alt om lys og mørke. De hadde mye mørke å frykte. De levde under romersk okkupasjon, i et militarisert samfunn som til tross for mangelen på telefoner og datamaskiner og internett på mange måter var like effektivt som vårt eget, og på visse områder enda mer skremmende.

Romerne var overalt og minnet massene på åssiden om at de som absolutt ville lage kvalm, ville bli torturert – og ende livet på et romersk kors.

Og likevel kalte Jesus dem til å leve som lys. Å være barmhjertige. Å være rene av hjertet. Å være fredsskapere. Kristen undervisning må derfor omfatte å lære elevene å være lys i verden, å kunne ta valg og beslutninger som åpenbarer Gud og hans godhet for andre.

`Hvordan kan vi vise andre Gud og hans godhet?`