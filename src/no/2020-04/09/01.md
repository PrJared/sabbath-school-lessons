---
title:  Kirken og utdanning
date:  21/11/2020
---

### Bakgrunnsstoff
Luk 10,30–37, Matt 5,14–16, Luk 4,18–23, Jer 29,13, Matt 7,7, 1 Tess 2,6–8

> <p>Minnevers</p>
> Vi søkte heller ikke ære hos mennesker, verken hos dere eller andre, selv om vi kunne ha brukt vår myndighet som Kristi apostler. I stedet var vi som spedbarn blant dere, som når en amme steller med sine egne barn, slik var vi blitt inderlig glad i dere og ville gjerne gi dere ikke bare Guds evangelium, men også vårt eget liv. Så høyt elsket vi dere. (1 Tess 2,6–8).

Fra den første tid etter Jesu himmelfart kom de troende sammen for å tilbe Gud – i synagoger, i hjemmet og i menigheter. Vi leser at de lengtet etter å kjenne Gud og forstå hans vilje for livet – gjennom studiet av Skriften og tilbedelsen. Bibelen viser også at menigheten er et sted for seriøse og relevante samtaler, og hvor mennesker kan vokse i kunnskap om Gud og hans vilje.

Noen ganger er vi redde for å stille spørsmål. Men i Bibelen blir spørsmål ofte benyttet til å gi oss en klarere forståelse av Gud. På lignende vis brukes historier i hele Bibelen for å gi folk muligheter til å tenke nytt om hva de står for. Jesus var spesielt opptatt av denne formen for opplæring av disiplene og andre tilhengere.

Hvis kirken skal være et opplæringssted, må den gi plass til ekte dialog. Akkurat som vi på skolen fikk høre at «det finnes ikke noe dumt spørsmål», må kirken være et sted der hver enkelt kan vokse i nåde og forståelse av Gud og hans plan for deres liv.