---
title:  Misjonsfortelling
date:  27/11/2020
---

#### Heksedoktor kunne ikke lege seg selv

_Bagicha Singh (70), India_

Hele livet hadde Bagicha Singh tilbedt trær og avguder hjemme i en liten landsby i India. Gudene hadde gjort ham til en rik heksedoktor. Folk valfartet til ham i landsbyen Mundrichurimra for å bli helbredet.

Så ble han syk og kastet opp. Han var svimmel og hadde hodepine. Besvergelsene hjalp ikke på ham selv, og legene kunne ikke hjelpe ham.

En dag ringte sønnen hans til pastor Samson Soni i en nabolandsby og ba ham be for den gamle. Han oppsøkte Bagicha, men heksedoktoren ville ikke snakke med ham. “Jeg vil ikke ha forbønn. Heksekreftene mine er sterkere enn din Gud.” Samson lot seg ikke rokke og ba likevel.

Etter besøket gikk det nedover med Bagichas helse, og han ble innlagt på sykehuset i Jalandhar. En lege fant ut at han hadde en hjernesvulst. “Du dør hvis vi ikke opererer,” sa han.

Men operasjonen var dyr, og Bagichas rikdom hadde skrumpet inn mens han var syk. Nå hadde de bare halvparten av det som skulle til for å operere.

Samson fikk høre at Bagicha lå på sykehuset og besøkte ham. Bagicha var nedfor, men kviknet til da han så Samson. “Her kommer Jesus. Han kan helbrede meg,” sa han til legen.

Legen ga Samson lov til å be: “Kjære Gud, i Jesu navn ber jeg deg helbrede Bagicha til ditt navns ære. I Jesu navn, Amen.”

Dagen etter undersøkte legen Bagicha og fant ikke tegn til noen svulst. Han tilkalte en spesialist, som heller ikke fant svulsten. Legen husket Samsons bønn og forhørte seg med Bagicha.

“Hvor er hjernesvulsten? spurte han. Hvilken Gud tror du på?”

Bagicha smilte. “Jeg var heksedoktor, men pastoren ba og åpenbarte Jesus for meg. Nå tror jeg på Jesus. Han har helbredet meg for svulsten. Han kom til meg i pastoren.”

Sabbaten etter oppsøkte Bagicha Samson i kirken i nabolandsbyen. “Din Jesus helbredet meg,” sa han. Det sa han også til familien og naboene, og mange kom til kirken på sabbaten. Ca. 50 tok bibelstudier hos Samson, og halvparten ble døpt i 2018, deriblant Bagicha og tre fra hans familie. De ble døpt av Samson Gulam Masih.

En del av offeret dette kvartalet går til å bygge en større kirke i stedet for pastor Samsons falleferdige kirke i Amritsar. Takk for at du gir rundhåndet.

Se Bagicha på YouTube: bit.ly/Bagicha-Singh.