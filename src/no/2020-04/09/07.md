---
title:  Til ettertanke
date:  27/11/2020
---

«Kristus skuffet dem i håpet om verdslig storhet. I Bergprekenen prøvde han å fjerne de falske forestillinger folk var blitt innprentet med, og han gav tilhørerne en riktig oppfatning av sitt rike og seg selv. Likevel kom han ikke med direkte angrep på folkets villfarelser. Han så hvor elendig verden var på grunn av synd. Likevel gav han dem ikke en realistisk skildring av deres forkomne tilstand. Han lærte dem noe uendelig mye bedre enn det de hadde kjent til. Han imøtegikk ikke deres forestillinger om Guds rike. I stedet fortalte han dem hva betingelsene var for å komme inn i det, og overlot til dem selv å dra sine slutninger om hva slags rike det var. Det han lærte, er ikke mindre viktig for oss enn for mengden som fulgte ham. Vi trenger i like høy grad å lære å kjenne grunnprinsippene i Guds rike.» – _Alfa og Omega_, bind 4, side 254 [DA 299].

**Spørsmål til drøftelse**

`Robert Louis Stevenson ble født i Edinburgh i Skottland i 1850. Han forteller om en kveld da barnepiken gjorde ham klar for sengen. Han snek seg bort til vinduet og så noe som fengslet ham. Det var en lyktetenner som gikk fra den ene gasslampen til den neste. Med barnslig glede ropte han på barnepiken og sa: «Se på den mannen! Han slår hull i mørket!» Hvordan vil Gud at du skal bringe lys og kjærlighet til lokalsamfunnet? Er du usikker, så be noen medlemmer om å sette seg ned sammen med deg og snakke om hva dere kan utrette sammen.`

`Hvis menigheten skal samarbeide med Gud om å nå ut til verden, må vi la oss gripe av Jesu ord og tjeneste. Selve inkarnasjonen – det at Gud kommer til oss for å leve i vår verden, kjempe og le og gråte med oss – minner oss om at vi er kalt til å ta vare på dem vi har rundt oss. Hvordan vil du gjøre det? Hvordan kan du bruke ungdommene i menigheten til å hjelpe deg?`

`Tenk på det ansvaret vi har for å lære andre de fantastiske sannhetene vi har mottatt. Hvordan kan og bør den lokale menigheten spille en nøkkelrolle i å lære andre disse sannhetene? Og hvordan kan kirken være et trygt sted for samtaler om vanskelige spørsmål i Guds ord?`

`Snakk sammen i gruppen om de kulturelle fordommene i samfunnet der dere bor. Hvordan kan menigheten din lære andre å heve seg over disse fordommene og i stedet følge Skriftens lære?`