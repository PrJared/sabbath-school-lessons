---
title:  Livet som disipler
date:  24/11/2020
---

Hvis menigheten tar kristen opplæring på alvor, er det viktig å begynne med Jesus. Han kalte disipler. Han lærte dem opp til å drive misjon ved å gå sammen med dem. Jesus ga dem muligheten til å komme nær innpå dem de skulle ta seg av og elske. Og Jesus utfordret dem med sin visjon om hvordan denne verden kunne bli når folk begynner å behandle hverandre som søsken.

`Les Luk 4,18–23. Hva er Kristi budskap til alle sine tilhengere?`

I tre år så disiplene Jesus leve ut rikets idealer – idealer han kunngjorde i sin første preken i synagogen i Nasaret. Tilgivelse, nåde og kjærlighet gikk hånd i hånd med ensomhet, engasjement og motgang. Hvis det var noe de skulle lære, var det at det å være disippel ikke er noe man tar lett på. Du er disippel for livet – ikke bare for en dag.

«Frelserens oppdrag til disiplene ... innbefatter alle som tror på Kristus inntil tidens slutt. ... Evangeliet er betrodd alle som har mottatt Ånd fra himmelen. Alle som tar imot Kristi liv, har myndighet til å arbeide for sine medmenneskers frelse. Menigheten ble opprettet for å utføre denne gjerning. Alle som tar imot dens hellige løfter, har dermed forpliktet seg til å være Kristi medarbeidere.» – _Alfa og Omega_, bind 5, side 368–369 [DA 822].

Som Jesu disipler må vi sørge for at han alltid er midtpunktet for både vårt fellesskap og vår tilbedelse. Det er godt å huske at det var Jesus som oppfant disippelskapet. Selv om rabbiene på hans tid hadde tilhengere, var det Jesus som kalte menn og kvinner til å følge ham. Rabbiene kunne aldri ha forestilt seg et så radikalt kall som at det å være sammen med Jesus, var viktigere enn alle budene deres.

Og som Jesu disipler respekterer vi ikke bare alle mennesker, vi vil arbeide for å skape et sted der alle kan vokse og utvikle seg.

Derfor må all kristen opplæring inkludere denne forståelsen av å ha et oppdrag, ikke bare for å tjene til livets opphold, men å gjøre det Jesus kaller oss til i vår egen sfære: å følge i hans fotspor, tjene dem som trenger det og dele de gode nyhetene om evangeliet med dem.