---
title:  Jesus er vårt eksempel
date:  15/10/2020
---

Jesus Kristus, Guds Sønn, er det eneste mennesket som har levd i full lydighet mot Faderen og holdt Guds lov til fullkommenhet. Han gjorde dette slik at han ikke bare kunne være vår stedfortreder, men også vårt eksempel.

`Les disse tekstene: Luk 2,51–52; Fil 2,8; Hebr 5,8; Joh 8,28–29. Hvordan minner de oss om Kristi lydighet gjennom hele livet?`

Johannes sa det kanskje best: «Den som sier: ‘Jeg er i ham’, må leve slik Jesus levde» (1 Joh 2,6). Når vi fester blikket på Kristi liv og hans tjeneste på jorden, er det lett å se hvordan han gledet Faderen ved sin lydighet. Kristus oppfylte profetier, og han holdt Guds lover gjennom hele livet.

Akkurat som Gud ba Moses om å skrive ned sin lov slik at den kunne være et vitne for Israel, var Kristus legemliggjørelsen av vitnet til sine apostler, disipler, til syndere og hellige. I stedet for bare å ha en liste med regler å følge, har vi Jesu eksempel vi kan følge.

Som lærere har vi ikke noe bedre eksempel å vise elevene enn Jesus og hans lydighet mot Faderen.

«Den såkalte tro på Kristus som menneskene mener fritar dem fra forpliktelsen til å vise lydighet mot Gud, er ikke tro, men gudsbespottelse. ’Av nåde er dere frelst, ved tro.’ Men om troen gjelder det at ‘har den ikke gjerninger, er den rett og slett død’ (Ef 2,8; Jak 2,17). Før Jesus kom til jorden, sa han om seg selv: ‘Å gjøre din vilje, min Gud, er min lyst, og din lov er i mitt hjerte’ (Sal 40,9). Og like før han for opp til himmelen, vitnet han: ‘Jeg har holdt min Fars bud og blir i hans kjærlighet’ (Joh 15,10). Skriften sier: ‘Det som viser oss om vi har lært Gud å kjenne, er om vi holder hans bud. ... Den som sier at han er i ham, må leve slik Jesus levde’ (1 Joh 2,3–6).» – _Veien til Kristus_, side 70–71 [SC 61].

`Hva kan du gjøre for å følge Kristi eksempel bedre på alle områder i livet og dermed også være en bedre lærer. Det er en gammel, forslitt tanke, men hvorfor er det slik at handlingene våre veier så mye mer enn det vi sier?`