---
title:  De lydiges strev
date:  14/10/2020
---

Det er store fordeler med å holde Guds lov, slik vi ser det hos dem som Gud ga fremgang. Josva fulgte Guds ord nøye og ledet Israels folk godt. Gang på gang fortalte Herren Israel at hvis de holdt loven, ville det gå dem godt.

`Les 2 Krøn 31,20–21. Hva var de viktigste årsakene til at Hiskia lyktes med det han gjorde?`

Uansett hva slags opplæring vi holder på med, må vi understreke betydningen av lydighet. Men elevene våre er ikke dumme. Før eller siden merker de at noen mennesker er trofaste, kjærlige og lydige. Og likevel: Katastrofer rammer også dem. Hvordan skal det forstås?

Vi kan ikke forstå det. Vi lever i en syndig verden, en verden der den store konflikten raser, og ingen er immun.

`Hva lærer disse tekstene om dette? Mark 6,25–27; Job 1–2; 2 Kor 11,23–29.`

Det finnes gode og trofaste, lovlydige mennesker som ikke alltid har hatt fremgang, iallfall ikke etter verdens målestokk. Og dette kan være et delvis svar på det vanskelige spørsmålet som uten tvil vil bli reist når vi prøver å vise at loven er viktig. Hva mener vi med «suksess»? Hva sa salmisten? «Å ligge ved terskelen til min Guds hus er bedre enn å bo i lovløses telt» (Sal 84,11). De som er trofaste mot Gud og holder hans lov, opplever ikke alltid suksess. Vi gjør elevene våre en bjørnetjeneste om vi sier noe annet.

`Les Hebr 11,13–16. Hvordan hjelper disse versene oss å forstå hvorfor de som er trofaste, likevel lider her i livet?`