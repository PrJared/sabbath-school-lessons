---
title:  Å elske og frykte Gud
date:  11/10/2020
---

5. Mosebok inneholder Moses’ siste ord til en ny generasjon israelitter, de som endelig skal få komme inn i løftets land. Men først skriver han noen klare ord og instrukser til dem.

`Les 5 Mos 31,9–13. Hva betyr det å frykte Herren?`

Gud hadde en hensikt med den måten han formidlet sin lov til Israel. Den måtte ikke bli glemt. Så Gud er en tålmodig lærer. Han underviser og gjentar og sender profeter og bruker sine tjenere til å formidle sitt budskap. Om og om igjen. Mye av GT er Guds forsøk på å lære sitt folk å følge livets vei.

Legg merke til at Moses understreker betydningen av at kommende generasjoner lærer loven. Han beskriver det som en prosess i to trinn. Først skal barna høre loven, og så vil de «lære å frykte Herren din Gud» (5 Mos 31,13).

Først hører de, og så lærer de å frykte Gud. Det vil si at frykt ikke blir et naturlig resultat av å kjenne loven. Vi må lære å frykte Gud. Det er underforstått at kunnskap og frykt er en prosess, ikke et automatisk årsak og virkning-forhold.

Og hva betyr det å «frykte Gud» når folket også får høre at «du skal elske Herren din Gud av hele ditt hjerte og av hele din sjel og av all din makt» (5 Mos 6,5)? Kanskje kan vi sammenligne det med den måten et barn elsker og frykter en god far på, en far som uttrykker sin kjærlighet og omsorg ved å vise at han sier det han mener og mener det han sier. Hvis du gjør noe galt mot en slik far, får du ta følgene. Ja, vi kan og må elske og frykte Gud på samme tid. Det er ikke motstridende ideer. Jo mer vi lærer om Gud, jo mer kommer vi til å elske ham på grunn av hans godhet, og jo mer vi får vite om Gud, jo mer kan vi også frykte ham fordi vi kan se hvor hellig og rettferdig han er og hvor syndige og urettferdige vi er, og at det bare er av nåde – uten egen fortjeneste – at vi ikke blir utslettet.

`Hvordan forstår du hva det vil si å elske og frykte Gud på samme tid?`