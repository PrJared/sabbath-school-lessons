---
title:  Mesterlæreren og forsoningen
date:  28/10/2020
---

Menneskelige relasjoner bryter lett sammen. Vi blir fremmede for hverandre. Den som en gang var en nær venn, blir over tid en vi mistror. Men et ødelagt forhold kan repareres. Når det skjer, opplever vi forsoningens mirakel. Få ting er bedre.

`Hvordan kan forsoning sies å stå sentralt i Kristi inkarnasjon og hans rolle som mesterlærer? 2 Kor 5,16–21.`

Vi føler oss velsignet når forholdet til en annen blir gjenopprettet, men hvor stort er det ikke at vi er forsonet med Gud? I 2 Kor 5,16–21 er Paulus tydelig på hvem som utfører forsoningen – Gud Faderen har tatt initiativet til å reparere vårt ødelagte forhold til ham. Og han har gjort dette forsoningsarbeidet «ved Kristus». «Det var Gud som i Kristus forsonte verden med seg selv» (2 Kor 5,18–19).

Men vi skal ikke bare nyte forsoningen. Vi skal lære av mesterlæreren. I sin inkarnasjon deltok Jesus i forsoningsarbeidet. Og vi blir også bedt om å bidra til det. Gud har forsonet oss med seg selv ved Kristus. Og sammen med Paulus får vi «forsoningens tjeneste» (2 Kor 5,18).

Kol 1,15–20 er en annen av de store tekstene om Kristi inkarnasjon. Den første delen av avsnittet (som ofte oppfattes som en salme) tar opp Kristi rolle i skapelsen (Kol 1,15–17), mens den siste halvdelen fokuserer på hans rolle i gjenløsningen (Kol 1,18–20). Ved Kristi rolle som skaper og gjenløser forsoner Gud alle ting med seg selv. Det forsoningsverket som Gud utfører ved Kristus, er av kosmiske dimensjoner og gjelder alt «det som er på jorden, og det som er i himmelen, da han skapte fred ved hans blod på korset» (Kol 1,20).

Vi kan aldri leve opp til det kosmiske omfanget mesterlærerens arbeid som forsoner, men vi oppfordres til å ta del i «forsoningens tjeneste» der vi er (2 Kor 5,18). Kanskje var det dette Jesus tenkte da han ba: «Som du har sendt meg til verden, har jeg sendt dem til verden»? (Joh 17,18).

`Hvordan kan vi i praksis gjenspeile Guds rolle som forsoner? Altså: I hvilken situasjon her og nå kan du hjelpe andre med å bli forsonet med hverandre?`