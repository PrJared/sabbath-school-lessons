---
title:  Åpenbare faderen
date:  25/10/2020
---

`Hva er det viktigste vi får høre om Jesus i begynnelsen av Hebreerbrevet? (Hebr 1,1–4).`

NTs forfattere legger ofte vekt på dette: Jesus kom for å vise oss hvem Faderen er. Før den tid kom Guds åpenbaring stykkevis og delt gjennom profetene, men i Jesus har den endelige og fulle åpenbaringen av Gud kommet.

I Jesus har vi «utstrålingen av Guds herlighet» (Hebr 1,3). Som syndere ville vi ikke tåle å se Guds herlighet. Som Guds Sønn gjenspeiler Jesus denne herligheten. Den er dempet i hans menneskehet, slik at vi kan se den og forstå hvordan Gud er.

Jesus er også «bildet av hans vesen» (Hebr 1,3). Ordet som er brukt, charaktēr, brukes iblant om det avtrykket som et segl gir i voks eller bildet som fremstilles på en mynt. Så Jesus er det nøyaktige avtrykket av Guds vesen.

Hvis vi vil kjenne Faderen, må vi lytte til hva mesterlæreren sier om ham. Og vi må også betrakte mesterlæreren. Vi ser Faderen i Sønnen.

`Sammenlign Hebr 1,1–4 med 2 Kor 4,1–6. Hvem er Jesus i 2 Kor 4,1–6, og hva lærer vi av ham?`

Paulus og vennene hans prøver å gjenspeile Jesu undervisning om Faderen. Som «Guds bilde» (2 Kor 4,4) ga Jesus oss kunnskap om Gud Faderen. Slik unngår også Paulus bedrag og forvrengning av Guds ord og fremlegger i stedet sannheten tydelig (2 Kor 4,2).

Akkurat som Gud brukte lys for å fordrive mørket ved skapelsen, har han gitt oss Jesus til å fordrive falske opplysninger om ham og åpenbare sannheten om Gud. Det er i «Jesu ansikt» vi får den klareste kunnskapen om Gud (2 Kor 4,6).

`Jesus gjenspeilte Faderen. Det er vi også kalt til å gjøre siden vi, hans barn, er kalt til å «ha Gud som forbilde» (Ef 5,1). Hva betyr dette, og hva kan Jesus lære oss om å «ha Gud som forbilde»?`