---
title:  Å åpenbare faderen (forts.)
date:  26/10/2020
---

I prologen til evangeliet (Joh 1,1–18) skriver Johannes om Jesus som det evige «Ordet». Det er ikke noe forsiktig ved Johannes’ ord om Jesus. Han var til før verden ble til – faktisk fra evighet. Ja, det var Jesus som skapte (Joh 1,2–3). Han er «menneskenes lys» (Joh 1,4), han er Ordet som kom til verden og «lyser for hvert menneske» (Joh 1,9).

Hva er resultatet av at Kristus ble et menneske? Hvilket lys kom han med, han som var Ordet? Hva kvalifiserer ham til å gjøre det? Joh 1,14; Joh 1,18.

«Lyset viste seg da verdens mørke var dypest ... Det fantes bare ett håp for menneskene ... at verden igjen skulle komme til å kjenne Gud.

Kristus kom for å gjeninnføre denne kunnskapen. Han kom for å fortelle sannheten om Gud der mennesker som hevdet å kjenne ham, hadde gitt verden et vrengebilde av ham. Han kom for å åpenbare sin lovs sanne vesen og i sitt eget liv åpenbare skjønnheten i et hellig liv.» – _Utdanning for livet_, side 40–43 [Ed 74–76].

Alt Jesus gjorde hadde ett eneste formål: «å åpenbare Gud så mennesket kan få et rikere liv.» – _Utdanning for livet_, side 45 [Ed 82].

`Jesus sier: «Den som har sett meg, har sett Far» (Joh 14,9). I hvilken sammenheng sa han det? Hvorfor sa han det? Joh 14,1–14.`

Det er lett å kritisere Filip for hans ord (Joh 14,8). Etter flere år sammen med Jesus har han fremdeles ikke fattet det vesentlige ved inkarnasjonen – at Jesus kom for å vise oss Faderen. Dagens lærere kan kanskje trøste seg med at en av mesterlærerens elever gjorde det så dårlig! Men Filips ord er nok ikke bevart for at vi skal kritisere ham, men heller for at vi skal granske oss selv. Hvor lenge har vi levd med Jesus? Og har vi forstått ham bedre enn Filip? «Den som har sett meg, har sett Far.»