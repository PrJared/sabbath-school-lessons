---
title:  Mesterlærerens første elever
date:  29/10/2020
---

Det ene øyeblikket er de en gjeng ordinære gjetere med en saueflokk utenfor en småby. I det neste øyeblikket blir de gjenstand for et besøk av engler med store nyheter. Etter synet oppsøker de barnet som englene fortalte om.

`Tenk deg at du står sammen med hyrdene og betrakter krybben. Hva ser du? Luk 2,8–20.`

Vi må beundre mesterlærerens første elever – Josef og Maria og hyrdene. De fattigslige forholdene ved Jesu fødsel gir ikke noe tegn om inkarnasjonens storhet – at Gud har blitt ett med menneskeheten i dette barnet. Men takket være drømmer og engler kan hans første elever se ut over det ytre ved Jesu fødsel. Gjeterne forteller andre hvem spedbarnet er: «en frelser» og «Messias, Herren» (Luk 2,11; se også Luk 2,17).

`Hvordan svarer vismennene på nyheten om Jesu fødsel? Hvordan reagerer Herodes? Matt 2,1–12.`

Han har ennå ikke fortalt sin første lignelse eller utført sitt første mirakel, men mesterlæreren er verdig å bli tilbedt for den han er. For virkelig å verdsette Jesu undervisning senere, må vi gjøre som de vise menn og tilbe mesterlæreren. Vi beundrer hans lære, men han er mer enn en stor lærer. Han er Gud som har kommet for å bo hos menneskene. Kristen opplæring er forankret i tilbedelsen av Kristus.

Sammen med vise menn, gjetere og engler er vi kalt til å tilbe Kristus, den nyfødte kongen, og til å se Gud selv i spedbarnet Jesus.

`Tenk på hva Jesu inkarnasjon sier om Guds karakter. Han skapte universet, som er så stort at vi ikke kan forstå det, og denne Gud «fornedret seg selv» ved å bli menneske, levde som en av oss, døde på korset og bar straffen for vår synd. Hvorfor er dette godt nytt?`