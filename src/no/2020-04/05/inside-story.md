---
title:  Misjonsfortelling
date:  30/10/2020
---

#### To uforglemmelige drømmer

_Ramshi Ravi Chandra (32), India_

Som ung kvinne ble jeg tiltrukket av en kristen livsstil. Jeg forelsket meg i en adventist som het Ravi og overga meg til Jesus før vi ble gift.

Vi var lykkelige i tre måneder før jeg ble syk. Plutselig fikk jeg besvimelsesanfall midt på dagen. Foreldrene mine trodde det var djevler som mislikte at jeg ble kristen. Men far sa jeg burde få en adventistpastor til å be for meg.

Pastoren ba: “Herre, hvis du vil at hun skal fortsette sitt liv som kristen, så bruk henne i din tjeneste og fjern alle sataniske krefter fra henne.”

Den natten fikk jeg en drøm. Noen menn i svart sto rundt meg. En var høyere enn de andre, og han ropte mot meg. En annen grep hånden min og pekte på den høye. “Hvorfor ble du adventist? Dette er din gud, ikke Jesus.” Den høye var rasende. Jeg gråt og våget ikke å se på ham.

Snart kom en i hvitt og la hånden på skulderen min. Jeg så ikke ansiktet, bare klærne, men jeg kjente hånden hans. “Ikke vær redd, jeg er med deg,” sa han mildt. Han pekte på den høye i svart og sa: “Nå kan du se ansiktet hans.” Jeg så på ham. Ansiktet var hardt og fordreid av raseri.

Neste morgen fortalte Ravi og jeg pastoren om drømmen. “Det var Herren Jesus som la hånden på skulderen din,” sa han. Vi ba, og fra den dagen av var det slutt på besvimelsesanfallene.

Jeg hadde overgitt meg til Jesus, men jeg gikk til religiøse fester med familien min og syntes ikke sabbaten var viktig. Men etter drømmen begynte pastoren og min mann å be for meg. Jeg forandret meg gradvis.

Så fikk jeg enda en drøm. En mild stemme sa: “Synd ikke. Snart skal du frem i dommen.” Jeg var ikke redd, selv om ordene forbløffet meg. Jeg fortalte min mann om drømmen. “Det må være Den hellige ånd,” sa han. “Satan snakker aldri om dom. Vær forsiktig.”

Etter drømmen gransket jeg livet mitt. Med Guds hjelp ble jeg mindre sta. Jeg ba mye mer om hjelp til seier over fristelser. Min mann og jeg ba mer sammen, og jeg ble med på misjonsarbeid. I dag har vi to gutter på ti og seks år. Jeg er glad for at to kolleger på jobben ønsker å komme i kirken.

Jeg takker Gud for de to drømmene. De fikk meg til å skjønne at Jesus alltid er med meg, og jeg overga alt til ham.

En del av offeret 13. sabbat går til å bygge to kirker i Bengaluru. Takk for at du planlegger et godt offer.

Se Rashmi på YouTube: bit.ly/Rashmi-Chandra