---
title:  Tid til fellesskap
date:  17/12/2020
---

Jesus gikk i synagogen hver uke som et eksempel for disiplene. Etter oppstandelsen fortsatte de med dette. Synagogen ble et av de viktigste stedene hvor apostlene kunne ta opp spørsmål omkring oppstandelsen, og sabbaten ga menigheten en anledning til å samles og lære. Jesus var tross alt jødenes Messias, den Messias som var forutsagt i GT, som ble lest i synagogen hver sabbat. Noe bedre sted å tale om Jesus hadde ikke de kristne, spesielt når de vitnet for jøder og andre «som frykter Gud» (Apg 13,16; Apg 13,26).

`Se på disse tekstene: Hva forteller de om hvordan Jesu etterfølgere vitnet offentlig? Når du leser tekstene, bør du tenke på hvor de talte, hvem de snakket med, hva som ble sagt, og hva resultatene ble. Apg 13,14–45; Apg 16,13–14; Apg 17,1–5; Apg 18,4.`

Apostlenes vitnesbyrd var både personlig og bygget på Skriften. Da Paulus utdypet Israels historie, begynte han med «våre fedre» (Apg 13,17) i Egypt og fulgte deres historie fra de inntok Kanaan til dommerne, kongene, spesielt David. I ham hadde han en perfekt overgang til Jesus.

Paulus og andre viste også hvordan deres personlige erfaring og forståelse ga mening ut fra Skriften. De la frem informasjon, debatterte og tok standpunkt. Kombinasjonen av personlige vitnesbyrd og fremleggelse av Skriften i forkynnelse, undervisning og drøftelser var veldig effektiv. Bibelen viser at noen av de religiøse lederne misunte apostlene deres autoritet og den makt de hadde over folket, både jøder og hedninger.

Syvendedags Adventistkirken har også sin historie med oppmuntrende vitnesbyrd og skrifttro utleggelse både via forkynnelse og undervisning og samtale. Kombinasjonen av sabbatsskole med gudstjenesten og andre sabbatsmøter gir et pedagogisk grunnlag for vår tilbedelse. Dette må utfylles med andre læringserfaringer, men det er likevel viktig for vår undervisning på sabbaten.