---
title:  Misjonsfortelling
date:  18/12/2020
---

#### Lære å elske

_Anjleena Singh (25), India_

Mor måtte på sykehus langt borte etter en alvorlig betennelse i nyrene og galleblæren. Mens far og mor var borte, var Anjleena (14) og broren Roshan (10) alene hjemme. Så fikk Anjleena gulsott og lå på det lokale sykehuset. Hun håpet noen fra kirken ville besøke henne, men ingen kom.

Ti dager senere kom mor og far tilbake og besøkte henne på sykehuset. Moren hadde heller ikke hatt besøk fra kirken mens hun lå syk, ikke engang av pastoren. Anjleena var sint. Hun skulle aldri mer gå i kirken og ikke stole på en pastor igjen.

Flere år gikk, så ringte en tante. “Vet du at det er en kirke som kaller seg Adventistkirken i byen? De har en ung pastor som har vært og besøkt oss. Kom og møt ham.”

“Jeg vil ikke ha noe med kirker og pastorer å gjøre,” sa Anjleena. Siden ringte tante og fortalte at hennes mann var død. Hun ba Anjleena om å fortelle det til adventistpastoren og be ham be for familien. Anjleena ringte til pastor Pradeep Singh, som ba og oppmuntret familien.

Anjleenas mor likte pastoren og ba ham hjem. Hun og far snakket lenge med ham. Pastoren ba dem komme i kirken, og far, mor og Roshan gikk neste sabbat. De trivdes og ba om bibelstudier. Alle tre ble døpt, men Anjleena ville ikke komme.

Etter dåpen holdt pastoren bibelstudier hjemme hos dem en gang i uken. Anjleena forlot alltid rommet, men hun kunne følge med praten og bønnene gjennom døren.

Halvannet år senere sa Anjleena til mor: “Ring til pastoren. Jeg vil ha bibelstudier.” Mor var forundret, og pastoren trodde det var en spøk, men han kom. I 2017 tok Anjleena mot Jesus.

Senere overrasket Anjleena foreldrene igjen. “Jeg vil gifte meg med adventistpastoren,” sa hun. “Jeg vil bli pastorkone.” Foreldrene var usikre på hva pastoren ville si, og de visste ikke at han hadde bedt Gud om en kone i tre år. Han hadde ikke tenkt på Anjleena som en mulighet, men da han hørte hva de sa, smilte han og sa: “Jeg vil gladelig ha henne som kone.”

De giftet seg i oktober 2018. I dag er Anjleena sykepleier og menighetssøster i kirken i Gorakhpur, der han er pastor. Fem slektninger og venner er blitt døpt etter å ha sett forandringene i hennes liv. “Nå synes jeg pastorer er gode menn,” sa hun. “Jeg elsker dem, spesielt min mann.”

Anjleena er også glad for adventistskolene. Hun har fått slektninger til å sende seks barn til skolen i Varanasi.

Skolen er ett av prosjektene som får en del av offeret 13. sabbat neste uke. Takk for ditt offer.

Finn bilder på Facebook, bit.ly/fb-mq.