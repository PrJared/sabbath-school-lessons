---
title:  Tid for å bli forbløffet
date:  13/12/2020
---

Har du lurt på hvorfor Gud valgte å gi oss to harmoniske skapelsesberetninger i 1. Mosebok? Det første kapitlet forteller om skapelsesuken og jorden som får form og deretter liv, og kulminerer med skapelsen av mann og kvinne på den sjette dag. Det andre ser på den samme historien, men fra et annet perspektiv, med spesielt fokus på den sjette dagen. Adam er i sentrum nå, og alt beskrives som at det er der for ham og kvinnen: hagen, elvene og dyrene.

Skapelsen er for dyp for en enkelt beretning. Først lærer vi om den mektige, kunstneriske Skaperen som har øye for fullkommen skjønnhet. Så møter vi relasjonenes Gud, som ønsker at menneskene skal elske og ta vare på hverandre og resten av skaperverket.

`Les 1 Mos 1 og 2 og tenk på hvordan den første sabbaten (1 Mos 2,1–3) er knyttet til de to skapelsesberetningene. Hvordan kan de konklusjonene du trekker, hjelpe deg å forstå hva det kan bety at Gud velsignet sabbaten og gjorde den hellig?`

Forestill deg at du er Adam eller Eva på den første sabbaten. Det er livets første dag, din første dag med ektefellen din og din første dag med Gud. For en dag full av ny innsikt! Du begynner å lære om Gud som kan skape slik skjønnhet. Du undrer deg når du ser en elefant det ene øyeblikket og en frosk i det neste. Du smiler og ser sjiraffen eller bøffelen boltre seg. Du er taus i ærefrykt for de mange fargene og formene, fascinert av lydenes symfoni. Du gleder deg over alle smakene og luktene og fryder deg over å utforske ulike teksturer. Mest av alt begynner du å lære om relasjoner: ansvar, omsorg og kjærlighet. Du opplever det sammen med din skaper; du begynner å praktisere det med resten av det skapte.

Den første sabbaten kan ikke ha vært noen passiv opplevelse for Adam og Eva. Det var en gudgitt mulighet for dem til å fokusere på Skaperen og skaperverket. Det var en tid for forundring.

`Lag en liste med de ulike mulighetene som Adam og Eva fikk til å lære på den første sabbaten. Hvilke av disse mulighetene er aktuelle i dag, om enn i en annen form? Hvordan kan de berike sabbaten for deg?`