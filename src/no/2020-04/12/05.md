---
title:  Tid for balanse
date:  16/12/2020
---

Jesus respekterte og støttet Guds lov (Matt 5,17–18). Likevel utfordret han også det religiøse lederskapet og deres tolkning av loven. Ingen av de utfordringene han kom med, var en større trussel for folkets ledere enn hans måte å holde sabbaten på. Synagogene gjorde sabbaten til en anledning til å lære – toraen ble alltid lest og tolket. De skriftlærde og fariseerne kjente lovens bokstav. Men Jesus gikk lenger i sin undervisning på sabbaten.

`Les Matt 12,1–13 og Luk 13,10–17. Hva lærte Jesus menneskene den gang, og oss i dag, med disse hendelsene?`

Striden om Jesu helbredelser på sabbaten fører til viktige åndelige drøftelser om syndens natur, grunnen til at vi har sabbaten, forholdet mellom Jesus og Faderen og om Jesu autoritet.

Jesu holdning til sabbaten er godt sammenfattet i minneverset for denne uken: «Og Jesus sa til dem: ‘Sabbaten ble til for mennesket, ikke mennesket for sabbaten. Derfor er Menneskesønnen herre også over sabbaten’» (Mark 2,27–28). Han la vekt på at sabbaten ikke skulle være en plage. Den ble til som en unik mulighet for mennesker til å lære om Guds sinn som skapte sabbaten, og lære av erfaring ved å nyte hans skaperverk.

Med sine handlinger tar Jesus opp spørsmål og presser både disiplene, jødenes ledere og folket til å tenke dypere omkring Skriften og hva deres tro og deres Gud betydde. Vi kan lett henge oss opp i regler og forskrifter som kanskje ikke er dårlige i seg selv, men som blir et mål i seg selv snarere enn midler til et mål – og det målet bør være kunnskap om den Gud vi tjener. Og dette fører til trofast lydighet mot ham ut fra vår tillit til det Jesus har utrettet for oss.

`Hva med din helligholdelse av sabbaten? Har du gjort det til en dag da du bare ikke gjør visse ting i stedet for en dag da du virkelig hviler i Herren og blir bedre kjent med ham? Hvordan kan du i så fall gjøre endringer for å få mer ut av det som Gud ønsker å gi deg?`