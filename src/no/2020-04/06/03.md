---
title:  På rømmen
date:  02/11/2020
---

`Les 1 Mos 28,10–17. Hva er sammenhengen i denne historien, og hva lærer den oss om Guds nåde mot dem som er på flukt fra sin synd?`

Med mors hjelp hadde Jakob begått et forferdelig bedrag, og nå må han bøte for det. Broren er rasende, så han flykter til onkelen i Haran. Alt er mørkt og skremmende.

En dag trasker Jakob inn i skumringen og mørket. Han er ute i det store intet, uten tak over hodet. Der legger han hodet på en stein og sovner. Men så får han en drøm. I drømmen ser han stigen som hviler på bakken og strekker seg til himmelen. Engler går opp og ned på den.

Så hører han en stemme: «Jeg er Herren, din far Abrahams og Isaks Gud.» Stemmen gjentar løfter som Jakob kjenner hjemmefra. Du får mange etterkommere. De skal være en velsignelse for alle jordens familier. Stemmen fortsetter: «Jeg vil være med deg og bevare deg overalt hvor du går, og føre deg tilbake til dette landet. For jeg skal ikke forlate deg, men gjøre det jeg har lovet deg» (1 Mos 28,15).

Ellen G. White skrev om da Paulus mye senere «ser for seg stigen i Jakobs drøm. Den forestiller Kristus, som har knyttet jorden til himmelen og forent vanlige mennesker med en evig Gud. Hans tro styrkes når han tenker på patriarkene og profetene. De stolte på ham som også hadde vært hans styrke og trøst, og som han nå er i ferd med å gi sitt liv for.» – _Alfa og Omega_, bind 6, side 351 [AA 512].

Jakob våkner og sier til seg selv: «Sannelig, Herren er på dette stedet, og jeg visste det ikke!» (1 Mos 28,16). Det som skjedde her, er ærefryktinngytende. Han kommer aldri til å glemme stedet, og han gir det et navn. Så lover han Gud livslang troskap.

`Hva kan denne historien lære oss om hvordan Gud i Kristus prøver å nå oss til tross for vår synd? Hvorfor må kristen opplæring ha dette prinsippet for øye?`