---
title:  I stedet for å gjemme seg
date:  01/11/2020
---

`Les 1 Mos 3,1–11. Hvorfor sa Gud: «Hvor er du?»`

Fortellinger om syndefallet kaller ofte frukten et eple. Men det står ikke det. Det var ganske enkelt «frukten på treet» (1 Mos 3,3). Typen frukt spiller ingen rolle. Å spise av treet var forbudt fordi treet sto for noe: fristelsen til å skyve Gud til side og si: «Jeg kan være målestokken for mitt liv. Jeg kan være Gud for meg selv. Jeg har myndighet over Guds ord.»

Og da slangen fikk Adam og Eva til å spise av frukten, kom livet ut av kurs. Og da de merket at Gud var like ved, prøvde de å gjemme seg «blant trærne i hagen» (1 Mos 3,8).

Tenk at Gud spurte hvor de var! Gud visste da hvor de var. Kanskje stilte han spørsmålet for å hjelpe Adam og Eva til å innse hva de gjorde – gjemte seg – etter det de hadde gjort. Det vil si at han hjalp dem å se resultatene av deres handlinger.

`Les Rom 5,11–19, der Paulus kobler det Adam gjorde i Edens hage med det Jesus gjorde på korset. Hva burde dette si oss om at Jesus kom for å rette opp det Adam hadde gjort?`

Man kan si at frelsesplanen er Guds svar på Adam og Evas svar. De gjemte seg for Gud fordi de skammet seg og følte skyld, og Gud kom for å redde dem. Slik har vi også oppført oss, og Jesus har kommet for å redde oss. Derfor kan spørsmålet: «Hvor er du?» også rettes til oss: Hvor står du med din synd og skyld i forholdet til Jesus og det han har gjort for å redde deg?

`Kristen opplæring må understreke at vår naturlige tilstand er å skjule oss for Gud, og deretter peke på Jesus som løsningen. Hvorfor?`