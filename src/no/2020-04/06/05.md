---
title:  En kvinne svarer
date:  04/11/2020
---

Jesus er mesterlæreren. Guds sinn skinner gjennom i hans lære, og også i hans liv. En av NTs historier viser at når noen snakker tilbake til Jesus, lytter han.

`Les historien om Jesu møte med en hedensk (eller «kanaanittisk») kvinne fra landet rundt Tyrus og Sidon (Matt 15,21–28; Mark 7,24–30). Legg merke til hvor utålmodige disiplene er, og at til og med Jesus ser ut til å ville avvise henne. Hva synes du om kvinnens frimodighet? Hva lærer historien oss om måten Jesus underviste på?`

Jesus var i nærheten av Tyrus og Sidon, der det var mange fremmede og etniske spenninger i rikt mål. De gresktalende i byene så ned på jødiske bønder, og jødiske bønder gjorde gjengjeld.

Ikke lenge før hadde Herodes henrettet døperen Johannes. Men Jesus og Johannes hadde mye felles, og henrettelsen var illevarslende. Jesus merket den faren han sto overfor.

Han gikk inn i et hus, og Markus sier at han håpet at ingen fikk vite at han var der (Mark 7,24). Men kvinnen fant ham.

På den tiden og på dette stedet hadde kvinner ingen rett til å hevde seg. Kvinnen tilhørte også en kultur og etnisk gruppe som jødene ikke hadde noe til overs for, og det var et ekstra handikap for henne.

Men datteren hennes var syk. Hun trengte hjelp og fortsatte å be om det.

Jesus avviste henne: «Det er ikke rett å ta brødet fra barna og gi det til hundene,» sa han (Matt 15,26). Ordene kunne ha virket sårende.

Men så skjedde noe bemerkelsesverdig. Hun svarte ham. Hunder, det hadde hun greie på – i motsetning til jødene, som ikke ville ha dem som kjæledyr: «Det er sant, Herre», sa kvinnen, «men hundene spiser jo smulene som faller fra bordet hos eierne deres» (Matt 15,27).

Den satt! Ingen kunne motsi henne. Og Jesus helbreder barnet.

`«Det skal bli som du vil» (Matt 15,28). Hvordan forstår vi dette? Hvordan reagerer vi når ting ikke skjer slik vi ønsker?`