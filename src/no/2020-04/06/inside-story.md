---
title:  Misjonsfortelling
date:  06/11/2020
---

#### Reddet fra brønnen

_Sheelamma Dorairaj (66), India_

Sheelammas mann fikk magesmerter og døde 30 år gammel. Enken var 20 år og bodde i Bellary, 300 km nord for Bengaluru sammen med sin fem år gamle sønn. Hun var nedfor og tok av seg smykkene og ga dem til søsteren. “Jeg skal besøke noen,” sa hun. “Pass på sønnen min til jeg kommer hjem.”

Hun tenkte ikke å komme tilbake. Hun gikk til nabolandsbyen og hoppet ned i en dyp brønn i håp om å drukne. Men noen kom for å hente vann og så henne ligge der. De fikk henne opp i en fart, tente bål og tok på henne tørre klær. De hadde sett henne før, og nå fikk hun gjennomgå: “Hvorfor gjorde du dette? Du kunne ha tatt livet av deg i din egen landsby. Hvorfor begå selvmord når du har en sønn? Er du fattig, kan du tigge.”

De geleidet henne hjem til søsteren. Men Sheelamma ville ikke være der. Hun ville begynne et nytt liv. Etter en måned tok hun toget til Bengaluru sammen med sønnen. Men hun kjente ingen der. Da folk på stasjonen så henne, sa de hun skulle reise hjem. “Du er ung. Du har en liten unge. Bengaluru er ikke noe trygt sted for deg.”

“Jeg vil ikke hjem igjen,” sa Sheelamma. En drosje kjørte henne gratis til en katedral. Der satt hun og gråt og ba til gudene. Plutselig så hun et postkort med bilde av Jesus på bakken. Hun var ikke kristen, men hun så det var Jesus. “Du må hjelpe meg,” sa hun til kortet.

En kvinne kom forbi og spurte hvorfor hun gråt. Da hun fikk høre historien hennes, tok hun Sheelamma med hjem og hjalp henne å finne deltidsjobb som husholder. En av dem hun gjorde rent for, var pastor i adventistkirken, og de ble fort venner.

“Kan du lese og skrive?” spurte han. Det ble til at han lærte henne alfabetet. Hun begynte å lese i Bibelen og gå i kirken på sabbaten. Snart tok hun imot Jesus.

Da pastoren flyttet, hjalp en annen pastor henne å finne en jobb på Spencer Road Seventh-day Adventist School. Der arbeidet hun i 34 år før hun pensjonerte seg i 2004.

“Jeg er så glad,” sa Sheelamma. “Jeg kom fra ingen steds, og Gud viste meg hvor jeg skulle da han førte meg til kirken. Jeg takker Gud for at han har velsignet meg. Jeg har det godt på grunn av ham.”

En del av offeret 13. sabbat går til å bygge en ny kirke for adventistmenigheten i Central Kannada i Bengaluru i India. Takk for at du vil gi et godt offer 13. sabbat.

Se Sheelamma på YouTube: bit.ly/Sheelamma-Dorairaj.