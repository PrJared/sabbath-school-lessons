---
title:  Rabbi Jesus
date:  03/11/2020
---

Ingen innledning til et kapittel i NT er mer kjent enn dette: «I begynnelsen var Ordet. Ordet var hos Gud, og Ordet var Gud» (Joh 1,1). Og vi kommer snart til det uforglemmelige verset: «Og Ordet ble menneske og tok bolig iblant oss, og vi så hans herlighet, en herlighet som den enbårne Sønn har fra sin Far, full av nåde og sannhet» (Joh 1,14).

`Les Joh 1,1–14. Hva sies det om hvem Jesus var og hva han utrettet? Hva burde dette si oss om Jesus som det store eksemplet på en lærer?`

Den samme Gud som snakket med Adam og Eva i hagen, og med Jakob midt ute i ingenmannsland, viser seg nå som en person. NT lærer at Gud ble personifisert i Jesus. Gjennom ham kan vi lære om Guds vilje og Guds veier, for Jesus var Gud.

Kapitlet forteller at døperen Johannes var en så overbevisende forkynner at til og med religiøse ledere fra Jerusalem mistenkte at han kunne være en spesiell skikkelse. Men han forberedte veien for en som var større enn ham selv. En helt spesiell person var i ferd med å stå frem, og døperen følte seg ikke «verdig til å løse sandalremmen for» ham (Joh 1,27).

Dagen etter så han Jesus og erklærte at han var «Guds Sønn». Den dagen og dagen etter kalte han Jesus «Guds lam».

Og to av døperens disipler bestemmer seg for å følge Jesus. Og når han spør hva de leter etter, kaller de ham «rabbi», som betyr lærer (Joh 1,38).

Jesus er en lærer, verden har aldri sett en lærer som ham, for han er også Gud. Gud kom som et menneske, en rabbiner eller lærer. Ikke rart at Ellen White kalte Jesus «den største læreren verden noensinne har sett.» – _Signs of the Times_, 10. juni 1886. Denne læreren var jo Gud.

`I lys av hvem Jesus var, er det vel rimelig å la ham vise oss de beste måtene å lære fra seg åndelig sannhet på? Hva kan Jesus lære oss om at ikke bare det vi sier, er viktig, men også det vi gjør?`