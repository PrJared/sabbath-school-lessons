---
title:  En flat jord?
date:  24/05/2020
---

Det antas ofte at mange i oldtiden trodde jorden var flat. Men de fleste forsto at jorden var rund. Selv i dag hevder noen at Bibelen lærte at jorden var flat.

`Les Åp 7,1 og Åp 20,7–8. Hvilken sammenheng står disse versene i? Og lærer de at jorden er flat?`

Johannes så fire engler “stå ved jordens fire hjørner. De holdt jordens fire vinder tilbake” (Åp 7,1). Han gjentok ordet “fire” tre ganger for å forbinde englene med kompassretningene.

Han bruker altså figurativt språk, slik vi gjør i dag når vi f.eks. sier at ”solen går ned.” Hvis vi insisterer på en bokstavelig tolkning av disse profetiske tekstene når konteksten indikerer en figurativ idé om nord, sør, øst og vest, tar vi tekstene ut av sammenhengen og får dem til å lære noe de ikke lærer. Og da Jesus sa: ”fra hjertet kommer onde tanker, mord, ekteskapsbrudd, hor, tyveri, falskt vitnesbyrd, spott” (Matt 15,19), talte han ikke om menneskets fysiologi eller menneskets bokstavelige hjerte. Han brukte et bilde for å understreke et moralsk poeng.

`Les Job 26,7–10 og Jes 40,21–22. Hva lærer de oss om jordens natur?`

I Job 26,7 er jorden fremstilt som om den henger i verdensrommet: ”Han har spent nordhimmelen ut over det øde rom, hengt jorden opp over ingenting.” Jes 40,22 sier: ”Han troner over jordens krets, og de som bor der, er som gresshopper. Han brer himmelen ut som et slør og spenner den ut som et telt til å bo i.”

`Tenk deg at du levde for tusenvis av år siden. Hvilke beviser hadde du for at jorden beveget seg? Eller ville det være lettere å tro at den sto stille? Hva ville tyde på at den er flat eller rund?`