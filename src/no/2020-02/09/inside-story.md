---
title:  Misjonsfortelling
date:  29/05/2020
---

#### En skjorte

_Glenn Lie (55), Norge_

Glenn Lie tok på seg den grønne tennisskjorten og tok T-banetoget. 55-åringen håpet at folk ville stirre på ham, og han ble ikke skuffet. En elegant kvinne i 60-årsalderen klarte ikke å ta øynene fra skjorten hans med bilde av et fly og teksten «Advent Airlines, Steward Glenn Lie».

Etter noen minutter sa hun: «Unnskyld, men jeg har ikke hørt om det flyselskapet før. Jobber du der?» «Ja,» svarte han. «Å, hvor flyr du?» «Vi har bare én destinasjon.» Hun spurte ikke hvor, og han sa det ikke.

Etter en stund spurte hun: «Er det veldig dyrt?» «Nei, billettene er gratis.» Nå ble hun forfjamset. «Hva? Hvorfor er de gratis?» Nå var det Glenns tur til å ta en pause. Til slutt sa han: «De er gratis fordi de ble betalt for 2000 år siden.»

Kvinnen så forvirret på ham. Så var det som noe som gikk opp for henne. «Å, er det slik.» Hun nølte. «Jeg har vanskelig for å tro på himmelen,» sa hun. «Hvorfor det?» spurte Glenn. «Jeg hadde negative opplevelser med religiøsitet i oppveksten,» sa hun.

Den visa har Glenn ofte hørt. Folk som avviste kristendommen fordi de opplevde dårlige eksempler. Glenn følte at kvinnen lengtet etter noe bedre.

«Kanskje kan du finne veien ved å lese Bibelen med nye øyne,» sa han. Kvinnen virket lettet. Hun talte åpent om tro og tvil de neste 20 minutter. Så reiste hun seg.

«Jeg skal av her,» sa hun. «Takk for praten. Du har gitt meg mye å tenke på. Jeg må undersøke ting.»

«Jeg er sikker på at du finner veien. Jeg skal tenke på deg,» sa Glenn.

Glenn går med tennisskjorten så ofte han kan om sommeren. Folk stirrer, og noen ganger fører det til samtaler. «Jeg er ikke så modig,» sa Glenn. «Jeg ringer ikke på dørklokker. Det trives jeg ikke med.»

Men han er glad i Jesus og vil gjøre sitt. Han er også glad i fly, så han bestilte denne kvalitetsskjorten fra en nettbutikk i Tyskland. Selskapet tilpasset flyet og navnet for ham.

Glenn vet ikke om noen har funnet Jesus eller adventbudskapet etter å ha sett skjorten. Men han vet at Ånden kan bruke den til å starte samtaler. «La oss treffe folk der de er,» sa han. «Det er ikke jeg som skal gjøre noen til adventist. Det er Åndens oppgave. Vi skal så, og Gud tar seg av høsten.»

Glenn Lie er lærer på Østmarka skole i Oslo, der det er 100 elever i klasse 1–10. Han er tidligere ungdomspastor i Betel, som fikk en del av offeret 13. sabbat i 2017 til et ungdomssenter i kjelleren.

Se Glenn på YouTube: bit.ly/Glenn-Lie.