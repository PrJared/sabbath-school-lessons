---
title:  1. Mosebok mot hedenskapet
date:  26/05/2020
---

1. Mosebok er ikke avhengig av gamle hedenske skapelsesmyter, men skrevet på en måte som tilbakeviser mytene og distanserer Gud fra dem.

`Les 1 Mos 1,14–19. Hvordan beskrives det som kommer til syne på den fjerde dag, og hva er deres oppgave?`

Begrepene “sol” og “måne” ble helt sikkert ikke brukt fordi navnene på hebraisk var navn på (eller nært beslektet med navnene på) sol- og månegudene i Midtøsten og Egypt. Bruken av begrepene ”større lys” og ”mindre lys” viste at de hadde bestemte oppgaver,”tegn for høytider, dager og år” og ”skinne over jorden” (1 Mos 1,14–15). Teksten viser altså at solen og månen ikke var guder, men skapte gjenstander med bestemte oppgaver, omtrent slik vi forstår dem i dag.

`Les 1 Mos 2,7 og 1 Mos 2,18–24. Hvordan er Gud nøye forbundet med skapelsen av Adam og Eva?`

Alle de gamle mytene fra Midtøsten skildrer menneskets skapelse som en ettertanke, et forsøk på å frita gudene for hardt arbeid. Bibelens fortelling om at mennesket skal herske over verden som Guds viseregent tilbakeviser denne mytiske tanken. Ingenting i skapelsen av mennesker var en ettertanke. Nei, teksten ser dem som høydepunktet i skapelsesberetningen og viser enda tydeligere hvor forskjellige de hedenske og bibelske beretningene egentlig er.

Første Mosebok er et korrektiv til oldtidens myter. Moses brukte begreper og tanker som ikke kunne forenes med hedenske begreper. Og han gjorde det ved å gi uttrykk for Bibelens oppfatning av virkeligheten og Guds rolle og formål i skapelsen.

`For tusenvis av år siden var den bibelske skapelsesberetningen i strid med den dominerende kulturen. I dag er den bibelske skapelsesberetningen i strid med vår tids rådende kultur. Hvorfor bør det ikke overraske oss?`