---
title:  Hukommelse og sang
date:  25/06/2020
---

“Jeg gjemmer ditt ord i hjertet så jeg ikke skal synde mot deg” (Sal 119,11).

Det gir mange velsignelser å lære Skriften utenat. Når vi lagrer bibelavsnitt i hukommelsen, kan vi kalle dem frem og anvende dem under nye og skiftende omstendigheter. Slik får Bibelen direkte innflytelse over vår tankegang og våre beslutninger, den påvirker våre verdier og vår atferd. Når vi lærer Skriften, blir ordene levende i hverdagen. Dessuten hjelper det oss å tilbe Gud og leve etter hans Ord.

Å lære Skriften ord for ord er et stort vern mot bedrag og falske tolkninger. Slik lesning gjør det mulig for oss å sitere Skriften, også når vi ikke har en bibel for hånden. Dette kan bli en stor kraft til det gode i situasjoner da fristelser oppstår, eller når vi møter vanskelige utfordringer. Det å minnes Guds løfter og samle tankene om Guds ord i stedet for om våre problemer, løfter tankene til Gud, og han har tusen måter å hjelpe oss på der vi ikke ser noen.

`Les Ef 5,19 og Kol 3,16. Hvordan kan det å synge Guds ord grunnfeste og styrke Guds ord i vårt sinn?`

Når vi synger ordene blir det lettere å huske Skriftens ord. Når vi kombinerer det med vakre melodier, forankres de i tankene, og det blir en effektiv måte å overvinne engstelse på. Både småbarn og voksne kan lett synge og lære skriftsteder som er forbundet med enkle, men harmoniske melodier. Skriften var inspirasjonen bak en rekke verdensberømte oratorier, symfonier og annen musikk som har formet og påvirket kristen kultur gjennom århundrene. Komposisjoner som løfter sinnet og leder tankene til Gud og hans ord, er en fantastisk velsignelse og positiv innflytelse i vårt liv.

`”Musikk er en del av tilbedelsen i Guds rike. I vår lovsang bør vi prøve å komme mest mulig i harmoni med det himmelske kor.” – _Alfa og Omega_, bind 2, side 181 [PP 594].`