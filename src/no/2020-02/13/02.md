---
title:  Guds levende ord og den hellige ånd
date:  21/06/2020
---

Det er viktig å studere Guds ord grundig og med den riktige metoden. Men å leve det vi har lært, er kanskje enda viktigere. Det fremste formålet med å studere Bibelen er ikke mer kunnskap, enda så bra det er. Målet er ikke å mestre Guds ord, men at Guds ord får mestre oss, forandre vårt liv og vårt tenkning. Det er dette som betyr noe. Å være villig til å leve den sannheten vi har lært, betyr å være villig til å underkaste seg Bibelens sannhet. Valget kan koste intens kamp, for den gjelder hvem som skal styre våre tanker og vårt liv. Og valget står mellom bare to sider.

`Les Fil 2,12–16. Hva sier disse versene om hvordan vi skal leve?`

Ja, Gud virker i oss, men han gjør det gjennom Den hellige ånd. Bare han gir oss visdom til å forstå Skriften. Som syndere er vi ofte motstandere av Guds sannhet, og på egen hånd adlyder vi ikke Guds ord (Rom 1,25; Ef 4,17–18). Uten Den hellige ånd er det ingen glede over Guds budskap. Det er ikke noe håp, ingen tillit, ingen kjærlighet til ham. Ved Den hellige ånd er Gud “virksom i dere, så dere både vil og gjør det som er etter Guds gode vilje” (Fil 2,13).

Den hellige ånd er en lærer som ønsker å føre oss til dypere forståelse av Skriften, så vi blir glad i Guds ord. Han gjør oss oppmerksom på Guds ords sannhet og gir oss ny innsikt, så vårt liv blir preget av trofasthet og kjærlighet til Guds vilje.”Ingen kan forklare Skriften uten hjelp av Den hellige ånd. Men når du leser Guds ord med et ydmykt disippelhjerte, vil Guds engler stå ved din side og gjøre deg mottakelig for sannhetens beviser.” – _Selected Messages_, 1. bok, side 411. Slik blir åndelige ting tolket på åndelig vis (1 Kor 2,13–14), og vi kan med glede følge Guds ord ”morgen etter morgen” (Jes 50,4–5).

`Fil 2,16 sier at vi skal holde ”fast på livets ord”. Hva tror du det betyr? Hvordan gjør man det? Se også 5 Mos 4,4, som lærer noe lignende. Hva er vår rolle i prosessen?`