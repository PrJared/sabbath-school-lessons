---
title:  Stilletid med Guds ord
date:  24/06/2020
---

Livet kan bli hektisk og fylt med spenning og stress. Iblant må vi arbeide hardt bare for å klare oss – for å overleve og sette mat på bordet. Andre ganger sliter og strever vi fordi vi vil ha stadig mer. Vi vil ha ting som vi tror vil gjøre oss glad og fornøyd. Men som Salomo i Forkynnerens bok advarer oss: Slik går det ikke alltid.

Vi kan få det så travelt at vi glemmer Gud. Det er ikke det at vi ikke tror, men vi setter ikke av kvalitetstid til å lese, be og komme Herren nær, han som har ”livet ditt i sin hånd” (Dan 5,23). Vi kan bli for opptatt med andre ting til å være alene med Gud. Alle trenger til bevisst å sette ned farten og møtes med frelseren. Hvordan kan Den hellige ånd snakke til oss hvis vi ikke stanser opp og lytter? Stilletiden med Gud når vi leser hans Ord og snakker med ham i bønn, er kilden til vårt åndelige liv.

`Les Sal 37,7; Sal 46,11; Sal 62,2–3 og Sal 62,6. Hva lærer disse tekstene om stilletid med Gud? Hvorfor er det så viktig?`

Hvis du elsker en person, vil du gjerne være sammen med ham eller henne. Finn et sted hvor du kan lese og reflektere over Guds ord uten å bli avbrutt. I et hektisk liv er det bare mulig hvis du bevisst setter av et bestemt tidsrom til møtet. Ofte er morgenstunden best for slik stillhet og refleksjon. Slike øyeblikk før arbeidsdagen begynner kan bli en velsignelse for resten av dagen fordi de verdifulle tankene du får, følger deg i mange timer. Men vær kreativ og finn den riktige kvalitetstiden da du kan møte Gud uten å bli forstyrret.

Det å få kontakt med Bibelens levende Gud i bønn, vil påvirke livet ditt mer enn noe annet. Etter hvert kan det forandre oss slik at vi blir mer lik Jesus.

`Hvor bevisst søker du tid til å være alene med Herren? Når er din tid, og hvordan hjelper det deg å bli enda bedre kjent med Gud og hans kjærlighet?`