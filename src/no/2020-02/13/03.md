---
title:  Lære av Jesus
date:  22/06/2020
---

Det finnes ikke noe bedre og mer inspirerende eksempel enn Jesus Kristus. Han kjente Skriften og var villig til å leve etter Guds skrevne ord.

`Les Luk 4,4; Luk 4,8 og Luk 4,10–12. Hvordan bruker Jesus Skriften for å møte Satans fristelser? Hva sier dette om hvor viktig Skriften må være for vår tro, spesielt når vi blir fristet?`

Jesus kjente Skriften. Han var så godt kjent med Guds ord at han siterte det utenat. Denne kjennskapen til Guds skrevne ord må ha vært resultatet av dyrebar tid med Gud og Skriften.

Hvis han ikke hadde kjent de eksakte ordene i Skriften og deres kontekst, kunne djevelen lett ha lurt ham. Selv Satan siterte Skriften og brukte den for å bedra. Bare det å kunne sitere Skriften slik djevelen gjorde, er ikke nok. Vi må også vite hva annet Skriften har å si om et emne, og hva det betyr. Bare slik kjennskap til Guds ord vil hjelpe oss så vi ikke blir lurt av Guds motstander, men er i stand til å motstå Satans angrep. Gang på gang leser vi at Jesus åpnet disiplenes sinn så de forsto Skriften når han henviste til det som er “skrevet” (Luk 24,45–46; Matt 11,10; Joh 6,45, osv.). Han gikk ut fra at de som leser Skriften, kan gjøre seg opp en korrekt mening om hva det betyr: ”Hva står skrevet i loven? Hvordan leser du?” (Luk 10,26). For Jesus er Skriftens ord den normen vi skal leve etter.

I Joh 7,38 henviste Jesus – Guds ord som ble menneske – til Skriften. Det er bare gjennom Bibelen vi vet at Jesus er den lovede Messias. Det er Skriften som vitner om ham (Joh 5,39). Jesus selv var villig til å følge Skriften, Guds nedskrevne ord. Hvis han var villig til det, hva bør vi også gjøre?

`Hvilken erfaring har du med å bruke Skriften i din kamp med fristelsen? Altså: Når du ble fristet, begynte du da å lese Bibelen eller sitere den? Hva skjedde, og hva har du lært av dette?`