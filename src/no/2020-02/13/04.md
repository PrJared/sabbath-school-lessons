---
title:  Jesus eller skriften?
date:  23/06/2020
---

`Les Joh 5,45–47. Hvilket mektig budskap inneholder teksten om Jesu forhold til Bibelen?`

Noen mennesker hevder at når Jesus snakket, satte han sine ord i sterk kontrast til Skriftens ord slik vi finner dem i GT. De sier at Jesu ord står over Skriftens ord.

I NT leser vi at Jesus sa: ”Dere har hørt det er sagt: ... Men jeg sier dere...” (Matt 5,43–44; se også Matt 5,21–22; Matt 5,27–28; Matt 5,33–34; Matt 5,38–39). Da Jesus påpekte dette i Bergprekenen, prøvde han ikke å avskaffe GT. Nei, han reagerte på tolkninger av Skriften og muntlige tradisjoner som ble brukt for å rettferdiggjøre oppførsel overfor andre mennesker som Gud verken tåler eller befaler, så som å hate din fiende (se Matt 5,43).

Jesus hverken avskaffet GT eller reduserte dets autoritet. Det motsatte er tilfelle. Det er GT som beviser hvem han er. Han understreket betydningen av det GT sier ved å peke på Guds opprinnelige hensikter.

Det å bruke Jesu autoritet til å diskvalifisere Skriften eller kritisere deler av den som uinspirert, er kanskje et av de farligste angrepene på Skriften fordi det gjøres i Jesu navn. Vi har Jesu eksempel på den autoritet han tilregnet Skriften, som den gang kun besto av GT. Trenger vi mer bevis for hvordan vi bør se på GT?

Jesus svekket ikke Skriftens autoritet, han henviste konsekvent til den som en pålitelig veileder. Ja, i Bergprekenen sier han klart og tydelig: ”Tro ikke at jeg er kommet for å oppheve loven eller profetene! Jeg er ikke kommet for å oppheve, men for å oppfylle” (Matt 5,17). Og han fortsetter med ordene om at den som ”opphever et eneste av disse minste budene og lærer menneskene å gjøre dette, skal regnes som den minste i himmelriket” (Matt 5,19).

`Hva er noen av de viktigste læresetningene som har sin basis i GT? Tenk f.eks. på skapelsen (1 Mos 1–2) og syndefallet (1 Mos 3). Hvilke andre viktige sannheter finner vi i GT som senere blir videreført i NT?`