---
title:  Misjonsfortelling
date:  26/06/2020
---

#### Trettende sabbat – Venn med en skopusser

_Filip Dmitrov (49) og Yulian Asenov Jankov (49), Kypros_

Skopusseren fanget Filip Dmitrovs oppmerksomhet i hovedstaden Nikosia på Kypros. «Hvordan går det, venn?» sa han på bulgarsk. «Trenger du hjelp?»

Julian Jankov virket forbauset. Han luktet tobakk og ristet på hendene av alkoholen. Ingen hadde snakket slik til ham siden han kom dit fra Bulgaria for ti år siden. Men han tidde.

«Jesus elsker alle uansett livssituasjon,» sa Filip. «Han døde for oss.» Ordene om Jesus gjorde inntrykk. Dagen etter kom Filip og stilte de samme spørsmålene. Han ba Julian om ikke å kaste bort pengene på alkohol og tobakk. «Det er klokt å spare litt,» sa han.

Filip hilste på Julian hver dag. Etter hvert begynte de å prate. Julian hadde arbeidet på bygg etter at familien kom til Kypros, men mistet jobben og ble sparket ut hjemmefra fordi han drakk. «Familien vil ikke ha meg,» sa han. «Selv mine beste venner forlot meg.»

Filip fikk tårer i øynene da han så hvor Julian sov – på et hardt golv. Han hadde bare det han gikk og sto i. Pengene gikk til sprit og tobakk.

Filip snakket mildt til ham. «Du har ødelagt livet og må ha hjelp. Ingenting er umulig for Gud. Han elsker deg.» Filip snakket om Gud og ba med Julian. Og Julian skjønte at Filip så noe av verdi i ham. Han begynte å se Guds kjærlighet.

En dag sa Filip: «Du er nesten 50 år og har bare tjent Satan. Overgi deg til Jesus. Han vil velsigne deg.»

«Jeg vil overgi meg til Gud,» sa Julian. Han hadde drukket og røykt tett i 35 år, men sluttet med spriten den dagen. Han sluttet med tobakken uken etter. Filip og Julian leste Bibelen sammen og gikk til studiegrupper som Filip ledet.

Julian fikk vite at Filip var ansatt av Adventistkirken i Kypros. Åtte mennesker var døpt på tre år på grunn av hans innsats. Det er ikke lite i et land med bare 103 medlemmer. Julian ble den niende som tok dåp, da han ble døpt 23. juni 2018.

Etter dåpen gikk det bedre for Julian. Han fikk jobb med sabbatsfri på et hotellkjøkken. Familien ønsket ham velkommen hjem. Han forteller alle om sin kjærlighet til Gud. «Jeg må takke Gud for det han har gjort for meg og vil gjøre for alle,» sa Julian. «Når jeg treffer noen, forteller jeg gjerne historien min. Jeg sier: ‘Hvis Gud gjorde det for meg, kan han gjøre det for deg.’»

En del av offeret 13. sabbat bidrar til å bygge et kirkebygg og fellesskapssenter der tre adventistgrupper skal møtes i Nikosia. Takk for at dere gir til dette og de to andre prosjektene i Transeuropeisk divisjon i dag.

Se Filip og Yulian på YouTube: bit.ly/Yulian-Jankov.