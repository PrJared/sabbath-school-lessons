---
title:  Gjentakelser, ordmønstre og betydning
date:  12/05/2020
---

På hebraisk finnes det en rekke måter å uttrykke tanker som forsterker og understreker betydningen av begrepene. I motsetning til europeiske språk har hebraisk ingen tegnsetting, så språkets struktur utviklet andre måter å formidle dette på.

`Les 1 Mos 1,26–27 og Jes 6,1–3. Hvilke ord gjentas i disse tekstene? Hvordan fremheves de gjentatte ordene av ulike begreper som innføres med gjentakelser?`

Hebraiske forfattere kunne legge vekt på en viss egenskap hos Gud ved å gjenta den tre ganger. Når skapelsesberetningen kommer til det ypperste av Guds skaperverk, understreket teksten menneskehetens unike betydning. Begrepet bara’, ‘å skape’, har alltid bare Gud som subjekt. Det vil si at bare Gud har makt til å skape uten å være avhengig av eksisterende materie. Her beskriver teksten menneskets skapelse: “Og Gud skapte mennesket i sitt bilde, i Guds bilde skapte han det, som mann og kvinne skapte han dem” (1 Mos 1,27). Legg merke til at ordet ”skapte” forekommer tre ganger. Moses la altså vekt på at menneskene er skapt av Gud, og at de også er skapt i hans bilde. Ja, han la spesiell vekt på det.

I Jesajas syn og kall gjentar serafene ordene: “Hellig, hellig, hellig er Herren Sebaot” (Jes 6,3). Det som vektlegges, er at den fantastiske Gud som fyller templet med sitt nærvær, er hellig. Vi ser også denne helligheten via Jesajas ord når han står foran den allmektige: “Ve meg! Det er ute med meg” (Jes 6,5). Konfrontert med Guds hellighet krympet Jesaja seg over sin egen uverdighet. Dette er lenge før vi får Paulus’ utlegning om menneskets syndighet og behovet for en frelser (Rom 1–3), men allerede her kan vi se Bibelen gi uttrykk for menneskets syndige natur, også i et ”godt” menneske som Jesaja.

I Dan 3 har vi en repetisjon (med variasjoner) av uttrykket ”statuen som kong Nebukadnesar hadde stilt opp” (Dan 3,1.2.3.5.7.12.14.15.18). Denne frasen, eller varianter av den, gjentas ti ganger i kapitlet for å understreke at Nebukadnesar trosset det bildet Gud hadde åpenbart for ham (Dan 2,31–45). Det blir lagt vekt på at mennesket søker å gjøre seg til en gud som skal tilbes i stedet for den eneste sanne Gud, som er den eneste som er vår tilbedelse verdig.