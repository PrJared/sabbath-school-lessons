---
title:  Forstå skriften
date:  10/05/2020
---

`Les 2 Tim 3,16–17. Hvorfor fikk vi Bibelen?`

Bibelen ble skrevet som et vitnesbyrd om Guds handling i historien, hans plan for å frelse menneskeheten og for å oppdra oss til all rettferdighet. Herren gjorde dette på menneskelig språk og synliggjorde sine tanker med menneskelige ord. Da Gud reddet Israel ut av Egypt, valgte han et bestemt folk som skulle formidle budskapet hans til alle folkeslag. Han lot folket formidle hans ord på språket deres (hebraisk og noe på arameisk, et språk som er i slekt med hebraisk).

Fremveksten av gresk kultur ga en ny mulighet, slik at NT kunne formidles ved hjelp av et verdensspråk. (GT fikk også en gresk oversettelse.) Dette “verdensspråket” gjorde det mulig for apostlene og urkirken å spre budskapet vidt og bredt med ny misjonsiver etter Kristi død. Senere vitner Johannes ”om Guds ord og bærer fram Jesu Kristi vitnesbyrd, alt det han har sett” (Åp 1,2). Slik viser Bibelen kontinuiteten i dette inspirerte ”vitnet” og ”vitnesbyrdet” fra Skriftens første forfatter til den siste.

`Les 5 Mos 32,46–47. Hvorfor var det så viktig for Israels barn å ”holde hvert ord i denne loven” (5 Mos 32,46), Toraen? Hvordan “forlenger” Guds ord våre dager? Hva kan det bety i vår tid?`

Noen mennesker har ikke bare fått Bibelen oversatt til morsmålet, de har til og med forskjellige versjoner av den på sitt eget språk. Andre har kanskje bare én versjon. Men hovedpoenget er uansett å verne om Skriften som Guds ord og følge dens lære.

`Hvorfor er det aldri ”tomme ord” (5 Mos 32,47) å adlyde Guds ord og lære barna dine det?`