---
title:  Tekster og kontekster
date:  13/05/2020
---

Skriftens ord opptrer i en sammenheng. De står ikke alene. Et ord har en umiddelbar kontekst i en setning, og det er denne enheten vi må forstå først. Så har vi den større konteksten i den tekstdelen som setningen inngår i. Dette kan være en del av et skrift, et kapittel eller en serie kapitler. Det er viktig å forstå konteksten som ord og setninger forekommer i så godt som mulig så vi ikke trekker feil konklusjoner.

`Sammenlign 1 Mos 1,27 med 1 Mos 2,7. Les så 1 Mos 2,15–23. Hvordan skal vi forstå ordet adam, det hebraiske ordet for ”menneske” ut fra disse tekstene og sammenhengene?`

Vi har allerede sett at gjentakelsen av begrepet bara’ i 1 Mos 1,27 signaliserer en vektlegging av menneskets skapelse. Nå ser vi at mennesket er definert i konteksten i dette verset som ”mann og kvinne.” Dette betyr at det hebraiske uttrykket adam skal forstås som en generisk henvisning til menneskeheten.

Men i 1 Mos 2,7 brukes det samme begrepet adam for å vise at Adam ble formet av støvet fra ”jorden” (på hebraisk adamah – legg merke til ordspillet). Her er bare mannen Adam nevnt, for Eva blir ikke skapt før senere og på en helt annen måte. Så mellom disse to kapitlene ser vi et skille når det gjelder betydningen av adam som ”menneskehet” (1 Mos 1,27) og mannen Adam (1 Mos 2,7). De senere slektstavlene viser at Adam er en person (1 Mos 5,1–5; 1 Krøn 1,1; Luk 3,38) og i forbindelse med Jesus, som blir den annen Adam (Rom 5,12–14).

Slik ordet Adam forekommer i en bestemt tekst, slik finner vi konteksten for skapelsen av Adam og Eva i den større skapelsesberetningen i 1 Mos 1–2. Det er dette vi mener med en større tekstenhet. En slik enhet opplyser tolken om ytterligere temaer, ideer og utvikling. 1 Mos 2,4–25 har iblant blitt kalt den andre skapelsesberetningen, men det er faktisk bare tale om en annen vektlegning (se neste uke). I begge beretningene får vi imidlertid kjennskap til menneskehetens opprinnelse.

`Mann og kvinne – menneskeheten – er skapt direkte av Gud. Hva sier dette om ”verdens visdom” (1 Kor 1,20) når den lærer at vi ble til ved en tilfeldighet?`