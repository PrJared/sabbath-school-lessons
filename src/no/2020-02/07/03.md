---
title:  Ord og deres betydning
date:  11/05/2020
---

På alle språk finnes det ord som er så rike og har så dyp betydning at de er vanskelige å oversette godt med et enkelt ord til et annet språk. Slike ord krever et bredt studium av bruken av dem i Bibelen for fullt ut å forstå betydningen av dem.

`Les 1 Kong 3,6; Sal 57,4; Sal 66,20; Sal 143,8 og Mi 7,20. Hvordan strekker Guds barmhjertighet og godhet seg ut til hans skapte vesener?`

Det hebraiske ordet chesed (barmhjertighet) er et av de rikeste og dypeste ordene i GT. Den beskriver Guds kjærlighet, godhet, barmhjertighet og paktsforhold til sitt folk. I disse få tekstene har vi sett ham vise ”stor godhet (chesed) mot din tjener David ... Du har holdt fast ved din store godhet (chesed)” (1 Kong 3,6). Han skal ”gi meg sin miskunn (chesed) og troskap” (Sal 57,4). Når det gjelder Israel, vil han ”vise troskap mot Jakob og miskunn (chesed) mot Abraham” (Mi 7,20). Hele bøker er skrevet om ordet chesed for å prøve å fange dybden av Guds nåde og kjærlighet til oss.

`Les 4 Mos 6,24–26; Job 3,26; Sal 29,11; Jes 9,6; Jes 32,17. Hva er den ”freden” eller shalom som omtales her?`

Det hebraiske ordet shalom blir ofte oversatt med ”fred.” Men betydningen av ordet er mye dypere og bredere enn som så. Det kan oversettes med ”helhet, fullstendighet og velvære.” Guds velsignelse og nåde holder oss i en shalom-tilstand, som er en gave fra Gud (4 Mos 6,24–26). Derimot skaper Jobs tunge opplevelser en situasjon hvor han ”ikke får ro” og heller ikke får ”hvile”, for han mangler shalom. I vår hektiske verden er det en stor velsignelse å ønske sabbaten velkommen med ordene Shabbat shalom, for vårt fellesskap med Gud gir den fred og helhet som livet lengter etter.

`Uansett hvilket språk vi bruker – selv uten å kjenne den opprinnelige betydningen av disse ordene – kan vi oppleve virkeligheten bak ordene så godt det er mulig å forstå dem. Hvordan?`