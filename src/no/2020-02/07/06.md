---
title:  Bøker og deres budskap
date:  14/05/2020
---

De største enhetene i Skriften er dens bøker. De ble skrevet for ulike formål og i ulike omgivelser. Noen var profetiske budskaper, andre var samlinger, som Salmene. Vi har historiske bøker, som 1. og 2. Kongebok, og brev til menigheter, f.eks. de som er skrevet av Paulus.

Når vi skal forstå en boks betydning og budskap, er det viktig å begynne med forfatterskap og kontekst. Mange av Bibelens bøker nevner forfatteren. De første fem bøkene i GT sies å ha blitt skrevet av Moses (Jos 8,31–32; 1 Kong 2,3; 2 Kong 14,6; 2 Kong 21,8; Esra 6,18; Neh 13,1; Dan 9,11–13; Mal 4,4). Dette blir bekreftet av Jesus (Mark 12,26; Joh 5,46–47; Joh 7,19) og apostlene (Apg 3,22; Rom 10,5). I andre tilfeller er forfatteren ikke nevnt. (F.eks. blir ikke forfatterne av Ester og Ruts bok nevnt, heller ikke de som skrev mange av de historiske bøkene, som Samuel og Krønikebøkene.)

`Les 1 Mos 15,1–5 og 1 Mos 22,17–18. Hvilken betydning har det for oss at Moses skrev 1 Mosebok?`

Moses skrev selvfølgelig 2 Mos – 5 Mos etter utvandringen fra Egypt. Men fordi 1 Mos er historien om Guds handlinger fra skapelsen til patriarkenes tid, er det logisk at den ble skrevet før 2 Mos.

”Etter som årene gikk, mens han vandret omkring med saueflokkene på øde steder og grunnet på sitt folks undertrykkelse, tenkte han på Guds handlemåte med fedrene og på løftene som var det utvalgte folkets arv, og dag og natt ba han for Israel. Himmelske engler lot det bli lyst omkring ham. Her skrev han Første Mosebok, inspirert av Den hellige ånd.” – _Alfa og Omega_, bind 1, side 240 [PP 251].

I 1 Mos får vi ikke bare høre om vårt opphav, men også om frelsesplanen, eller hvordan Gud vil redde syndere. Denne planen blir enda tydeligere med pakten som Gud inngår med Abraham. Her lover han å gjøre ham til et stort folk, en ”ætt så tallrik som stjernene på himmelen og som sanden på havets strand” (1 Mos 22,17).

`Hvilke andre store sannheter inneholder 1 Mos, sannheter som vi ellers kanskje ikke ville ha visst om? Hva sier dette om hvor viktig Guds ord er for vår tro?`