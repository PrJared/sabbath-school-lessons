---
title:  Misjonsfortelling
date:  15/05/2020
---

#### Ateist forteller om Jesus

_Riitta-Liisa Peltonen (73), Finland_

Esko var 63 og syk da han kom til adventistkirken i Piikkiö. «Det er ikke til meg,» sa han til sjefen, Riitta-Liisa Peltonen, da han plukket ut grønnsaker, kjøtt og brød. «Det er til vennene mine.» Riitta-Lisa betraktet den fete mannen. Lukten av svette, uvaskede klær. Han hadde store leverproblemer etter årelang drikking.

Han var ateist, som så mange i Finland, men kom hver uke for å hente matvarer til ekteparet Pasi and Krista. Pasi hadde hatt et taktekkerfirma, men finanskrisen rammet dem hardt, og både han og Krista drakk tett. De ble overrasket da Esko kom med mat til dem. «Hvor fikk du tak i det?» spurte de. «Kom og se,» sa han. Det gjorde de ikke.

Eskos hund døde. Han ble så nedfor at han ikke orket å leve alene. Han gikk til Pasi og Krista for å være der om natten. Krista så at han ba for maten. «Hvordan har det seg at en ateist ber?» sa hun. Det hadde hun ikke sett før. Hun bestemte seg for å undersøke denne kirken, og hun fikk med seg mannen.

Men først drakk de tett for å få mot til utflukten. De klarte nesten ikke å stå oppreist mens de ventet på maten i kirken. De kom tilbake uken etter, og den neste. Krista ble interessert i sangene og det medlemmene sa. Hun begynte å komme på sabbaten. Esko la merke til det og smilte. «Nå har jeg gjort mitt,» sa han stille. Kort tid etter døde han. Det var høsten 2017.

Krista sluttet med drikkingen og ble døpt. Pasi så forandringen hos henne og overga seg til Jesus, han også. «Jeg har funnet troen,» sa han og bestemte seg for å bli døpt på sommerleiren i 2018.

Pasi og Krista ble aktive i menigheten. Pasi laget mat til spiskammeret i kirken. Alle kunne se hvordan han strålte på kjøkkenet. Dagen etter fant Krista ham død på kjøkkengulvet hjemme. Han ble 51 år.

Krista er 40 år og aktiv i menigheten. Moren hennes har begynt å komme på sabbatsmøtene. Ti mennesker er døpt i de fem årene siden spiskammeret åpnet. Riitta-Liisa takker Gud for alle, men Esko er nok den som forbauset henne mest. «Han var ateist og førte likevel sine venner til Jesus,» sa hun. Han var så glad da vennene hans begynte å gå i kirken. Han hadde ført noen til et bedre liv.»

Se Riitta-Liisa på YouTube: bit.ly/Riitta-Liisa.