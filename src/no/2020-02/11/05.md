---
title:  Den undersøkende dom
date:  10/06/2020
---

Den profetiske skissen som vi studerer denne uken, har funnet overveldende støtte blant protestantiske historisister siden reformasjonen. Men det var ikke før Millerbevegelsen tidlig på 1800-tallet at de 2300 dagene og den undersøkende dom ble nøye studert. Se på dette diagrammet:

| Dan 7 | Dan 8 |
| --- | --- |
| Babylon (løve) | — |
| Media-Persia  (bjørn) | Media-Persia  (vær) |
| Hellas  (leopard) | Hellas  (bukk) |
| Hedenske Roma  (fjerde dyret) | Hedenske Roma  (horn i horisontal retning) |
| Pavelige Roma  (lite horn) | Pavelige Roma  (horn i vertikal retning) |

`Les Dan 7,9–14; Dan 8,14 og Dan 8,26. Hva skjer i himmelen som er nevnt i disse tekstene?`

Etter forfølgelsens tid i middelalderen, som endte i 1798, da Napoleons general Berthier tok paven til fange (Åp 13,3), taler Dan 7 og 8 om dom. Dommen skal finne sted i himmelen, der ”retten ble satt” (Dan 7,10) og ”med himmelens skyer kom en som var lik en menneskesønn. Han gikk bort mot den som var gammel av dager” (Dan 7,13). Dette er en domsscene som finner sted etter 1798 og før Jesu annet komme.

Domsscenen i Dan 7 er en klar parallell til renselsen av helligdommen i Dan 8,14. Det dreier seg om det samme. Ifølge Dan 8,14 ”skal helligdommen få sin rett tilbake” etter 2300 dager. Med år/dag-prinsippet står disse dagene for 2300 år.

Utgangspunktet for de 2300 årene finner vi i Dan 9,24, der profetien om 70 uker (490 år) er chatak, eller ”avskåret”, fra det 2300 dager lange synet (Dan 9,24). Mange forskere ser profetien i Dan 8,14 om de 2300 dager (år) og profetien om 70 uker (490 år) i Dan 9,24–27 som to deler av samme profeti. Neste vers i profetien om de 70 uker i Dan 9,25 angir starten på tidsperioden ”fra ordet gikk ut om at Jerusalem skal gjenreises og bygges opp igjen.” Tiden for dette er ”det sjuende året Artaxerxes var konge” (Esra 7,7), eller 457 f.Kr. Regner vi 2300 år frem, kommer vi til 1844, som ikke er lenge etter 1798 og før Jesu annet komme. Det var da Jesus gikk inn i det aller helligste og begynte sitt forbønnsarbeid for å rense telthelligdommen i himmelen. Se skisse i fredagens avsnitt.