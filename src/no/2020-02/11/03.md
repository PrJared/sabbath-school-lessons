---
title:  År/dag-prinsippet
date:  08/06/2020
---

En av nøklene til historisistisk tolkning er år/dag-prinsippet. Mange lærde gjennom århundrene anvendte dette prinsippet på tidsprofetiene i Daniel og Åpenbaringen. De avledet prinsippet fra flere nøkkeltekster og fra den sammenhengen profetiene sto i.

`Les 4 Mos 14,34 og Esek 4,6. Hvordan forklarer Gud år/dag-prinsippet i disse tekstene?`

I disse tekstene ser vi tanken om år/dag-prinsippet. Men hvordan begrunner vi prinsippet på noen av tidsprofetiene, som Dan 7,25 og Dan 8,14 samt Åp 11,2–3; Åp 12,6; Åp 12,14 og Åp 13,5?

Tre andre elementer støtter år/dag-prinsippet i disse profetiene i Daniel og Åpenbaringen: bruken av symboler, lange tidsperioder og spesielle uttrykk.

For det første antyder dyrenes og hornenes symbolske natur som riker at tidsuttrykkene også bør forstås symbolsk. Dyrene og hornene skal ikke tas bokstavelig. De er symboler på noe annet. Og hvorfor skal vi oppfatte bare tidsprofetiene som bokstavelige når resten av profetien er symbolsk og ikke bokstavelig? Svaret er at vi ikke bør gjøre det.

For det andre dekker mange av begivenhetene og rikene i profetiene en periode på mange århundrer, noe som ville være umulig hvis tidsprofetiene som skildrer dem, skulle forstås bokstavelig. Når år/dag-prinsippet brukes, passer tiden til hendelsene på en bemerkelsesverdig nøyaktig måte. Dette ville være umulig hvis tidsprofetiene ble tatt bokstavelig.

Til slutt antyder de spesielle uttrykkene som ble benyttet for å betegne disse tidsperiodene, en symbolsk tolkning. Med andre ord: Den måten tid uttrykkes på i disse profetiene (f.eks. “2300 kvelder og morgener” i Dan 8,14) er ikke den vanlige måten å uttrykke tid på. Dette viser oss at tidsperiodene som er nevnt, skal oppfattes symbolsk, ikke bokstavelig.

`Se på profetien om de 70 ukene i Dan 9,24–27. Vi leser at ”fra ordet gikk ut om at Jerusalem skal gjenreises og bygges opp igjen, og til det kommer en som er salvet, en fyrste” (Dan 9,25), skal det gå 69 uker, eller bare ett år, fire måneder og en uke. Profetien gir da ingen mening når den forstås på den måten? Men hva skjer når vi bruker Bibelens år/dag-prinsipp og de 70 ukene blir 490 år?`