---
title:  Historisisme og profetier
date:  07/06/2020
---

Den metoden som syvendedags-adventister bruker for å studere profetiene, kalles historisisme. Det er tanken om at mange av de viktigste profetiene i Bibelen følger en ubrutt linje gjennom historien fra fortid til nåtid og fremtid. Det minner om historietimene på skolen. Vi gjør det slik fordi det er slik Bibelen selv tolker disse profetiene for oss.

`Les Dan 2,27–45. Hvilke sider ved drømmen viser en kontinuerlig, ubrutt rekkefølge av makter gjennom historien? Hvordan viser Bibelen oss hvordan vi kan tolke apokalyptiske profetier (profetier om endetiden)?`

Legg merke til at Nebukadnesars rike er hodet av gull. Dermed sier Daniel at Babylon er det første riket (Dan 2,38). Så sier han: ”Men etter deg skal det oppstå et annet kongerike, svakere enn ditt, og så et tredje rike” (Dan 2,39) og så et fjerde (Dan 2,40). At de følger etter hverandre uten avbrudd er også underforstått i selve statuen, for hvert av rikene er symbolisert ved deler av en kropp som beveger seg fra hodet ned til tærne. De henger sammen, akkurat som tid og historie henger sammen.

I Dan 7 og 8 brukes spesifikke dyresymboler i stedet for en statue, men det handler om det samme. Vi får en ubrutt rekkefølge med fire jordiske riker (tre i Dan 8). De starter i antikken og går gjennom historien fram til i dag og inn i fremtiden, når Kristus kommer tilbake og Gud oppretter sitt evighetsrike.

Bildet i Dan 2 og synene i Dan 7 og 8 la således grunnlaget for protestantenes historisistiske tolkning av profetiene, som vi fremdeles følger.

`Les Joh 14,29. Hva sier Jesus som hjelper oss å forstå hvordan profetier kan fungere?`

`Hvilken stor fordel har vi i dag siden vi lever etter at så mye av historien allerede har gått, en fordel de som levde på Babylons tid ikke hadde?`