---
title:  Kultur
date:  21/04/2020
---

Vi tilhører en eller flere kulturer. Alle blir påvirket og formet av kulturen. Tenk på hvor mye av GT som er historien om at det gamle Israel ble forført av kulturene rundt seg. Hvorfor tror vi at vi er bedre?

Guds ord er også gitt i en spesifikk kultur, selv om det ikke er begrenset til denne kulturen. Selv om kulturelle faktorer uunngåelig påvirker vår bibelforståelse, bør vi ikke miste av syne at Bibelen også er hevet over kulturelle kategorier som etnisitet, makt og sosial status. Dette er én grunn til at Bibelen står over menneskelige kulturer og til og med er i stand til å forvandle og korrigere de syndige elementene vi finner i alle kulturer.

`Les 1 Joh 2,15–17. Hva mener Johannes når han sier at vi ikke skal elske det som er i verden? Hvordan kan vi leve i verden og likevel ikke tenke verdslig?`

Kulturen er som alle andre sider av Guds skaperverk og påvirkes av synd. Derfor står den også under Guds dom. Ja, visse sider av kulturen vår kan stemme veldig bra med vår tro, men vi må skille mellom de to. Ideelt sett bør bibelsk tro utfordre den eksisterende kulturen og skape en motkultur som er tro mot Guds Ord. Hvis vi ikke er forankret i noe som kommer ovenfra, vil vi snart gi etter for det som omgir oss.

“Kristi etterfølgere skal være adskilt fra verden i prinsipper og interesser, men de skal ikke isolere seg fra verden. Frelseren omgikk stadig andre, ikke for å oppmuntre dem til noe som var mot Guds vilje, men for å løfte dem opp og styrke dem.” – Counsel to Parents, Teachers, and Students Regarding Christian Education, side 323.

`Hvilke sider ved kulturen din er i strid med bibelsk tro? Og hvordan kan vi stå fast mot det i kulturen som vil ødelegge vår tro?`