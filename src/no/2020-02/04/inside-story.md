---
title:  Misjonsfortelling
date:  24/04/2020
---

#### To uventede sønner

_Halina Pastuszko (65), Polen_

Da Halina Pastuszko fikk sin tredje datter, ville hun ikke ha flere barn.

Men 42 år gammel, da det første barnebarnet ble født, fikk hun vite at hun var i femte måned. Legen var redd for at barnet ville bli født ufør på grunn av Halinas alder. Han foreslo abort og ga henne et telefonnummer.

Halina dro hjem og ringte, men fikk ikke noe svar. Hun ga opp og gikk tilbake til jobben. Imens fikk hennes mann, Wladyslaw, høre at hun hadde prøvd å ringe abortklinikken og skyndte seg å oppsøke henne på jobben.

«Det er min beslutning», sa Halina, «jeg vil ta abort».

Wladyslaw falt på kne og bønnfalt henne: «Ikke gjør det».

Halina spurte om han ville forlate henne hvis hun tok abort.

«Nei, jeg forlater deg ikke, uansett hva som skjer».

Halina ble rørt. «OK, da beholder vi barnet», sa hun. Tre og en halv måned senere fødte hun en velskapt gutt, Adam.

Halina var glad for barnet, og ville gjøre noe godt. Hun bestemte seg for å bli adventist som sin mann. Uten å fortelle ham noe, tok hun bibelstudier. Hun overrasket Wladyslaw ved å bli døpt på et leirstevne.

Flere år senere begynte Halina å studere ved adventistenes pastorskole i Polen. I en time hørte hun en mann med Downs syndrom fortelle om de handikappedes problemer. Hun bestemte seg for å skrive sin avhandling om å ta seg av utviklingshemmede barn. På denne tiden ble hun kjent med en ufør tiåring på et barnehjem.

Hun fikk ha ham med hjem i helgene. En søndag kveld ville ikke Dawid tilbake til barnehjemmet. Han klynget seg til stolen og gråt høyt. Halina gråt også. Hun bestemte seg for å adoptere ham.

Resten av familien var imot, unntatt Adam, som nå var 12 år. Han skrev et brev til foreldrene. «Uansett hvordan Dawid oppfører seg, vil jeg ha ham i familien», skrev han.

Halina bestemte seg for å slutte i jobben så hun kunne ta seg av Dawid. Hun var godt over 50 år, men en dommer godkjente adopsjonen. I juli 2009 ble Dawid med hjem. Dawids bein ble operert noen måneder senere, men legen sa at han ikke ville kunne gå. Etter fire nye operasjoner kan Dawid imidlertid gå. Han er et levende vitnesbyrd for Gud. Folk blir forbløffet over ham, og familien deler evangeliet.

Dawid elsker Bibelen og har pugget flere kapitler. Han liker Salme 23 best. Den summerer opp livet hans.

Takk for offeret 13. sabbat i 2017 da Hope Channel Polen fikk bygget studio så de kan formidle evangeliet på polsk.

Se Dawid på YouTube: bit.ly/Dawid-Briszke.