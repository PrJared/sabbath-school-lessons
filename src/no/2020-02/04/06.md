---
title:  Bibelen
date:  23/04/2020
---

Den hellige ånd, som har åpenbart og inspirert Bibelens innhold, vil aldri lede oss i strid med Guds ord eller bort fra Guds ord. For oss har Bibelen en høyere autoritet enn menneskelige tradisjoner, erfaring, fornuft eller kultur. Bibelen alene er normen som alt annet må testes mot.

`Les Joh 5,46–47 og Joh 7,38. Hva sier Jesus er den viktigste kilden til å forstå åndelige spørsmål? Hvordan bekrefter Bibelen at Jesus er Messias?`

Noen mennesker sier at de har mottatt spesielle ”åpenbaringer” og veiledning fra Den hellige ånd, enda det de sier, strider mot Bibelen. For dem står Den hellige ånd over Guds ord. Den som avkrefter Guds skrevne og inspirerte ord og unndrar seg dets klare budskap, er på farlig grunn og følger ikke Guds Ånd. Bibelen er vårt eneste åndelige vern. Bare den er en pålitelig norm for alle spørsmål om tro og praksis.

”Gjennom Skriften taler Den hellige ånd og innprenter sannheten på sinnet. Slik avslører han villfarelse og fordriver den fra sinnet. Det er ved sannhetens Ånd som virker gjennom Guds ord, at Kristus vinner sitt utvalgte folk for seg selv.” – _Alfa og Omega_, bind 5, side 223 [DA 671].

Vi må aldri tro at Den hellige ånd erstatter Guds ord. Han arbeider i harmoni med og gjennom Bibelen for å føre oss til Kristus, og gjør dermed Bibelen til den eneste normen for autentisk bibelsk åndelighet. Bibelen inneholder den gode lære (se 1 Tim 4,6), og som Guds ord er den pålitelig og fortjener å bli trodd. Det er ikke vår oppgave å sitte til doms over Skriften. Men Guds ord har rett og myndighet til å dømme oss og våre tanker. Den er tross alt Guds skrevne ord.

`Hvorfor er Bibelen en bedre veileder i åndelige spørsmål enn subjektive inntrykk? Hva blir følgene når vi ikke aksepterer Bibelen som rettesnor for all lære og åndelig erfaring? Hvorfor ville det ende i kaos hvis private åpenbaringer var det siste ord i åndelige spørsmål?`