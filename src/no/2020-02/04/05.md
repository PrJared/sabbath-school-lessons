---
title:  Fornuften
date:  22/04/2020
---

`Les 2 Kor 10,5–6; Ordsp 1,7; Ordsp 9,10. Hvorfor er lydighet mot Kristus i våre tanker så viktig? Hvorfor er det å frykte Herren begynnelsen til visdom?`

Gud har gitt oss evnen til å tenke og resonnere. All menneskelig aktivitet og alle teologiske argumenter forutsetter at vi kan tenke og trekke konklusjoner. Vi går ikke inn for en ufornuftig tro. I kjølvannet av opplysningstiden på 1700-tallet fikk menneskelig fornuft en ny og dominerende rolle (spesielt i Vesten) som langt overgår vår evne til å tenke og trekke riktige konklusjoner.

Noen mener at all kunnskap er basert på sanseopplevelser, mens andre ser menneskelig fornuft som den viktigste kilden til kunnskap. Dette kalles rasjonalisme, og er tanken om at sannhet ikke er sensorisk, men intellektuell og avledet fra fornuften. Med andre ord finnes det visse sannheter, og bare fornuften kan fatte dem. Dette gjør menneskets fornuft til prøven på og normen for sannhet. Fornuften ble den nye autoriteten som alt annet måtte bøye seg for, også kirkens autoritet og til og med Bibelens autoritet som Guds ord. Alt som ikke var en selvfølge for fornuften, ble forkastet, og det ble reist tvil om dets legitimitet. Slik forholdt de seg til store deler av Skriften. Guds mirakler og overnaturlige handlinger, f.eks. Jesu oppstandelse, jomfrufødselen eller skapelsen på seks dager ble ikke lenger betraktet som sanne og pålitelige.

Men vi bør huske at til og med våre fornuftsevner er påvirket av synd og må legges inn under lydigheten mot Kristus. Menneskets forstand er formørket, og fremmed for Gud (Ef 4,18). Vi må bli opplyst av Guds ord. Siden Gud er vår skaper, er ikke vår menneskelige fornuft uavhengig av Gud. Nei, “å frykte Herren er opphav til visdom” (Ordsp 9,10; Ordsp 1,7). Det er først når vi godtar Guds åpenbaring i Skriften som høyeste autoritet i vårt liv og er villig til å følge det som står skrevet, at vi kan trekke riktige slutninger.

`For lenge siden laget USAs president Thomas Jefferson sin egen versjon av NT ved å klippe ut alt som etter hans syn stred mot fornuften. Nesten alle Jesu mirakler ble borte, også oppstandelsen. Hva burde dette si oss om fornuftens begrensning når det gjelder å forstå sannhet?`