---
title:  Tradisjon
date:  19/04/2020
---

Tradisjoner er ikke noe galt i seg selv. De gir hverdagens gjentakelser en viss rytme og struktur. De kan hjelpe oss å holde kontakten med våre røtter. Derfor er det ikke rart at tradisjon også spiller en viktig rolle i troen. Men det er også farer knyttet til tradisjoner.

`Hva lærer Mark 7,1–13 om Jesu reaksjon på noen menneskelige tradisjoner?`

Den tradisjonen Jesus konfronterte, ble nøye overlevert fra lærer til elev. På Jesu tid hadde den fått sin plass ved siden av Skriften. Men tradisjoner har en tendens til å vokse over tid og ta inn i seg stadig mer som ikke var en del av Guds opprinnelige ord og plan. Disse tradisjonene – som blir støttet av respekterte “eldste” (se Mark 7,3; Mark 7,5), det jødiske samfunnets religiøse ledere – er ikke jevnstilt med Guds bud (se Mark 7,8–9). De var menneskers overleveringer, og til slutt satte de “Guds ord ut av kraft” (Mark 7,13).

`Les 1 Kor 11,2 og 2 Tess 3,6. Hvordan skiller vi mellom Guds ord og tradisjoner? Hvorfor er det et viktig skille?`

Guds levende ord gir oss en ærbødig og trofast holdning til Ordet selv. Denne trofastheten skaper en viss tradisjon. Men vår trofasthet må være mot den levende Gud som har åpenbart sin vilje i Skriften. Dermed inntar Bibelen en unik plass som overgår alle menneskelige tradisjoner. Bibelen står høyere og over alle tradisjoner, også de gode. Tradisjoner som vokser ut av vår erfaring med Gud og hans ord, må hele tiden testes mot Skriften.

`Hva foretar vi oss som en kirke som kan kalles “tradisjoner”? Hvorfor er det alltid viktig å skille dette fra bibelsk lære? Snakk med gruppen om dette på sabbaten.`