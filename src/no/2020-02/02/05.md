---
title:  Parallellen mellom Kristus og skriften
date:  08/04/2020
---

`Les Joh 1,14; Joh 2,22; Joh 8,31–32 og Joh 17,17. Hvilke paralleller finner du mellom Jesus, Guds ord som ble menneske, og Skriften, Guds skrevne ord?`

Det er en parallell mellom Guds ord som ble menneske (Jesus Kristus) og Guds skrevne ord (Bibelen). Akkurat som Jesus ble overnaturlig unnfanget av Den hellige ånd, men født av en kvinne, har Bibelen også et overnaturlig opphav, men den overleveres via mennesker.

Jesus Kristus ble menneske i tid og rom. Han bodde på en bestemt tid og på et bestemt sted. Men dette opphevet ikke hans guddom, og det gjorde heller ikke Jesus historisk relativ. Han er den eneste frelseren for alle mennesker over hele verden og til alle tider (se Apg 4,12). På samme måte ble Guds skrevne ord også gitt på et bestemt tidspunkt og i en bestemt kultur. Som Jesus Kristus er heller ikke Bibelen tidsbetinget (begrenset til en bestemt tid og sted). Den er bindende for alle mennesker over hele verden.

Da Gud åpenbarte seg, kom han ned på menneskets plan. Jesu menneskelige natur viste alle tegn på menneskelig svakhet og virkningene av rundt 4000 års forfall. Likevel var han syndfri. På samme måte er Skriftens språk menneskespråk, ikke et ”fullkomment overmenneskelig” språk som ingen snakker eller er i stand til å forstå. Ethvert språk har sine begrensninger, men menneskehetens skaper, som har skapt menneskets språk, kan formidle sin vilje til mennesker på en pålitelig måte uten å villede oss.

Slike sammenligninger har sin begrensning. Jesus Kristus og Skriften er ikke identiske. Bibelen er ikke en inkarnasjon av Gud. Gud er ikke en bok. I Jesus Kristus ble Gud menneske. Vi gleder oss over Bibelen fordi vi tilber den frelseren som blir forkynt der.

Bibelen er en udelelig guddommelig-menneskelig enhet. “Med sine gudgitte sannheter uttrykt på menneskelig språk er Bibelen en forening av det guddommelige og det menneskelige. En slik forening eksisterte i Kristi natur, som var Guds Sønn og Menneskesønnen. Således er det sant om Bibelen, som det var det om Kristus, at ‘Ordet ble menneske og tok bolig iblant oss’ (Joh 1,14).” – _The Great Controversy_, side 8.

`Hvorfor må Skriften være grunnleggende for vår tro? Hvor ville vi være uten den?`