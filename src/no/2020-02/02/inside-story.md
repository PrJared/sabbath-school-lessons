---
title:  Misjonsfortelling
date:  10/04/2020
---

#### En adventist blant 10 000

_Radenko Melovic (58), Serbia_

Universitetet i Beograd med 10 000 studenter på internatet var en stor opplevelse for Radenko Melovic fra landsbygda. Det var mye moro og ingen eksamener. For å slippe å bli kastet ut av internatet skiftet han fag etter det første året. Det samme gjorde han etter det andre og tredje året. Han festet og drakk og var populær. Han ble tillitsmann for studentene.

Det fjerde året kom tragedien. Hans søster døde i barsel. Radenko var knust. Hun hadde vært familiens engel. For første gang ba han oppriktig. Hva skulle han gjøre?

Blant 10 000 internatstudenter var det én adventist. Hun het Emilia. Radenko ble kjent med henne kort tid etter at han ba. Hun begynte straks å snakke om Gud. Hun inviterte ham med i adventistkirken, og han takket ja. Etter møtet ble han stoppet av en ungdomspastor som spurte om han ville studere Bibelen. Radenko lovte å komme på tirsdag kveld.

Etter det første bibelstudiet føltes det som han kunne fly. Han hadde hørt ting som slukket en tørst han hadde hatt lenge. Radenko fortsatte bibelstudiene. Så kom de til sabbaten. Det kom som et sjokk at Bibelen lærte at lørdag var sabbat. Radenko gikk for å snakke med en prest.

«Vi tilber på søndag fordi Jesus sto opp da,» sa presten. Radenko fortalte det til pastoren, som sa at Jesu død og oppstandelse ikke hadde forandret loven. Radenko snakket med en annen prest, som hørte på ham. «Kirkefedrene bestemte seg for søndag, og jeg tviler ikke på det de lærte,» sa presten. Radenko ble forbløffet. «Står kirkefedrene over Bibelen?» spurte han. Presten tidde.

I dag er Radenko 58 år og gift. Hans venn Emilie fra universitetet den gangen ble overrasket og glad da hun 30 år senere fikk høre at det frøet hun hadde sådd, hadde båret frukt. Hun hadde flyttet ut av internatet etter møtet med Radenko, og de mistet kontakten. Radenko tror at Emilies misjonsoppdrag var å fortelle ham om evangeliet.

«Det var et mirakel å finne en adventist blant 10 000 mennesker,» sa han. «Men det var Guds svar da jeg ba ham vise meg den rette veien gjennom livet.»

Radenko er en av forstanderne for menigheten Nye Beograd, som får en del av offeret 13. sabbat dette kvartalet, så de kan få sitt eget kirkebygg etter å ha delt en bygning med en annen adventistmenighet. Takk for at du planlegger et rundhåndet offer 13. sabbat.

Se Radenko på YouTube: bit.ly/Radenko-Melovic.