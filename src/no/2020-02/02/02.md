---
title:  Bibelens guddommelige åpenbaring
date:  05/04/2020
---

`Les 2 Pet 1,19–21. Hvordan uttrykker Peter sin overbevisning om hvor Bibelens profetiske budskap kommer fra?`

Bibelen er ikke som andre bøker. Ifølge apostelen Peter rørte Den hellige ånd ved profetene slik at innholdet i budskapet kom fra Gud. De diktet det ikke opp selv. Bibelens profetiske budskap er ikke ”klokt uttenkte myter” (2 Pet 1,16), det er av guddommelig opprinnelse, og derfor er det sannferdig og pålitelig. “Drevet av Den hellige ånd talte mennesker ord fra Gud” (2 Pet 1,21). Gud var til stede i åpenbaringsprosessen. Der kunngjorde han sin vilje til utvalgte mennesker.

Direkte verbal kommunikasjon mellom Gud og bestemte mennesker er et uunngåelig faktum i Skriften. Derfor har Bibelen en egen guddommelig autoritet, og vi må ta det guddommelige i betraktning når vi tolker teksten. Siden vår hellige Gud er den endelige forfatteren, kalles Bibelens bøker ”hellige skrifter” (Rom 1,2; 2 Tim 3,15).

De hadde også et praktisk formål. Bibelen er “nyttig til opplæring, tilrettevisning, veiledning og oppdragelse i rettferd, så det mennesket som tilhører Gud, kan være fullt utrustet til all god gjerning” (2 Tim 3,16–17).

Vi trenger også Den hellige ånds hjelp til å anvende det Gud har åpenbart i sitt ord på vårt liv. Ifølge apostelen Peter skal vi ikke tolke Guds guddommelig åpenbarte ord etter eget forgodtbefinnende. Vi trenger Guds ord og Den hellige ånd for å forstå dets betydning.

Skriften sier også: ”Nei, Herren Gud gjør ikke noe uten å åpenbare sitt skjulte råd for sine tjenere profetene” (Am 3,7). De bibelske ordene for ”åpenbaring” (i ulike former) uttrykker tanken om at noe som før var skjult, nå er blitt åpenbart eller avdekket, slik at det blir kjent og tydelig. Vi mennesker trenger en slik åpenbaring, for vi er syndige skapninger, atskilt fra Gud i vår synd, og derfor er vi avhengige av ham for å kjenne hans vilje.

`Det er vanskelig nok å adlyde Bibelen når vi tror på dens guddommelige opphav. Hva ville skje hvis vi begynte å tvile eller benekte en slik overbevisning?`