---
title:  Forstå bibelen i tro
date:  09/04/2020
---

`Les Hebr 11,3; Hebr 11,6. Hvorfor er tro så viktig for å forstå Gud og hans ord? Hvorfor kan vi ikke være til glede for Gud uten tro?`

All sann læring krever tro. Barnets tillit til foreldrene gjør at det kan lære nye ting. Det er tillitsforholdet som får barnet til å lære livets og kjærlighetens grunntrekk. Så kunnskap og forståelse følger av et kjærlig tillitsforhold.

Slik er det også med musikere. De spiller godt når de ikke bare mestrer tekniske ferdigheter, men også elsker musikken, komponisten og instrumentet. Og vi forstår Bibelen riktig når vi leser den i kjærlighet og tillit, ikke med skepsis eller metodisk tvil. For det står: ”Uten tro er det umulig å være til glede for Gud” (Hebr 11,6). Vi må altså komme til Bibelen i tro og godta dens overnaturlige opphav, ikke bare se den som en menneskelig bok.

Vi har uttrykt dette synet på Skriftens overnaturlige opphav i kirkens første trospunkt: “Den hellige skrift, Det gamle- og Det nye testamentet, er Guds skrevne ord, gitt ved guddommelig inspirasjon. De inspirerte forfatterne talte og skrev ledet av Den hellige ånd. I sitt Ord har Gud gitt oss den nødvendige kunnskapen for at vi kan bli frelst. Den hellige skrift er den øverste, autoritative og ufeilbarlige åpenbaringen av hans vilje. Den er karakterens rettesnor, normen som menneskets handlinger kan prøves mot, den definitive åpenbarer av trospunkter, og en pålitelig framstilling av Guds gjerninger i historien (Sal 119,105; Ordsp 30,5–6; Jes 8,20; Joh 17,17; 1 Tess 2,13; 2 Tim 3,16–17; Hebr 4,12; 2 Pet 1,20–21).”

`Hva går folk glipp av når de ikke kommer til Skriften i tro? Hvorfor er ikke troen blind? Altså: Hvilke gode grunner har vi for vår tro, og hvorfor er tro nødvendig når vi har med Bibelens sannheter å gjøre?`