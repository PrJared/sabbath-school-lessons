---
title:  Det står skrevet
date:  12/04/2020
---

Jesu dåp markerte begynnelsen på hans virksomhet. Deretter førte Ånden Jesus ut i ødemarken i Judea, der han ble fristet av Satan.

`Les Matt 4,1–11. Hvordan forsvarer Jesus seg mot Satans fristelser i ørkenen? Hva kan denne historien lære oss om Bibelen?`

Da appetitten fristet Jesus, svarte han: ”Det står skrevet: Mennesket lever ikke av brød alene, men av hvert ord som kommer fra Guds munn” (Matt 4,4). Jesus peker på det levende Ordet og dets opphav i Gud. Slik bekrefter han Skriftens autoritet. Når Jesus blir fristet med verdens riker og herlighet, svarer han at ”det står skrevet: Herren din Gud skal du tilbe, og ham alene skal du tjene” (Matt 4,10; Luk 4,8). Kristus minner oss om at sann tilbedelse er rettet mot Gud og ingen andre og at underkastelse under hans ord er sann tilbedelse. Og på fristelsen om kjærlighet til å vise seg og være overmodig, svarer Jesus: ”Det står også skrevet: Du skal ikke sette Herren din Gud på prøve” (Matt 4,7; Luk 4,12).

I alle tre fristelsene svarer Jesus med: ”Det står skrevet.” Han går rett til Guds ord i møtet med Satans angrep og bedrag. Dette viser at Bibelen og Bibelen alene er rettesnor og grunnlag for vår tro.

Ja, Bibelen og Bibelen alene var Jesu forsvar mot motstanderen. Jesus er Gud, men i sitt forsvar mot Satan, underkaster han seg under Guds ord.

Det er ikke synsing. Det er Skriftens enkle, men dype ord. Hos Kristus har Guds ord den høyeste autoritet og den største kraft. Hans virke innledes med et bestemt grunnlag og fortsetter å bygge videre på Bibelens pålitelighet.

`Hvordan kan vi bli like avhengige av og lydige mot Guds ord?`