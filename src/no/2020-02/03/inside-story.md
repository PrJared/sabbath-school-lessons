---
title:  Misjonsfortelling
date:  17/04/2020
---

#### Tilbake til skolebenken

_Daniela Marinkovic (41), Serbia_

Daniela Marinkovics foreldre hadde bare ungdomsskolen og drømte om at datteren skulle studere. Men Daniela ville ikke. «Det er ikke opp til dere,» sa hun. «Det er mitt liv.» Likevel begynte hun å studere russisk i Beograd. Men det var ikke førstevalget hennes, og hun sluttet etter kort tid.

20-åringen fikk jobb på telefonavdelingen hos et internasjonalt kommunikasjonsselskap. Ikke lenge etter ble hun gift med en annen adventist og slo seg ned. Men arbeidet kjedet henne. Det ble en tredemølle.

29 år gammel fikk hun en sønn. Hun tok tre års barselpermisjon. I den tiden begynte hun å angre at hun sluttet på universitetet. Sommeren før barselpermisjonen tok slutt besøkte de hennes far og hans nye kone i Makedonia. Stemoren var psykolog og oppmuntret Daniela til å gjenoppta studiene.

Daniela søkte om opptak på psykologistudiet i Beograd, og forberedte seg på opptakseksamen. Men den var på lørdag, og universitetet ville ikke endre datoen for en enkelt student. Daniela nevnte problemet for en slektning. «Det er da ikke så vanskelig,» sa slektningen. «Søk deg inn på et universitet som ikke har opptaksprøve på lørdag. Etter et år kan du søke deg over til universitetet i Beograd.»

Daniela fant et universitet i Novi Sad som hadde opptakseksamen på fredag. Hun besto, og fikk et travelt år. Hun hadde to fridager i uken. Lørdag var hun i kirken og mandager var hun på universitetet. De andre dagene arbeidet hun fra 7 til 15, før hun kjørte til universitetet og studerte.

Jeg ba hele tiden, en indre kraft holdt meg i gang og gjorde at jeg fikk et utmerket resultat. Etter ni måneder ble 10 prosent av staben på telekommunikasjonsselskapet oppsagt, og Daniela var en av dem. Hun så det som en velsignelse. Nå fikk hun også fullt stipend, og hun fant en sommerjobb i Tyskland.

Daniela fikk en MA i psykologi i 2018. I dag er hun 41 år og arbeider med flyktningkvinner for ADRA i Beograd. «Jeg er så glad for jobben. Den er dynamisk og kreativ.»

En del av offeret 13. sabbat dette kvartalet går til å hjelpe adventkirken i Nye Beograd å få sitt eget kirkebygg. Nye Beograd ligger nær Beograd. Takk for at du planlegger et rundhåndet offer 13. sabbat.

Se Daniela på YouTube: bit.ly/Daniela-Marinkovic.