---
title:  Jesus og hele skriften
date:  14/04/2020
---

`Les Luk 24,13–35; Luk 24,44–45. Hvordan bruker Jesus Skriften for å lære disiplene evangeliet?`

Etter Kristi død var hans etterfølgere forvirret og fulle av tvil. Hvordan kunne det skje? Hva betydde det? I dette kapitlet leser vi at Jesus viser seg for dem to ganger, først for to på veien til Emmaus, og senere for andre. Ved to anledninger forklarer Jesus at alt det inntrufne har oppfylt GT-profetier: ”Og han begynte å utlegge for dem det som står om ham i alle skriftene, helt fra Moses av og hos alle profetene” (Luk 24,27).

”’Det var dette jeg talte om ... at alt måtte oppfylles som står skrevet om meg i Moseloven, hos profetene og i Salmene.’ Da åpnet han deres forstand så de kunne forstå skriftene,” slo han fast (Luk 24,44–45).

Legg merke til at Luk 24,27 nevner ”alle skriftene”. Dette blir understreket i det andre verset som ‘Moseloven, ... profetene og ... Salmene” (Luk 24,44). Det viser at Jesus, Ordet som ble menneske (Joh 1,1–3.14), er avhengig av Skriftens autoritet for å forklare hvordan hans livsløp ble forutsagt hundrevis av år tidligere. Ved å vise til Skriften som helhet, er Jesus et eksempel for disiplene. Når de gikk ut med evangeliet, skulle de bruke hele Skriften for å bringe forståelse og kraft til de nyomvendte over hele verden.

Legg også merke til at Jesus sier at ”jeg har fått all makt i himmelen og på jorden”. Men denne makten er forankret i Faderen og hele guddommen, for han sier også: ”Gå derfor og gjør alle folkeslag til disipler: Døp dem til Faderens og Sønnens og Den hellige ånds navn.” Så kommer ordene: ”og lær dem å holde alt det jeg har befalt dere” (Matt 28,18–20). Hva er det Jesus lærer og befaler? Læren bygger på hele Skriften. Han kom i kraft av ordets profetiske autoritet, og det var i oppfyllelse av Skriftens profetier at han underkastet seg sin Far.

`Jesus godtar hele Skriften. Bør vi gjøre det samme? Hvordan kan vi lære å godta hele Skriftens autoritet, også når vi innser at ikke alt nødvendigvis gjelder oss i dag? Snakk sammen om dette på sabbaten.`