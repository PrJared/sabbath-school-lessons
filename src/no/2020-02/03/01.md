---
title:  Jesus og apostlene – deres bibelsyn
date:  11/04/2020
---

### Bakgrunnsstoff
Matt 4,1–11, Matt 22,37–40, Luk 24,13–35, Luk 24,44–45, Luk 4,25–27, Apg 4,24–26

> <p>Minnevers</p>
> Han sa: Det står skrevet: Mennesket lever ikke av brød alene, men av hvert ord som kommer fra Guds munn (Matt 4,4).

I vår postmoderne tid har Guds ord stort sett blitt tolket på en måte som stiller spørsmål ved både inspirasjon og autoritet. Bibelen oppfattes som forestillinger hos mennesker som lever i en relativt primitiv kultur og umulig kan forstå verden slik vi gjør i dag. Samtidig blir det overnaturlige enten bagatellisert eller fjernet, og Bibelen blir et dokument som ikke er Guds syn på mennesket, men menneskets syn på Gud. Resultatet er at Bibelen er blitt irrelevant for mange i en tid med darwinistisk tenkning og moderne filosofi.

Dette tar vi avstand fra. I NT ser vi den inspirerte måten å betrakte hele Skriften på, for her får vi vite hvordan Jesus og apostlene forsto GT. Hva mente de om menneskene, stedene og hendelsene som er beskrevet? Hva var deres antakelser og tolkningsmetoder? La oss etterligne dem og deres forståelse i stedet for misforståelsene til uinspirerte mennesker. Deres antagelser skaper bare skepsis og tvil om Guds ord.