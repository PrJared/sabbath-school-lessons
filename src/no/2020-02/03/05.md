---
title:  Jesus og bibelens opphav og historie
date:  15/04/2020
---

Jesus lærte at Bibelen er Guds ord i den forstand at det den sier, er et uttrykk for det Gud sier. Den har sitt opphav hos Gud og inneholder den høyeste autoritet for livets mange sider. Gud arbeidet gjennom historien for å åpenbare sin vilje for oss i Bibelen.

I en samtale med fariseerne siterer han Moses. Han sier at ”Skaperen fra begynnelsen av skapte dem og sa: ‘Derfor skal mannen forlate far og mor.’” Jesus sa ikke ”Skriften sier”, men ”at Skaperen fra begynnelsen av skapte dem ... og sa.” Slik tilskriver han Skaperen det som fortelleren av 1 Mos skrev ned. Her blir faktisk Gud betraktet som forfatteren av uttalelsen selv om den ble skrevet av Moses.

**Les disse tekstene: Hvordan oppfattet Jesus Bibelens historiske personer og hendelser.**

`Matt 12,3–4.`

`Mark 10,6–8.`

`Luk 4,25–27.`

`Luk 11,51.`

`Matt 24,38.`

Jesus oppfatter konsekvent mennesker, steder og hendelser i GT som historiske. Han omtaler blant annet skapelsen (1 Mos 1–2), Abel (1 Mos 4), David som spiser skuebrødet og Elisja som historiske. Han snakker gjentatte ganger om profetenes lidelser (Matt 5,12; Matt 13,57; Matt 23,34–36; Mark 6,4). I en advarsel beskriver Jesus også Noahs dager: ”I tiden før storflommen spiste og drakk de, giftet seg og giftet bort, helt til den dagen Noah gikk inn i arken, og de skjønte ingenting før flommen kom og tok dem alle. Slik skal det være når Menneskesønnen kommer” (Matt 24,38–39). Alt tyder på at Jesus betraktet Guds dom i denne hendelsen som en historisk begivenhet.

`Jesus omtaler disse menneskene som virkelige. Hva sier det om Satans bedrag når mange, også bekjennende kristne, ofte benekter deres eksistens? Hvorfor må vi ikke gå i den fellen?`