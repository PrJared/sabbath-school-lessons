---
title:  Den historiske Jesus
date:  03/06/2020
---

`Les Matt 26,57–67; Joh 11,45–53 og Joh 18,29–31. Hvem var Kaifas, og hva var hans rolle i Kristi død? Hvem var Pontius Pilatus, og hvordan var hans beslutning viktig for at Rådet skulle nå sine mål?`

Kaifas var øversteprest og iverksatte sammensvergelsen for å få Jesus drept. Han er også nevnt av Josefus, den jødiske historikeren som skrev for romerne.”Dessuten tok han også øversteprestembetet fra Josef, som også ble kalt Kaifas, og utnevnte Jonatan, sønn av Ananus, den tidligere øverstepresten, til hans etterfølger.” – Josefus: _Complete Works_ (Grand Rapids, MI, 1969), 1. bok 8, kap 4, side 381.

I 1990 ble det funnet en familiegrav sør for Jerusalem. Den inneholdt tolv ossuarier (beinbokser). Myntene og keramikken fra graven kan dateres til rundt midten av det første århundret e.Kr. Den mest dekorerte av ossuariene, med flere sett bein i den, inneholder navnet ”Josef sønn av Kaifas”. Mange lærde mener at dette har vært graven og beinboksen til Kaifas, øverstepresten som var direkte involvert i Jesu død.

I 1961 ble en inskripsjon med Pontius Pilatus’ navn (landshøvding for Judea under keiser Tiberius) funnet på en stein i teatret ved Caesarea Maritima.

I begge tilfellene blir noen av hovedpersonene omkring Kristi død bekreftet av historien.

Sekulære historikere fra de to første århundrene nevner også Jesus fra Nasaret. Den romerske historikeren Tacitus skriver om Kristus, hans henrettelse under Pontius Pilatus i Tiberius’ regjeringstid og de første kristne i Roma. Plinius den yngre, en romersk guvernør, skriver i 112–113 e.Kr. til keiser Trajan og spør hvordan han skal behandle de kristne. Han sier de samles på en bestemt dag før soloppgang og synger salmer som til en gud.

Disse arkeologiske funnene og historiske kildene gir en ekstra, ikke-bibelsk ramme for Jesus, som ble tilbedt innen de første 50 år etter sin død. Evangeliene er de viktigste kildene om ham, og vi bør studere dem nøye for å lære mer om Jesus og hans liv.

`Det er alltid hyggelig å ha arkeologiske funn som støtter vår tro, men hvorfor må vi lære å ikke gjøre troen avhengig av slike fakta?`