---
title:  Jesaja, Hiskia og Sankerib
date:  01/06/2020
---

`Les Jes 36,1–3 og Jes 37,14–38. Hvordan redder Gud sitt folk i denne beretningen om et massivt assyrisk felttog mot Juda?`

I 701 f.Kr. går Sankerib til krig mot Juda. Skriften forteller om tragedien. Sankerib har selv skildret det på flere måter. I sine historiske annaler i hovedstaden Ninive skryter han: “Jeg beleiret og inntok 46 av hans [Hiskias] sterkt befestede byer og utallige mindre landsbyer rundt dem.” I Sankeribs slott i Ninive feirer han seieren ved den jødiske byen Lakisj ved å dekke veggene i et sentralt rom i slottet med relieffbilder av beleiringen og kampen mot byen.

Nyere utgravinger i Lakisj har avdekket rester etter de enorme ødeleggelsene i byen etter at den ble brent av Sankerib. Men Jerusalem ble på mirakuløst vis spart. Dette er så langt Sankeribs skryt rekker: ”Når det gjelder judeeren Hiskia, stengte jeg ham inne i byen hans som en fugl i et bur.” Han beskriver ingen ødeleggelse av Jerusalem, vi hører ingenting om fanger som føres bort som slaver.

Det stemmer at Jerusalem ble beleiret, men Bibelen forteller at beleiringen bare varte én dag, for Herrens engel reddet Jerusalem. Som Jesaja hadde forutsagt: ”Derfor sier Herren om assyrerkongen: Han skal ikke komme inn i denne byen og ikke skyte en pil dit inn. Han skal ikke gå imot den med skjold og ikke kaste opp en voll mot den. Den veien han kom, skal han vende tilbake, i denne byen skal han ikke komme inn, sier Herren. Jeg vil verne denne byen og berge den for min egen skyld og for min tjener Davids skyld” (Jes 37,33–35).

Interessant nok er det bare Lakisj som er prominent fremstilt i den assyriske hovedstaden Ninive. Jerusalem figurerer ikke på slottsveggene. Sankerib kunne bare skryte av sin seier over Lakisj. Konfrontasjonen mellom himmelens Gud og assyrernes guder er dokumentert i utfrielsen av Guds folk. Han ser Assyrias aggresjon. Han hører Hiskias bønn. Gud griper inn i historien.

`Hvordan kan du minne deg selv om at den Gud som reddet Israel så mirakuløst på dette tidspunktet, er den samme Gud som du ber til og setter din lit til i dag?`