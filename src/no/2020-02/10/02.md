---
title:  David, Salomo og monarkiet
date:  31/05/2020
---

Tiden under David og Salomo er gullalderen i Israels historie. Men hva om David og Salomo ikke har levd, slik noen har hevdet? Hva om deres rike ikke var så stort som Bibelen beskriver, som noen også har hevdet? Uten David ville ikke hovedstaden Jerusalem ha eksistert (2 Sam 5,6–10). Uten David ville det ikke være noe tempel bygget av sønnen Salomo (1 Kong 8,17–20). Og uten David ville det ikke være noen fremtidig Messias, for det er gjennom Davids linje at en Messias blir lovet (Jer 23,5–6; Åp 22,16). Man måtte omskrive israelittens historie fullstendig. Men det er denne historien, slik vi finner den i Skriften, som gir Israel og kirken den unike rollen og oppgaven de har.

`Les 1 Sam 17 Hvordan gir Gud Israel en avgjørende seier? Hvem blir brukt til denne seieren? Hvor finner seieren sted?`

Legg merke til den nøyaktige geografiske beskrivelsen av kamplinjene i 1 Sam 17,1–3. Khirbet Qeiyafa ligger på åsene der den israelittiske leiren lå som er beskrevet i dette kapitlet. Nyere utgravninger der åpenbarte en massivt befestet garnisonsby fra Sauls og Davids tid, med utsikt over dalen. To samtidige porter ble gravd ut. Siden de fleste byene i det gamle Israel bare hadde én port, kan dette bidra til å identifisere stedet som Shaaraim (1 Sam 17,52), som på hebraisk betyr ”to porter”.

Hvis det er tilfelle, har vi lokalisert denne gamle bibelske byen for første gang. I 2008 og 2013 ble det funnet to inskripsjoner som mange mener er den eldste hebraiske innskriften som noen gang er funnet. Den andre inskripsjonen nevner navnet Esjbaal, det samme navnet som en av Sauls sønner (1 Krøn 9,39).

I 1993 avdekket utgravningene i byen Tel Dan en monumental inskripsjon skrevet av kong Hasael av Damaskus. Den omtaler hans seier over ”kongen av Israel” og kongen av ”Davids hus.” Dette er den samme måten som Davids dynasti er beskrevet på i Bibelen, og det er sterke arkeologiske bevis på at David har eksistert, akkurat som Bibelen sier.

`Tenk gjennom hva det ville bety for vår tro hvis kong David ikke hadde eksistert, slik noen sier?`