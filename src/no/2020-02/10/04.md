---
title:  Daniel, Nebukadnesar og Babylon
date:  02/06/2020
---

I juli 2007 jobbet en forsker fra universitetet i Wien på et prosjekt i British Museum, da han fant en leirtavle fra kong Nebukadnesar av Babylon. På tavlen fant han navnet ”Nebusarsekim”, navnet til en babylonisk tjenestemann som er nevnt i Jer 39,3. Nebusarsekim er en av mange, både konger og embetsmenn fra Daniels og Nebukadnesars tid som, takket være arkeologien, er gjenoppdaget.

`Les Dan 1 og Dan 5. Hvordan stemmer den unge Daniels beslutninger med Guds handlinger da han brukte ham som sin tjener og profet for å påvirke millioner av mennesker gjennom historien?`

Daniel “bestemte seg for” (Dan 1,8) å være tro mot Gud med hensyn til mat og bønn. Disse gode vanene, som han la seg til i ung alder, ble det mønsteret som ville gi ham styrke i hans lange liv. Resultatet var en klar tankegang, visdom og forstand som kom fra Gud. Dette innså både Nebukadnesar og Belsasar, og Daniel ble en av de fremste tjenestemennene i riket. Men det førte også til at selveste kong Nebukadnesar ble omvendt (Dan 4,34–37).

Nebukadnesar var sønn av Nabopolassar. Sammen bygde de opp en strålende by, uovertruffen i oldtiden (Dan 4,30). Byen Babylon var enorm, den hadde over 300 templer, et utsøkt slott og var omgitt av veldige dobbeltmurer som var 3,5 og 6,5 meter tykke. Murene ble brutt av åtte store porter, alle oppkalt etter store babyloniske guder. Den mest berømte er Ishtarporten, som tyskerne gravde ut og bygget opp igjen i Pergamon-museet i Berlin.

I Dan 7,4 beskrives Babylon som en løve med ørnevinger. Langs prosesjonsveien frem til Ishtarporten er det bilder av 120 løver. Et bilde av en enorm løve som kaster seg over en mann ble også gravd frem og står den dag i dag utenfor byen. Alt dette viser at løven er et passende symbol på Babylon den store. Bibelhistorien og dens profetiske budskap blir bekreftet.

`I Dan 1,8 leser vi at Daniel “satte seg fore”. Hva menes med det? Er det noe du må ”sette deg fore” å gjøre eller ikke gjøre?`