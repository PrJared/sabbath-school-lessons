---
title:  Sola Scriptura og Ellen G. White
date:  30/04/2020
---

`Les Jes 8,20. Hvorfor er det alltid viktig å peke tilbake til ”loven og vitnesbyrdet” som norm for vår tro og lære? Hva betyr dette for profeter som ikke tilhører Bibelens kanon?`

Når vi snakker om sola Scriptura (Skriften alene), blir adventistene konfrontert med spørsmålet om hva en skal gjøre med Ellen G. White, som også ble inspirert av Gud og fungerte som Guds sendebud. Hva er forholdet mellom skriftene hennes og Skriften?

Selv en flyktig lesning av Ellen Whites skrifter viser at Bibelen var grunnleggende og sentral i all hennes tanke og teologi. Faktisk bekreftet hun gjentatte ganger at Bibelen er den høyeste autoritet og den endelige norm og standard for all lære, tro og praksis (se _Great Controversy_ side 595). Dessuten støttet hun og kjempet for protestantenes prinsipp om sola Scriptura (se _The Great Controversy_ side 9).

Ifølge Ellen G. White selv var skriftene hennes sammenlignet med Skriften et ‘mindre lys for å lede menn og kvinner til det større lyset’, Bibelen” (_Advent Review og Sabbath Herald_, 20. januar 1903). Skriftene hennes er ingen snarvei eller erstatning for bibelstudium. ”Du kjenner ikke Skriften. Hvis du hadde gjort Guds ord til ditt studium med et ønske om å nå Bibelens norm og oppnå kristen fullkommenhet, ville du ikke ha trengt Vitnesbyrdene. Det er fordi du har forsømt å bli kjent med Guds inspirerte bok at han har forsøkt å nå deg med enkle, direkte vitnesbyrd.” – _Testimonies for the Church_, bind 2, side 605.

Som sådan bør hennes skrifter verdsettes. De har samme slags inspirasjon som det Bibelens forfattere hadde, men de har en annen funksjon enn Bibelen. Hennes skrifter er ikke et tillegg til Skriften, de står under Den hellige skrift. Hun ønsket ikke at skriftene hennes skulle stå i stedet for Skriften. Nei, hun viste til Bibelen som eneste norm for tro og liv.

`Tenk på den gaven vi har fått i Ellen G. Whites verk. Hvordan kan vi lære å sette mer pris på det lyset som kommer fra henne, samtidig som vi setter Skriften over alt annet?`