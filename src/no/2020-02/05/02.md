---
title:  Skriften som rettesnor
date:  26/04/2020
---

Fra første stund har adventistene betraktet seg som bokens folk, som bibeltro kristne. Vi støtter det bibelske prinsippet om sola Scriptura (ved Skriften alene) i erkjennelse av Bibelens unike autoritet. Skriften alene er rettesnoren for vår teologi og den høyeste autoritet for liv og lære. Andre kilder, som religiøs erfaring, menneskelig fornuft eller tradisjon, er underordnet Bibelen. Faktisk var sola Scriptura-prinsippet ment å beskytte Skriftens autoritet mot avhengighet av kirken og dens tolkning, og det utelukket muligheten for at grunnlaget for å tolke den skulle komme fra kilder utenfor Bibelen.

`Les 1 Kor 4,1–6, spesielt vers 6, der Paulus sier at vi ikke skal ”gå ut over det som står skrevet.” Hvorfor er dette så avgjørende for vår tro?`

Å ikke gå ut over det som er skrevet, utelukker ikke innsikt fra andre felter, som bibelsk arkeologi eller historie. Slike disipliner kan kaste lys over bibelske ting og bakgrunnen for skriftsteder, og de kan derfor hjelpe oss med å forstå bibelteksten bedre. Det utelukker heller ikke hjelp av andre ressurser, som leksika, ordbøker, bibelordbøker og andre bøker og kommentarer. Men for å kunne tolke Bibelen rett, må Skriftens ordlyd stå over alle andre hensyn, vitenskaper og hjelpemidler. Andre synspunkter må evalueres nøye ut fra Skriften som et hele.

Det vi bekrefter når vi praktiserer sola Scriptura-prinsippet, er at hvis det oppstår en konflikt i tolkningen av vår tro, har Skriften alene den myndighet som overgår og dømmer enhver annen kilde eller religiøs tradisjon. Vi skal ikke gå ut over eller imot det som står i Bibelen. Sann kristendom og overbevisende forkynnelse av evangeliet er avhengig av et fast standpunkt på Skriftens autoritet.

“Skriften alene er den sanne herre og mester over alle skrifter og læresetninger på jorden.” – Martin Luther, _Luther’s Works_, vol. 32: _Career of the Reformer II_, red. Hilton C. Oswald, og Helmut T. Lehmann, bind 32 [Philadelphia, 1999], side 11, 12.

`Les Apg 17,10–11. Hva tilfører disse versene det vi sier om Skriftens forrang?`