---
title:  Skriften tolker skriften
date:  29/04/2020
---

Siden Skriften utgjør en enhet, kan den fungere som sin egen tolk. Uten en slik enhet kunne ikke Skriften være lyset som åpenbarer sin egen betydning, der én del av den tolker andre deler og dermed blir nøkkelen til å forstå beslektede tekster.

`Les Luk 24,27; Luk 24,44–45. Hvordan viser Jesus til Skriften for å forklare hvem han er? Hva lærer dette oss om å bruke Skriften?`

Det fine med å la skriftsted tolke skriftsted, er at Bibelen kaster mer lys over sin egen betydning. Vi føyer ikke tekst til tekst på en tilfeldig måte for å underbygge vårt syn. Nei, vi tar hensyn til sammenhengen som tekstene står i. I tillegg til den umiddelbare sammenhengen før og etter det avsnittet vi undersøker, bør vi se på konteksten i boken der avsnittet står. Og siden Paulus sier at ”alt som før er skrevet, er skrevet for at vi skal lære av det” (Rom 15,4), bør vi studere alt det Skriften sier om et bestemt emne.

“Bibelen er sin egen tolk. Skriftsteder bør sammenlignes med hverandre. De unge må lære å se Skriften som et hele og oppdage sammenhengen mellom de forskjellige delene. De bør bli kjent med dens store hovedemne: Guds opprinnelige plan med verden, hvordan den store konflikten oppsto, og frelsesverket.” – _Utdanning for livet_, side 102 [Ed 190].

Når vi sammenligner skriftsted med skriftsted, er det viktig å studere Bibelen grundig. Om mulig bør vi bruke grunnteksten eller iallfall en bibeloversettelse som er tro mot betydningen på hebraisk og gresk. Kunnskap om de opprinnelige språkene er ikke nødvendig for å få en god forståelse av Bibelen, men det er nyttig når det er mulig. Er det ikke mulig, vil tro og bønn idet vi studerer Ordet ydmykt og lærevillig, likevel gi gode resultater.

`Tenk på en lære, f.eks. de dødes tilstand, der det å fokusere på noen få utvalgte tekster kan føre galt av sted hvis vi ser bort fra andre tekster. Hva sier dette om hvor viktig det er å finne og lese alt Bibelen sier om et emne for å forstå dens lære best mulig?`