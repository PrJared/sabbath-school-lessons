---
title:  Skriftens enhet
date:  27/04/2020
---

Bibelen sier selv at “hver bok i Skriften er innblåst av Gud” (2 Tim 3,16), og at “at en ikke kan tyde noe profetord i Skriften på egen hånd”, og at ”drevet av Den hellige ånd talte mennesker ord fra Gud” (2 Pet 1,20–21). Med Gud som Bibelens endelige opphav kan vi anta at det er harmoni mellom de ulike delene av Skriften hva de viktigste spørsmålene angår.

`Les Tit 1,9 og 2 Tim 1,13. Hvorfor er Bibelens enhet viktig for vår tro?`

Bare når den har en indre enhet, en enhet som skyldes at Gud har inspirert den, kan Skriften være sin egen tolk. Hvis Skriften ikke hadde en overordnet læremessig enhet, kunne vi ikke finne enighet i læren om bestemte spørsmål. Uten Bibelens enhet ville kirken ikke ha hatt noen måte å skille sannhet fra vranglære på eller avvise kjetteri. Den ville ikke ha noe grunnlag for å iverksette disiplinærtiltak eller rette opp avvik fra Guds sannhet. Skriften ville miste sin overbevisende og frigjørende kraft.

Men Jesus og Bibelens forfattere tar Skriftens enhet for gitt ut fra dens opphav hos Gud. Dette ser vi når de siterer flere GT-bøker som likeverdige og i harmoni med hverandre (Rom 3,10–18; her benytter Paulus bibelsitater fra Fork 7,20, Sal 14,2–3; Sal 5,9; Sal 10,7 og Jes 59,7–8.

Bibelens forfattere så på Skriften som en udelelig og samstemt helhet der hovedtemaene videreutvikles. Det er ingen uenighet mellom GT og NT. NT inneholder ikke noe nytt evangelium eller en ny religion. GT åpnes i NT, og NT bygger på GT. Slik har de to delene et gjensidig forhold; de kaster lys over hverandre.

Skriftens enhet innebærer også at hele Skriften (tota scriptura) bør tas i betraktning når vi studerer et bibelsk emne, så vi ikke bare bygger på isolerte utsagn.

`Hva bør vi gjøre når vi kommer over tekster eller tanker som ser ut til å si imot hverandre i Bibelen? Hvordan løser vi problemet?`