---
title:  Skriftens klarhet
date:  28/04/2020
---

Enhver appell til Skriften alene gir liten mening hvis bibeltekstens betydning er uklar.

`Les Matt 21,42; Matt 12,3; Matt 12,5; Matt 19,4; Matt 22,31; Mark 12,10; Mark 12,26; Luk 6,3; Matt 24,15 og Mark 13,14. Hva innebærer Jesu gjentatte henvisninger til Skriften om budskapets klarhet?`

Bibelens vitnesbyrd er entydig: Det er tydelig nok hva Guds ord lærer. Bibelen er så tydelig at den kan forstås av både barn og voksne, spesielt de mest grunnleggende læresetningene. Og likevel er det uendelige muligheter for å utdype vår kunnskap og forståelse. Vi trenger ingen kirkelig lærestol for at Bibelen skal gi mening. Dens grunnleggende læresetninger kan forstås av alle troende. Den forutsetter at vi tilhører de troendes presteskap, for tolkningen er ikke overlatt til et kirkelig presteskap. Derfor oppfordrer Bibelen oss til å studere teksten selv, for vi er i stand til å forstå Guds budskap.

”Bibelens forfattere viser konsekvent at Skriften skal tolkes etter dens enkle, bokstavelige mening, med mindre et klart og åpenbart bilde er ment. ... Det er ikke snakk om å fjerne ‘skallet’ (den bokstavelige betydningen) for å komme frem til ‘kjernen’ (en mystisk, skjult, allegorisk betydning) som bare de innviede kan avdekke.” – Handbook of Seventh-day Adventist Theology [Hagerstown , MD, 2000], side 65. Nei, Bibelens klarhet gjelder språket, betydningen og ordene, fordi forfatterne har en bestemt sannhet for øye. Det er ikke subjektive, ukontrollerte bibeltekster som kan tolkes på mange måter.

Likevel vil vi iblant komme over tekster og tanker som vi ikke riktig forstår eller fatter. Det er jo Guds ord, og vi er bare syndige mennesker. Likevel er Ordet klart nok når det gjelder det vi virkelig behøver å vite og forstå, spesielt om frelsen.

`Tenk på en gang da du ikke forsto visse tekster som du senere fikk forklaring på. Hva lærte du av dette som kanskje kan hjelpe andre som sliter med noe lignende?`