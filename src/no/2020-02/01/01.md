---
title:  Bibelen er unik
date:  28/03/2020
---

### Bakgrunnsstoff
5 Mos 32,45–47, 1 Mos 49,8–12, Jes 53,3–7, 1 Kor 15,3–5, 1 Kor 15,51–55, Rom 12,2

> <p>Minnevers</p>
> Ditt ord er en lykt for min fot og et lys for min sti (Sal 119,105).

Bibelen er sammensatt av 66 bøker og skrevet over 1500 år på tre kontinenter (Asia, Afrika og Europa) av over førti forfattere. Det finnes ingen hellig eller religiøs bok som den. Kanskje ikke så rart, for den er tross alt Guds ord.

Det finnes over 24.600 manuskripter av NT fra de første fire århundrene etter Kristus. Av Platons opprinnelige manuskripter finnes det syv, av Herodot åtte, og Homers Iliaden litt mer, med 263 kopier. Dermed har vi gode bevis på at NTs tekst er bevart.

Bibelen var den første boken som ble oversatt, så vidt vi vet, den første som ble trykket i Vesten og den første som fikk så stor utbredelse på så mange språk at den nå kan leses av 95 prosent av jordens befolkning.

Bibelens innhold og budskap er også unikt. Det fokuserer på Guds frelseshandlinger i historien. Denne historien er flettet sammen med profetier som forutsier fremtiden, Guds planer og hans evige rike. Den er Guds levende ord, for den samme Guds Ånd som inspirerte Skriften (2 Tim 3,16–17), vil lede de troende i dag inn i all sannhet når de studerer Ordet (Joh 14,16–17; Joh 15,26; Joh 16,13).