---
title:  Bibelen som profeti
date:  31/03/2020
---

Bibelen er unik blant andre kjente religiøse verk fordi nesten 30 prosent er profetisk litteratur. Sammenhengen mellom profetier og oppfyllelsen av dem i tid står sentralt i Bibelens verdensbilde, for den Gud som handler i historien, kjenner også fremtiden og har åpenbart den for profetene (Am 3,7). Bibelen er ikke bare Guds levende ord eller et historisk ord – den er et profetisk ord.

**Hva åpenbarer disse tekstene om den kommende Messias?**

`1 Mos 49,8–12.`

`Sal 22,13–19.`

`Jes 53,3–7.`

`Dan 9,24.`

`Mi 5,1.`

`Mal 3,1.`

`Sak 9,9.`

Det er minst 65 forutsigelser om Messias i GT, mange flere hvis vi også tar med typologi (typologi er studiet av hvordan ritualer i GT, f.eks. ofringene, var små profetier om Jesus). Disse profetiene gjelder for eksempel at ”septer skal ikke vike fra Juda” (1 Mos 49,10); at han skulle bli født i Betlehem i Juda (Mi 5,1); at han ville bli ”foraktet, forlatt av mennesker”; slått, urettmessig anklaget, men likevel ikke åpnet munnen i selvforsvar (Jes 53,3–7); at hans hender og føtter ville bli gjennomboret og at de ville dele klærne hans mellom seg (Sal 22,13–19).

Det at GTs profetier ble oppfylt så nøye i Jesu liv, død og oppstandelse, vitner om deres guddommelige inspirasjon og åpenbaring. Det tyder også på at Jesus var den han og andre sa at han var. Som profetene forutsa Jesus også sin død og oppstandelse (Luk 9,21–22; Matt 17,22–23), Jerusalems fall (Matt 24,1–2) og sitt andre komme (Joh 14,1–3). Så både Jesu inkarnasjon, død og oppstandelse er forutsagt, og oppfyllelsen viser at Bibelen er til å stole på.

`Hvilke grunner har du for å tro på Jesus og hans død for oss? Snakk sammen i klassen, og spør klassen: Hvorfor er bevisene så klare?`