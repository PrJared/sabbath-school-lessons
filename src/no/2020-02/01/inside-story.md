---
title:  Misjonsfortelling
date:  03/04/2020
---

#### Redde ateister

_Biljana Mijatović (47), Serbia_

Biljana var 20 år og student. I naboleiligheten bodde en slektning, Svetlusjka. En fetter fortalte Biljana at Svetlusjka hadde gått fra vettet. Hun hørte stemmer, mannen hørte dem også. Det var også banking i veggen og knirkelyder. Svetlusjka sa at hun følte seg på størrelse med en mus både hjemme og ute.

Legene ga henne medisiner. Hun sov mye, men problemene ble ikke borte. Slektninger tok henne med til klostre, en prest prøvde å drive ut onde ånder. Ukene gikk, og Svetlusjka tok til sengen.

Biljana ble skremt av nyheten, men hva skulle hun gjøre? Hun var ateist og trodde ikke på det overnaturlige. Hadde naboen psykiske problemer? Hun besøkte Svetlusjka, som ble glad for besøk, men insisterte på at hun ikke trengte psykolog. «Jeg er sunn og frisk. Hvorfor skal jeg ta medisiner som får meg til å sove hele dagen. Jeg trenger annen hjelp.»

Biljana skjønte at Svetlusjka snakket sant. «Skal jeg be for deg?» sa hun. Biljana var ateist, men gikk på møter i adventistkirken Nye Beograd fordi hun søkte mening med livet.

Svetlusjka takket ja til bønn. Biljana gikk hjem og knelte i bønn: «Kjære Gud, hvis du finnes, så bevar meg mot djevlene,» ba hun. «Hjelp Svetlusjka. Beskytt henne.»

Da Biljana kom hjem fra universitetet dagen etter, sto Svetlusjka og vasket vinduene. Biljana fikk hakeslepp. Gud hadde hørt bønnen hennes!

Svetlusjkas problemer var forsvunnet og kom aldri tilbake. Biljana var fra seg av glede. Hun lovte at Gud skulle være hennes Gud hvis han ville være med henne og bevare henne. En morgen våknet hun med tro i hjertet. Hun overga seg til Jesus og ble døpt.

Nå er Biljana 47 år, revisor og aktiv i menigheten Nye Beograd.

«I mitt misjonsarbeid har jeg sett at Gud arbeider tålmodig med den enkelte,» sier hun.

Adventistkirken Nye Beograd får en del av offeret 13. sabbat så de kan få sitt eget kirkebygg. Takk for at dere planlegger et rundhåndet offer 13. sabbat.

Du kan se Biljana på YouTube: bit.ly/Biljana-Mijatovic.