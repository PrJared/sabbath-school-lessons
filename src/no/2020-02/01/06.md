---
title:  Ordets forvandlende kraft
date:  02/04/2020
---

`Les 2 Kong 22,3–20. Hva får kong Josjia til å rive i stykker klærne? Hva gjør oppdagelsen ikke bare med ham, men hele Juda?`

I 621 f.Kr., da Josjia var omlag 25 år, oppdaget øverstepresten ”lovens bok”. Dette kan ha vært de fem Mosebøkene eller bare den femte. Under hans far Amon og bestefaren Manasse gikk rullen tapt i tilbedelsen av Baal, Asjera og “hele himmelens hær” (2 Kong 21,3–9). Når Josjia hører paktens betingelser, river han i stykker klærne i ren fortvilelse, for han skjønner hvor langt de er fra å tilbe den sanne Gud. Han starter straks en reformasjon i hele landet, river ned avgudshaugene og ødelegger bilder av fremmede guder. Når han er ferdig, er det bare ett sted igjen der man kan tilbe i Juda: Guds tempel i Jerusalem. Oppdagelsen av Guds ord fører til overbevisning, omvendelse og kraft til et nytt liv. Endringen begynner med Josjia og spres til resten av Juda.

`Hvordan kan Bibelen forvandle livet vårt og vise oss veien til frelse? Les Joh 16,13; Joh 17,17; Hebr 4,12 og Rom 12,2.`

Et av de sterkeste vitnesbyrdene om Bibelens kraft er et nytt liv. Det er Ordet som skjærer gjennom menneskets synd og fordervelse og avslører vår sanne natur og behovet for en frelser.

En bok så unik som Bibelen, grunnfestet i historien, gjennomsyret av profetier og med kraft til å forvandle livet, må også tolkes på en unik måte. Den kan ikke tolkes som noen annen bok, for Guds levende ord må forstås i lys av en levende Kristus som lovte å sende sin Ånd for å veilede oss “til hele sannheten” (Joh 16,13). Som åpenbaring av Guds sannhet må Bibelen inneholde sine egne tolkningsprinsipper. Disse prinsippene kan finnes ved å studere hvordan de forskjellige forfatterne brukte Skriften og ble ledet av den da de lot Skriften tolke seg selv.