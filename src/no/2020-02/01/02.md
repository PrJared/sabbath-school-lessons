---
title:  Guds levende ord
date:  29/03/2020
---

De viktigste ordene som er sagt, er ofte en persons siste ord. Moses, som skrev de første fem bøkene i Bibelen, synger en sang for folket rett før sin død (5 Mos 31,30–32,43).

`Les 5 Mos 32,45–47. Hvordan skildrer Moses Guds ord og dets kraft i folkets liv på grensen til det lovede land?`

Noe av det siste Moses sier, er en sterk formaning. Ved å vise til det Gud har talt til dem gjennom ham, ønsket Moses å understreke at Gud og hans vilje for dem måtte være deres fokus. Ved å lære barna dette, ville hver generasjon videreføre Guds frelsespakt. Legg merke til at de ikke skulle velge og vrake blant Guds ord, men holde “hvert ord i denne loven” (5 Mos 32,46).

Ved historiens slutt har Gud et folk som er tro mot hele Skriften. De holder Guds bud og har troen på Jesus (Åp 14,12). De er trofaste mot Bibelens lære, for det gir ikke bare et rikere liv på jorden, men en evighet i det hjemmet Jesus gjør i stand for oss (Joh 14,1–3).

`Les Joh 1,1–5; Joh 1,14; Joh 14,6. Hva sier disse versene oss om Jesus og det evige liv? Hva har Ordet som ble menneske med Skriftens åpenbaring og inspirasjon å gjøre?`

Jesus er hele Skriftens fokus og mål. Som Messias oppfyller han løftene i GT. Fordi han levde, døde og lever igjen, har vi ikke bare en bekreftelse på Skriften, men også løftet om evig liv.

`Les igjen 5 Mos 32,47. Hvordan har du opplevd at lydighet mot Guds ord ikke er ”tomme ord for dere”? Hvorfor er tro på Gud og lydighet mot hans Ord aldri tomhet?`