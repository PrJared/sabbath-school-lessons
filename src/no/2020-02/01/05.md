---
title:  Bibelen som historie
date:  01/04/2020
---

Bibelen er unik blant ”hellige” bøker fordi den er en historisk bok. Den er ikke bare filosofiske tanker (som hos Konfucius eller Buddha), men viser Guds handlinger i en historie som er på vei mot et mål. Disse målene er 1) løftet om Messias og 2) Jesu gjenkomst. Dette er unikt for den jødisk-kristne tro i motsetning til religioner med sykliske oppfatninger, helt fra det gamle Egypt til Østens moderne religioner.

`Les 1 Kor 15,3–5; 1 Kor 15,51–55; Rom 8,11 og 1 Tess 4,14. Hva sier disse tekstene om at Kristi oppstandelse er en historisk sannhet og hva det betyr for oss personlig?`

De fire evangeliene og Paulus vitner om at Jesus døde, ble begravet, sto opp fra de døde og viste seg for en rekke mennesker. Dette bekreftes av øyenvitner som la ham i graven og senere så den tom. Vitner tok på Jesus, og han spiste sammen med dem. Maria Magdalena, Maria (Jesu mor) og andre kvinner så ham etter oppstandelsen. To disipler snakket med ham på veien til Emmaus. Jesus viste seg for mange og ga dem misjonsbefalingen. Paulus skriver at hvis Skriftens vitnesbyrd blir motbevist, er forkynnelsen og troen ”tom” (1 Kor 15,14). Andre oversettelser sier “ubrukelig”. Disiplene sier: ”Herren er virkelig stått opp” (Luk 24,34). Det greske ordet ontos viser til noe som faktisk skjedde. Det blir oversatt ”virkelig”,”sikkert” eller ”faktisk.” Disiplene vitner: ”Herren er virkelig stått opp.”

Kristus blir også kalt ”førstegrøden” av alle de døde (1 Kor 15,20). Det at han rent fysisk oppsto fra de døde og lever i dag, er garantien for at også de skal stå opp slik han sto opp. De troende “skal alle få liv ved Kristus” (1 Kor 15,22). Dette er en fremtidig skapelseshandling da ”de som hører Kristus til” skal stå opp ”ved hans gjenkomst” (1 Kor 15,23),”ved det siste basunstøt” (1 Kor 15,52).

`Hvorfor er løftet om oppstandelsen så viktig for vår tro når vi forstår at de døde sover? Hvorfor er vår tro ”tom” uten den?`