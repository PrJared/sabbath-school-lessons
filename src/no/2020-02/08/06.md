---
title:  Skaperverket, syndefallet og korset
date:  21/05/2020
---

I Bibelen ser vi en ubrutt sammenheng mellom skapelsens fullkommenhet, syndefallet, den lovte Messias og den endelige frelsen. Disse store begivenhetene blir grunnlaget for menneskets frelseshistorie.

`Les 1 Mos 1,31; 1 Mos 2,15–17 og 1 Mos 3,1–7. Hva skjedde med Guds fullkomne skaperverk?`

Gud erklærte at skaperverket var ”svært godt” (1 Mos 1,31). ”Skapelsen var nå fullendt. ... Eden blomstret på jorden. Adam og Eva hadde fri adgang til livets tre. Ingen plett av synd eller skygge av død skjemte det skjønne skaperverket.” – _Alfa og Omega_, bind 1, side 26 [PP 47]. Gud hadde advart Adam og Eva om at hvis de spiste av det forbudte treet, ville de dø (1 Mos 2,15–17). Slangen begynte med et spørsmål før han benektet det Gud hadde sagt: ”Dere skal slett ikke dø!” (1 Mos 3,4). Satan lovet Eva stor kunnskap og at hun ville bli som Gud. Hun trodde ham selvsagt.

`Hvordan bekrefter Paulus Gud ord i 1 Mos 2,15–17? Les Rom 5,12 og Rom 6,23. Hvordan stemmer dette med teistisk utvikling?`

I Skriften kan vi se hvor senere bibelske forfattere bekreftet tidligere bibelske utsagn og ga ytterligere innsikt. I Rom 5–8 skriver Paulus om synd og frelsens skjønnhet: ”Synden kom inn i verden på grunn av ett menneske, og med synden kom døden. Og slik rammet døden alle mennesker” (Rom 5,12). Et evolusjonistisk perspektiv plasserer døden millioner av år før menneskeheten. Denne tanken får følger for Bibelens lære om syndens opphav, Kristi død i vårt sted på korset og frelsesplanen. Hvis døden ikke har å gjøre med synd, er ikke syndens lønn døden (Rom 6,23), og Kristus ville ikke ha hatt noen grunn til å dø for våre synder. Så skapelsen, syndefallet og korset henger uløselig sammen. Den første Adam er forbundet med den siste Adam (1 Kor 15,45; 1 Kor 15,47). Troen på darwinistisk evolusjon (selv om et eller annet gudsbegrep settes inn i prosessen) ville ødelegge kristendommens grunnlag.