---
title:  Skapelsen og ekteskapet
date:  20/05/2020
---

Det siste tiåret har det skjedd store endringer i den måten samfunnet og myndighetene definerer ekteskapet på. Mange steder er ekteskap av samme kjønn godkjent. Man omstøter tidligere lover som har beskyttet familiestrukturen med en mann og en kvinne i sentrum. Dette er en ny utvikling. Den reiser nye spørsmål om ekteskapet som institusjon, forholdet mellom kirke og stat og også ekteskapet og familiens hellige stilling som definert i Skriften.

`Les 1 Mos 1,26–28, 1 Mos 2,18 og 1 Mos 2,21–24. Hva lærer disse tekstene om Guds ideal for ekteskapet?`

På den sjette dag når Gud klimaks i skaperverket, mennesket. Det er fascinerende at flertallsformen brukes om Gud i 1 Mos 1,26: ”La oss lage mennesker i vårt bilde.” Forholdet mellom personene i den treenige guddommen er preget av kjærlighet, og nå skaper Gud det mellommenneskelige forholdet som ekteskapet er her på jorden.

“I Guds bilde skapte han det, som mann og kvinne skapte han dem” (1 Mos 1,27). Adam sier: ”Nå er det bein av mine bein og kjøtt av mitt kjøtt” (1 Mos 2,23), og Adam kaller henne ”kvinne.” I ekteskapet ”skal mannen forlate sin far og sin mor og holde fast ved sin kvinne, og de to skal være én kropp” (1 Mos 2,24).

Skriften sier at dette forholdet skal være mellom en mann og en kvinne som igjen stammer fra sin far og mor, også en mann og kvinne. Dette blir ytterligere understreket av oppgaven som gis til jordens første foreldre: “Gud velsignet dem og sa til dem: ”Vær fruktbare og bli mange, fyll jorden og legg den under dere!” (1 Mos 1,28). I det femte bud skal barn (avkom) hedre far og mor (2 Mos 20,12). Dette innbyrdes forholdet kan bare oppfylles i et heterofilt partnerskap.

`Les Jesu ord i Matt 19,3–6. Hva lærer det oss om ekteskapets natur og hellighet? I lys av Jesu ord, og uten å glemme Guds kjærlighet til alle mennesker og at vi alle er syndere: Hvordan kan vi være faste og trofaste mot ekteskapets bibelske prinsipper?`