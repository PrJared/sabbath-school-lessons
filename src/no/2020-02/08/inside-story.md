---
title:  Misjonsfortelling
date:  22/05/2020
---

#### Djevlene og døden

_Timo Flink (45), Finland_

Leena snudde seg til vennene Anneli og Timo under et bibelstudium i leiligheten hennes i Raahe. «Noe er galt, la oss be,» sa hun.

De tre studentene falt på kne, og da brøt en høy, mørk skikkelse inn i rommet med kurs for Anneli. Hun rygget skrekkslagen da skikkelsen prøvde å gripe henne.

Timo og Leena ba. Da kom en lys skikkelse og jaget ut den mørke. Den mørke sto ved døren og ville inn, men fikk ikke lov. Etter litt ga den mørke opp og gikk.

Leena beskrev møtet mellom den mørke og den lyse. Timo hadde bare sett lyse og mørke skygger, og Anneli ville ikke snakke om det. Senere fikk de høre at noen hadde begått selvmord like ved. «Det var derfor jeg følte noe var galt,» sa Leena.

Anneli sa at hun hadde drevet med spiritisme og fremdeles ble hun plaget av ånder. Men Gud var sterkere. Da hun var alene etter angrepet, hadde den lyse skikkelsen kommet og sittet på sengen hennes til det ble lyst. Angrepene stoppet da hun ble døpt. Det var første, men ikke siste gang Timo fikk se konflikten mellom Kristus og Satan på nært hold.

Timo sov som regel tungt, men våknet en natt og følte at noen stirret på ham i mørket. «Ikke ta dåp,» sa en stemme. Timo var datastudent og skulle døpes i adventistkirken. Han så ikke noe, men følte at noen var der. Han ba, og skikkelsen forsvant. Neste dag sa Leena at noen hadde begått selvmord nær der han bodde. «Vet du når?» spurte han. Det var da han ble vekket.

Timo ble senere pastor i Adventistkirken. Men han fortsatte å ha opplevelser med det overnaturlige.

På ferjen til Sverige sammen med andre pastorer var han urolig om natten. Han fikk ikke sove, og følte trang til å be. Da hørte han djevelsk latter. Timo skjønte at noe holdt på å skje, men hva? Han ba i to timer.

Ved frokosten kom en eldre pastor bort til ham. «Hva skjedde hos deg i natt?» spurte han. «Den hellige ånd ba meg be for deg.» En annen sa: «Jeg våknet og måtte ha frisk luft. Jeg gikk på dekk, og der var en mann i ferd med å hoppe på sjøen.»

Pastoren fikk ham til å komme tilbake og snakket ham fra å ta livet av seg. Da de tre sjekket tiden, skjønte de at alt hadde skjedd samtidig.

Timo er kommunikasjonsleder for Adventistkirken i Finland, og ser møtene med selvmord og det overnaturlige som bevis for konflikten mellom Kristus og Satan. «Det skjer overalt. Men Jesus har vunnet. Vi har ikke noe å frykte. Det er fryktelige hendelser, men Jesus beskytter oss. Den andre siden kan intet utrette.»

Leena og Anneli er ikke kvinnenes egentlige navn.

Se Timo på YouTube: bit.ly/Timo-Flink.