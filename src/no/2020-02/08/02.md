---
title:  I begynnelsen
date:  17/05/2020
---

`Les 1 Mos 1,1. Hvilke dype sannheter åpenbares her?`

Bibelen åpner med de mest opphøyde og dype ord, ord som er enkle, men som viser seg å inneholde en uendelig dybde når de studeres nøye. Faktisk blir de største filosofiske spørsmål (hvem vi er, hvorfor vi er her, og hvordan vi kom hit) besvart i Bibelens første setning.

Vi er til fordi Gud skapte oss på et bestemt tidspunkt i fortiden. Vi har ikke utviklet oss fra ingenting. Vi ble heller ikke til ved en tilfeldighet, uten plan og mål, slik mye av vår tids vitenskapelige modeller om vårt opphav lærer. Darwinistisk evolusjon er i strid med Skriften, og forsøk på harmonisere den med Bibelen virker umulig.

Vi ble også skapt av Gud på et bestemt tidspunkt: ”i begynnelsen”. Dette må bety at Gud eksisterte før denne begynnelsen. Det vil si at han var til før tiden ble skapt og uttrykt i det daglige kretsløpet ”kveld og morgen” og i måneder og år, som alle skyldes jordens forhold til solen og månen. Denne absolutte begynnelsen støttes av andre skriftsteder som også bekrefter hvordan Guds skaperverk ble til (Joh 1,1–3).

`Les Joh 1,1–3 og Hebr 1,1–2. Hvem var den aktive i skapelsen? Tenk på hva det vil si at han også døde på korset.`

Bibelen lærer at Jesus utførte skapelsen. “Alt er blitt til ved ham, uten ham er ikke noe blitt til” (Joh 1,3). Ved Jesus “skapte han verden” (Hebr 1,1–2). Fordi alt har sitt opphav i Jesus i begynnelsen, kan vi ha håp om at han til slutt vil fullføre det han har begynt, for han er ”alfa og omega”, ”den første og den siste” (Åp 1,8, Åp 22,13).

`Hvilken forskjell gjør det å vite at du ble skapt av Gud? Tenk om du ikke trodde det. Hvor annerledes ville ditt syn på deg selv og andre være, og hvorfor?`