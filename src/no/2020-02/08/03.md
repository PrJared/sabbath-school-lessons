---
title:  Skapelsesdagene
date:  18/05/2020
---

I senere år har det vært en tendens til å se skapelsesuken som ikke-bokstavelig, en metafor, en lignelse eller også en myte. Dette er en følge av evolusjonsteorien, som går ut fra at utviklingen av livet på planeten jorden har tatt lange tidsperioder.

Hva lærer Bibelen om dette? Hvorfor skal ”dagene” under skapelsen i 1 Mos 1 forstås som bokstavelige og ikke billedlige dager?

`Les 1 Mos 1,3–5 og 2 Mos 20,8–11. Hvordan brukes begrepet “dag” her?`

Det hebraiske ordet yôm, eller ”dag” brukes konsekvent om en bokstavelig dag gjennom hele skapelsesberetningen. Ingenting i fortellingen om skapelsen tyder på at noe annet enn en bokstavelig dag var ment, slik vi forstår en dag i dag. Noen lærde som ikke tror dagene var bokstavelige, innrømmer at forfatterens hensikt var å skildre bokstavelige dager.

Det er interessant at Gud selv velger dette navnet på den første tidsenheten (1 Mos 1,5). Yôm, eller dag, er forklart med uttrykket ”og det ble kveld og det ble morgen” (1 Mos 1,5; 1 Mos 1,8 osv.). Begrepet brukes i entall, ikke flertall, og betyr en enkelt dag.

Dermed skal de syv skapelsesdagene forstås som en komplett tidsenhet innledet av tallordet ekkad (”en”) fulgt av vanlige tall (andre, tredje, fjerde osv.) Dette mønsteret viser til dager som danner en rekke og kulminerer med den syvende dagen. Ingenting i bruken av ordene eller i selve tekstformen tyder på at det skal være mellomrom mellom dagene. De syv skapelsesdagene er syv dager som våre dager i dag.

Dessuten ble dagens bokstavelige natur tatt for gitt da Gud skrev det fjerde budet med sin egen finger. Dette viser at grunnlaget for den syvende dag som sabbat er skapelsesukens syv dager.

`Skapelsen i begynnelsen er ikke den eneste i Bibelen. Vi har også gjenskapelsen ved Jesu annet komme, når Gud vil gjøre det dødelige udødelig ”brått, på et øyeblikk, ved det siste basunstøt” (1 Kor 15,52). Men hvis Gud kan gjøre dette på et øyeblikk ved gjenskapelsen, hvorfor skulle han da bruke milliarder av år på skaperverket i første omgang, slik teistisk evolusjon lærer?`