---
title:  Ydmykhet
date:  16/06/2020
---

`Les Jak 4,6–10; 2 Krøn 7,14 og Sef 3,12. Hvorfor er ydmykhet viktig når vi skal takle vanskelige skriftsteder?`

Mange har innsett at de er avhengige av noe og noen utenfor seg selv. De har erkjent at de ikke kan og vet alt. De setter sannheten høyere enn behovet for å ha rett, og de er klar over at sannheten ikke er noe de har, men noe de står overfor. Den største sannheten de har forstått, er hvor lite de virkelig vet om sannheten. Nå ”ser vi i et speil, i en gåte,” skriver Paulus (1 Kor 13,12).

Det er mange fordeler med slik ydmykhet: et oppriktig studium er grunnlaget for all kunnskapsvekst, for det skaper en frihet som fører naturlig til en lærevillig innstilling. Dermed er det ikke sagt at ydmyke mennesker ofte tar feil, eller at de alltid ombestemmer seg og aldri har en fast overbevisning. Det betyr bare at de innordner seg under Bibelens sannhet. De kjenner sin begrensning, og derfor er de i stand til å utvide sin kunnskap og forståelse av Guds ord på en måte som den intellektuelle, arrogante og stolte ikke gjør.

”Alle som vil komme til Guds ord og finne veiledning med et ydmykt, spørrende sinn, fast bestemt på å kjenne frelsens betingelser, vil forstå hva Skriften sier. Men de som kommer til granskningen av Ordet med en ånd som Ordet ikke godkjenner, sitter igjen med en ånd som ikke er fra Guds ord. Herren vil ikke tale til den likegyldige. Han kaster ikke bort veiledning på en som med overlegg mangler respekt. Men fristeren underviser enhver som overgir seg til hans tilskyndelser og er villig til å undergrave Guds hellige lov.

Vi må være ydmyke og søke livets Ord i oppriktighet og ærbødighet, for bare den som er ydmyk og angrer, kan se lys.” – _The Advent Review and Sabbath Herald_, 22. august 1907.

`Hvordan finner du den rette balansen mellom ydmykhet og visshet? Hvordan kan du f.eks. besvare anklagen: Hvordan kan dere syvendedags-adventister være så sikre på at dere har rett når det gjelder sabbaten og at nesten alle andre tar feil?`