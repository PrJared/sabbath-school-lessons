---
title:  Bønn og bibellesning
date:  18/06/2020
---

`Les Apg 17,11; Apg 8,35 og Apg 15,15.16. Hva gjorde apostlene og urkirken når de støtte på vanskelige spørsmål? Hvorfor er Skriften fortsatt den beste kilden til å tolke seg selv?`

Den beste løsningen på bibelske problemer er Bibelen selv. Vi håndterer problemene best når vi studerer dem i lys av hele Skriften, så vi ikke ser teksten isolert fra andre tekster eller fra hele Skriften. Vi må bruke Bibelen for å forstå Bibelen. Å lære å grave frem de store sannhetene i Guds ord er noe av det viktigste vi kan foreta oss.

Hvis du ikke forstår et skriftsted, kan du prøve å samle lys fra andre bibeltekster som handler om det samme. Forsøk alltid å finne klare uttalelser i Skriften som kan belyse de tekstene som er mindre tydelige. Det er også viktig at du aldri formørker Skriftens klare uttalelser ved å komme til dem med vanskelige tekster. I stedet for å la utenombibelske kilder, filosofi og vitenskap forklare betydningen av Bibelen bør vi la Skriften selv åpne meningen for oss.

Når vi ligger på kne, ser vi bokstavelig talt vanskelighetene fra et nytt perspektiv. For i bønn signaliserer vi at vi har behov for Guds hjelp til å tolke og forstå Skriften. I bønn søker vi å få sinnet opplyst av Den hellige ånd som inspirerte Bibelens forfattere til å skrive det de skrev.

I bønn blir motivene våre synlige, og vi kan fortelle Gud hvorfor vi vil forstå det vi leser. I bønn ber vi Gud om å åpne våre øyne for hans Ord og gi oss en ånd som er villig til å følge sannheten. (Dette er viktig!) Når Gud veileder oss ved sin hellige Ånd som svar på våre bønner, motsier han ikke det han har åpenbart i Bibelen. Gud er alltid i harmoni med sitt Ord, og han vil stadfeste og bygge videre på det han har inspirert Bibelens forfattere til å si oss.

`Hvordan hjelper bønn deg til å få den riktige innstillingen så du lettere forstår og følger Guds ord?`