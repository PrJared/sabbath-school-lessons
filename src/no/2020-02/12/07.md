---
title:  Til ettertanke
date:  19/06/2020
---

Les ”Fra tvil til tro” i _Veien til Kristus_, side 125–136 [SC 105–113].

Les avsnitt 8 i dokumentet _Methods of Bible Study_.

I Bibelen er det mange mysterier som feilbarlige mennesker har vanskelig for å forstå og som er for dype til at vi kan forklare dem fullt ut. Derfor må vi ha et ydmykt sinn og være villige til å lære av Skriften under bønn. Troskap mot Skriften gjør at bibelteksten – selv om betydningen ikke tiltaler oss – får si det den faktisk sier. Når vi er tro mot Skriften, respekterer vi teksten i stedet for å endre den eller unngå dens sanne mening.

”Når vi åpner Guds bok uten ærbødighet og bønn, og når våre tanker og følelser ikke er festet ved Gud, ikke er i samklang med hans vilje, blir sinnet formørket av tvil, og tvilen blir styrket under selve bibelgranskingen. Fienden får herredømme over tankene og foreslår fortolkninger som ikke er riktige. De som ikke søker å være i samklang med Gud i tale og handling, vil alltid være utsatt for å fare vill i sin forståelse av Skriften, hvor lærde de enn kan være, og det er risikabelt å feste lit til deres forklaringer. De som leser Skriften for å finne uoverensstemmelser, mangler åndelig innsikt. Med sitt fordreide syn kommer de til å se mange grunner til tvil og vantro i slikt som i virkeligheten er klart og enkelt.” – _Veien til Kristus_, side 133 [SC 110, 111].

**Spørsmål til drøftelse**

`Hvorfor er de holdningene til Bibelen som vi har diskutert denne uken så grunnleggende for en riktig forståelse av Guds ord? Hvilke andre holdninger til Bibelen tror du er viktige for at du skal forstå den bedre?`

`Hvorfor bør vi ikke bli overrasket over å finne ting i Bibelen som er vanskelige å forstå? For hvor mye i naturen kan være vanskelig å forstå? Fremdeles er f.eks. vann fullt av mysterier.`

`Hvordan kan vi besvare spørsmålet om Luk 23,43, der (ifølge de fleste oversettelser) Jesus forteller tyven at han skal være i himmelen sammen med Jesus den dagen? Hva er ærlige måter å svare på? Hvordan kan f.eks. tekster som Joh 20,17; Fork 9,5 og 1 Kor 15,16–20 hjelpe oss å forstå hva saken gjelder?`