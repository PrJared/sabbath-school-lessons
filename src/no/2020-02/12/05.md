---
title:  Utholdenhet og tålmod
date:  17/06/2020
---

`Les Gal 6,9. Her skriver Paulus om vår utholdenhet i å gjøre godt mot andre, men den samme holdningen må til når vi skal takle vanskelige spørsmål. Hvorfor er utholdenhet og tålmodighet viktig for å løse problemer?`

Virkelige prestasjoner forutsetter alltid utholdenhet. Det vi får for lett, tar vi ofte for lett på. Vanskelighetene i Bibelen gir oss en mulighet til å bruke hodet, og den utholdenheten vi viser når vi leter etter en løsning, viser hvor viktig saken er for oss. Tid vi bruker på å finne ut mer om Bibelens betydning og budskap, er vel anvendt tid. Kanskje vil opplevelsen av flittig granskning av Skriften etter et svar være en større velsignelse enn selve løsningen på problemet hvis vi finner den til slutt. For når vi finner en løsning på et irriterende problem, blir den veldig verdifull for oss.

Det at du ikke kan løse problemer fort, beviser ikke at det er uløselig. Det er merkelig hvor ofte vi overser dette opplagte faktum. Mange går ut fra at problemet er uløselig når de ikke straks ser noen løsning etter å ha tenkt litt over saken. Noen gir seg til å tvile på Bibelens pålitelighet. Men husk at det kan finnes en enkel løsning selv om vi i vår begrensede menneskelige visdom – eller uvitenhet – ikke ser den. Hva ville vi tro om en nybegynner i algebra som bruker en halvtime på å prøve å løse et vanskelig problem, for så å erklære at problemet er uløselig siden han ikke fant løsningen? Slik er det når vi studerer Bibelen.

Når noen tekster er for vanskelige, bør du legge dem til side en stund og i mellomtiden leve etter det Gud har vist deg helt tydelig. Det finnes åndelig kunnskap vi først får etter at vi har gjort det Gud allerede har bedt oss om å gjøre. Så vær utholdende og tålmodig når du studerer Bibelen. Tålmodighet er tross alt en dyd hos de troende i endetiden (se Åp 14,12).

`Hva kan vi lære av andre mennesker som har studert vanskelige bibelavsnitt med flid og tålmod? Hvordan kan vi oppmuntre andre til ikke å gi opp sin søken etter sannhet? Hvorfor behøver vi ikke være redde når vi kommer over en vanskelig tekst i Skriften?`