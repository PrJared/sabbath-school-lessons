---
title:  Misjonsfortelling
date:  19/06/2020
---

#### Skilsmisse og tilgivelse

_Maria, Transeuropeisk divisjon_

Maria forlot sin mann da hun var 30. Hun hadde bibelske grunner for skilsmissen, men ville ikke gå ut med det som var privat, og svigerfamilien var respekterte medlemmer i adventistkirken hun ennå gikk i.

Medlemmene forsto ikke, og de ga henne skylden. Flere sa hun var fortapt. Maria sluttet å komme på sabbaten og flyttet for å begynne et nytt liv. Men hun følte seg elendig. Elsket Gud henne ennå?

På TV fant hun en kvinnelig taler i en karismatisk menighet som var rolig og fornuftig. Maria fulgte med i flere uker. En kveld talte kvinnen om tilgivelse.

«Ingen kan tilgi av seg selv. Du trenger Guds hjelp,» sa hun. Ordene var ennå i hennes tanker da hun kjørte på jobb dagen etter. Hun skjønte plutselig at hun måtte tilgi sin tidligere mann og hans foreldre, de uvennlige menighetsmedlemmene og mest av alt seg selv.

Hun gråt og prøvde å be, men tårene gjorde det umulig å kjøre og be samtidig. Hun svingte inn til siden. Svaret kom nesten øyeblikkelig. «Jeg skal hjelpe deg,» sa en stemme. Maria gråt av glede. Hun visste at bønnen var hørt og at hun fikk hjelp. Hun satt i bilen i veikanten en halv time. Hun hadde lovt å følge Gud, men hvordan?

Les Bibelen og Ellen Whites skrifter, tenkte hun. Etter arbeidet den dagen åpnet hun Bibelen og leste. Hun leste i alle ledige stunder. «Jeg tørstet etter å finne ut hvem Gud er,» sa hun. I løpet av et år leste hun Bibelen tre ganger og alle bøkene i Alfa og Omega-serien.

Maria tok mot til seg og snakket med adventistpastoren på stedet om sin skilsmisse. Han dannet en bibelgruppe for henne. Maria elsket gruppen. Etter en møteserie begynte hun å gå regelmessig i kirken.

Senere traff hun svigerforeldrene. Hun følte ingen skam og var ikke sint på dem. De var venner. Hun har også tilgitt medlemmene som var uvennlige. Hun husker ikke engang hvem de var. «Jeg har funnet fred,» sa hun.

I dag er Maria aktiv i menigheten og leder et 13. sabbatsprosjekt i Transeuropeisk divisjon. Hun leser Bibelen daglig, kommer gjennom den minst en gang i året og leser Ellen Whites skrifter ca. en time om dagen.

Hun minnes dagen da Gud hjalp henne å tilgi andre og seg selv. «Jeg fikk tilgivelsen som gave,» sa hun. «Denne historien har for alltid endret mitt gudsforhold.»

Av respekt for slektninger og medlemmer hun er glad i opplyser vi ikke Marias virkelige navn og heller ikke hvor hun bor.