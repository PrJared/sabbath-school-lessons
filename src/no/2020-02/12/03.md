---
title:  Håndter vanskeligheter ærlig og forsiktig
date:  15/06/2020
---

Har du noen gang kommet over et eller flere vers som du ikke forsto eller syntes det var vanskelig å få til å rime med andre tekster eller livet generelt? Det har du nok. Hvordan reagerte du? Hvordan bør du reagere?

`Les 1 Krøn 29,17; Ordsp 2,7; 1 Tim 4,16. Hvordan kan disse tekstene hjelpe oss med vanskelige tekster?`

Vi må være ærlige om vi skal kunne takle vanskelighetene godt. Ærlighet beskytter oss, slik at vi ikke flykter fra problemene. Ærlighet hindrer oss i å gi overfladiske svar som ikke tåler dagens lys. Gud ønsker ærlighet og integritet. Derfor bør vi etterligne hans karakter i alt vi gjør, også når vi studerer Bibelen.

Når ærlige mennesker takler Bibelens problemer, unngår de utenomsnakk. De forvrenger ikke sannheten eller villeder andre ved å manipulere bevisene. Det er bedre å vente på et svar som holder vann enn å gi en unnvikende eller dårlig løsning. En positiv bivirkning av å være ærlig når vi studerer Bibelen, er at det skaper tillit, og tillit er viktig i alle personlige forhold. Det er mye mer overbevisende enn dårlige svar. Det er bedre å si at du ikke vet hvordan du skal svare på spørsmålet eller forklare teksten enn å prøve å få den til å si det du vil den skal si når den kanskje ikke gjør det.

Grundige mennesker ønsker inderlig å kjenne sannheten i Guds ord, og de unngår forhastede konklusjoner som bygger på sviktende kunnskap. Grundige mennesker vil ikke overse noe som kan være viktig. De forhaster seg ikke, men studerer Guds ord og all relevant informasjon.

`Hva gjør du, eller hva bør du gjøre, med tekster du ikke helt forstår eller som ikke ser ut til å passe inn i din forståelse av sannhet?`