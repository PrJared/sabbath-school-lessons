---
title:  Årsaker til tilsynelatende motsetninger
date:  14/06/2020
---

`Les 2 Tim 2,10–15. Paulus formaner Timoteus om å legge ”fram sannhetens ord på rett måte.” Hva er det viktige her?`

Ingen bibelleser vil benekte at det er ting i Bibelen som er vanskelige å forstå. Dette bør ikke skremme oss. Slike vansker må vi regne med. Vi er jo ufullkomne, og ingen kjenner all kunnskap, og slett ikke alt som har med Gud å gjøre. Når feilbarlige mennesker prøver å forstå Guds visdom, støter de på problemer. Men slike vanskeligheter med å forstå Bibelens lære beviser ikke at det Bibelen sier, er usant.

De som avviser Bibelens lære om Guds åpenbaring og inspirasjon, sier ofte at disse vanskene er selvmotsigelser og feil. Siden de oppfatter Bibelen som menneskeverk, mener de at den må inneholde feil og mangler. Når en tenker slik, gjør en ofte ikke noe forsøk på å finne en forklaring som tar hensyn til Skriftens enhet og pålitelighet som følge av dens guddommelige inspirasjon. Mennesker som reiser tvil om de første sidene i Skriften, f.eks. skapelsesberetningen, kan snart begynne å tvile på mye av resten av Skriften.

Noen uoverensstemmelser i Skriften kan skyldes mindre feil hos forfattere eller oversettere. Ellen White har uttalt: ”Noen spør bekymret: ‘Tror du den som kopierte manuskriptet, eller den som oversatte det, kan ha gjort en feil?’ Det er meget mulig, men de som er så sneversynt at dette er et anstøt og et problem for dem, vil også få vanskeligheter med de dype ting i Guds ord, fordi de ikke makter å trenge inn i dem. Ja, selv enkle sannheter som for Guds barn er et stort lys, kan bli et problem for slike mennesker. Feil som kan tenkes å være der, vil bare være et problem og et anstøt for dem som leter etter vanskeligheter.” – _På fast grunn_, bind 1, side 12 [1SM 16].

`Hvorfor er det så viktig at vi kommer til Bibelen i ydmykhet?`