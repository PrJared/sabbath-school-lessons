---
title:  Hvorfor er tolkning viktig?
date:  07/05/2020
---

`Les Neh 8,1–3; Neh 8,8. Hvorfor er en klar forståelse av Skriften viktig, ikke bare for den enkelte, men for kirken?`

Bibelens viktigste spørsmål er spørsmålet om frelse og hvordan vi blir frelst. For hva betyr mer i det lange løp? Hva nytter det hvis vi får alt det verden kan tilby og taper vår sjel (Matt 16,26)?

Men kunnskap om Bibelens frelseslære avhenger av tolkningen. Hvis vi kommer til Bibelen og tolker den feil, vil vi sannsynligvis trekke falske konklusjoner, ikke bare om frelsen, men også om alt det andre Bibelen lærer. Allerede på apostlenes tid hadde vranglære krøpet inn i kirken, utvilsomt støttet av feiltolkninger av Skriften.

`Les 2 Pet 3,15–16. Hva sier dette om hvor viktig det er å lese Skriften riktig?`

Hvis vi er et bokens folk som ønsker å leve etter Bibelen og Bibelen alene – og vi ikke har andre autoritative kilder som tradisjon, trosbekjennelse eller kirken som autoritet til å tolke Bibelen for oss – da er spørsmålet om en korrekt hermeneutikk viktig, siden vi bare har Bibelen til å fortelle oss hva vi skal tro og hvordan vi skal leve.

Spørsmålet om tolkning av Skriften er avgjørende for kirkens helse både hva teologi og misjon angår. Uten en korrekt tolkning av Guds ord kan man ikke ha enhet hva tro og lære angår, og dermed er det ingen enighet i kirken om vårt misjonsoppdrag. En dårlig og forvrengt teologi fører uvegerlig til en mangelfull og forvrengt misjon. For hvis vi har et budskap til verden, men er forvirret når det gjelder budskapets mening, vil vi da kunne legge det frem på en god måte for dem som trenger å høre det?

`Les de tre englebudskapene i Åp 14,6–12. Hva er de teologiske spørsmålene, og hvorfor er en korrekt forståelse av dem viktig for vårt oppdrag?`