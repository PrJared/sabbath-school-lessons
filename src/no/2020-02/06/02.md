---
title:  Underforståtte påstander
date:  03/05/2020
---

`Les Luk 24,36–45. Hva hindret disiplene, som var bevandret i Skriften, i å se hva Guds ord betydde, også når profeterte begivenheter hadde gått i oppfyllelse?`

Ingen kommer til bibelteksten med et helt åpent sinn. Alle har sin egen historie og sine personlige opplevelser som påvirker tolkningen. Disiplene hadde sine egne tanker om hvem Messias var og hva han skulle gjøre. Dette bygget de på folkets forventninger. Deres overbevisning stengte for en klarere forståelse av bibelteksten. Derfor misforsto de både Jesu liv, død og oppstandelse.

Alle har sitt syn på verden, den høyeste virkelighet, Gud osv. som vi går ut fra uten å tenke over det, også når vi tolker Bibelen. Ingen kommer til bibelteksten uten egne tanker. For eksempel: Hvis ens verdensbilde utelukker overnaturlige inngrep fra Gud, vil en ikke lese og forstå Skriften som en sann og pålitelig beretning om hva Gud har gjort i historien. En vil tolke det helt forskjellig fra en som godtar det overnaturlige.

Bibeltolkere kan ikke skille seg helt fra sin fortid, sine erfaringer, forutinntatte forestillinger og meninger. Full nøytralitet eller absolutt objektivitet er umulig. Bibelstudium og teologisk refleksjon skjer alltid på bakgrunn av forutinntatte tanker om verden og Gud.

Men Den hellige ånd kan åpne opp og korrigere våre begrensede perspektiver og forutsetninger når vi leser Skriftens ord oppriktig og med et åpent sinn. Bibelen viser om og om igjen at mennesker med forskjellig bakgrunn var i stand til å forstå Guds ord og at Den hellige ånd fører oss “til hele sannheten” (Joh 16,13).

`Hva er noen av dine forutinntatte oppfatninger om verden? Hvordan kan du legge dem inn under Guds ord, slik at det kan omforme tankene dine så de blir mer i harmoni med den virkeligheten som Bibelen lærer?`