---
title:  Misjonsfortelling
date:  08/05/2020
---

#### Venn av Finlands venneløse

_Lauri Herranen (60), Finland_

Lauri Herranen sto ved en venns grav i Mikkeli i Finland. En blodpropp i hjertet hadde tatt veien til hjernen. «Det kunne ha vært meg,» tenkte Lauri. Var det dette han ville? Han husket det han hadde hørt om et evig, brennende helvete. Han hadde ingen kristne venner å snakke med, og det ble ikke bedre da han fikk diagnosen prostatakreft. Nå føltes døden nær.

Lauri tok mot til seg og snakket med en pastor, som ba for hans synder og fikk ham til å be om syndstilgivelse. Noe skjedde under den bønnen. Lauri la sine synder ved korsets fot, og hjertet ble fylt med glede. Han begynte å lese i Bibelen. Han oppdaget at Lukas-evangeliet kalte lørdag sabbat. Han leste hele Det nye testamentet tre ganger, uten å finne noe om at hviledagen var endret.

Omtrent da så han en avisnotis om en møteserie i Adventistkirken. Et år senere ble han døpt. Lauris kone likte det ikke og forlangte skilsmisse. Et par år senere ble Lauri gift med Päivi og flyttet til Lahti, der hun var fra.

Lauri ville fortelle om Jesus. Etter mye bønn fikk han tanken om å åpne et spiskammer i Lahti. «Finner flest er opptatt av materielle goder. De har ikke tid til Gud. Så hvordan nå dem? Spiskammeret er en måte.»

«I Finland er det vanskelig å snakke med andre om personlige ting, spesielt tro,» sa Lauri. Bare noen få kom til spiskammeret den første tiden. Men nå, etter fem år, kommer 40 hver mandag og onsdag. Spiskammeret har hjulpet hundrevis av mennesker, og minst én er døpt.

Spiskammeret har også appellert til passive adventister. Folk som ikke har vært i kirken på mange år, har meldt seg til tjeneste og de har etter hvert blitt en del av menighetslivet.

Lauri er 60 år og har god helse etter en vellykket kreftbehandling. Han frykter ikke døden lenger. «Nå er livet i Jesu hånd, og jeg venter på hans komme. Jeg er ikke redd døden.»

Se Lauri på YouTube: bit.ly/Lauri-Herranen.