---
title:  Oversettelse og tolkning
date:  04/05/2020
---

GT ble for det meste skrevet på hebraisk, med noen avsnitt på arameisk, mens NT ble skrevet på gresk. De fleste behersker ikke disse språkene. Derfor må Bibelen oversettes.

Men alle gode oversettere vet at oppgaven innebærer en slags tolkning. Ord på ett språk har ikke alltid et helt tilsvarende ord på et annet. Kunsten og evnen til å oversette nøye og deretter tolke tekster kalles ”hermeneutikk”.

`Les 1 Kor 12,10; 1 Kor 14,26; Joh 1,41; Joh 9,7; Apg 9,36 og Luk 24,27. I alle disse tekstene møter vi tanken om tolkning og oversettelse. I Luk 24,27 leser vi at Jesus måtte forklare Skriftens betydning for disiplene. Hva sier dette oss om betydningen av å tolke?`

Det greske ordet hermeneuo, som vårt ord hermeneutikk kommer fra (bibelsk tolkning), er avledet fra den greske guden Hermes. Han var gudenes utsending og sendebud, og som sådan skulle han oversette gudenes budskaper for folket. Det viktigste når det gjelder hermeneutikk, er at vår eneste tilgang til tekstene er gjennom oversettelser (med mindre vi forstår originalspråkene). Heldigvis gjør mange oversettelser en god jobb med å formidle betydningen. Vi trenger ikke å kunne originalspråket for å forstå Skriftens store sannheter. Men selv med en god oversettelse er en riktig tolkning av tekstene viktig (som vi så i Luk 24,27). Dette er hermeneutikkens viktigste formål: å formidle tekstenes betydning nøyaktig og hjelpe oss å vite hvordan vi kan anvende tekstens lære riktig. Som vi så i Lukasteksten ovenfor, var det dette Jesus gjorde. Tenk deg hvordan det må ha vært å ha Jesus til å tolke Bibelen!

`Mange har flere oversettelser, men mange andre har bare en enkelt. Hvorfor er det viktig å studere Ordet i bønn og prøve å leve etter det, uansett hvilke oversettelser du har?`