---
title:  Vår syndige natur
date:  06/05/2020
---

`Les Joh 9,39–41 og Joh 12,42–43. Hva hindret folket i å akseptere sannheten i Bibelens budskap? Hvilke advarsler kan vi hente fra disse hendelsene?`

Det er lett å riste på hodet over religiøse ledere som avviste Jesus til tross for bevisene. Men vi må passe oss så vi ikke skaper en lignende holdning til hans ord.

Synden har forandret og skadet vårt gudsforhold. Synden påvirker hele vår eksistens. Den påvirker også evnen til å tolke Skriften. Det er ikke bare det at våre tankeprosesser lett brukes til syndige ting, sinnet og tankene er blitt fordervet av synd og ble derfor lukket for Guds sannhet. Dette er kjennetegn på den fordervelsen vi kan iaktta når vi tenker: stolthet, selvbedrag, tvil, distanse og ulydighet.

En stolt person hever seg over Gud og hans ord. Dette er fordi stolthet fører til at tolken overvurderer fornuften som sannhetens endelige dommer, til og med sannheter som står i Bibelen. Denne holdningen svekker Skriftens guddommelige autoritet.

Noen vil bare lytte til tanker som tiltaler dem, selv om de er i strid med Guds åpenbarte vilje. Gud har advart mot selvbedragets farer (Åp 3,17). Synd fremmer også tvil, vi vakler og er tilbøyelige til ikke å tro Guds ord. Når utgangspunktet er tvil, vil tolkningen av bibelteksten aldri føre til visshet. Tvileren opphøyer seg fort til dommer over hva som kan og ikke kan godtas i Bibelen. Det er et farlig utgangspunkt.

Vi bør komme til Bibelen i tro og underkastelse, ikke med kritikk og tvil. Stolthet, selvbedrag og tvil skaper avstand til Gud og Bibelen og fører til ulydighet og manglende vilje til å følge Guds åpenbarte vilje.

`Har du noen gang kjempet mot overbevisningen om det du har lest i Bibelen – det vil si at den sa du burde gjøre én ting, men du ville gjøre noe annet? Hva skjedde, og hva lærte du av opplevelsen?`