---
title:  Væren og bukken
date:  23/02/2020
---

Les Dan 8. Hva handler synet om, og hvordan er det en parallell til det vi har sett i Dan 2 og 7?

Som i Dan 2 og 7 får vi her et annet syn om verdensrikenes vekst og fall, men med andre symboler. Disse symbolene er direkte knyttet til Guds helligdom. I dette tilfellet brukes vær og bukk fordi de har tilknytning til ritualet på den store soningsdagen, en dommens tid i det gamle Israel. Værer og bukker ble ofret i helligdommen. Men bare på forsoningsdagen er de to nevnt sammen. Derfor er disse to dyrene valgt med overlegg for å peke på forsoningsdagen, som er fokus for synet.

I synet ser Daniel en vær som stanger i tre retninger: vestover, nordover og sørover (Dan 8,4). Denne bevegelsen antyder maktens utbredelse: ”Ingen dyr kunne stå opp mot den, og ingen kunne berge noen fra den. Den gjorde som den ville, og fikk stor makt” (Dan 8,4). Engelen forklarer at væren med to horn står for det medo-persiske riket (Dan 8,20), og de tre retningene peker trolig bokstavelig talt på verdensmaktens tre store erobringer.

Deretter kommer en bukk med et stort horn. Den står for det greske riket under ledelse av Aleksander den store (Dan 8,21). At bukken beveger seg ”uten å komme nær marken” (Dan 8,5) betyr at den farer fort frem. Denne symbolikken peker på Aleksanders raske erobringer, som Dan 7 fremstiller som en leopard med vinger. Men da bukken ”var på sitt mektigste, ble det store hornet brukket av” (Dan 8,8), og det vokser frem fire horn, som strekker seg de fire himmelretningen. Dette blir oppfylt når Aleksander dør i Babylon i juni 323 f.Kr. og riket blir delt mellom hans fire generaler.

`Mellom Dan 2,38 og Dan 8,20–21 blir tre av de fire rikene i synene nevnt ved navn. Dette bekrefter vel at vår tolkning av profetiene er korrekt?`