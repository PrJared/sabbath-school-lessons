---
title:  Den profetiske tidsplanen
date:  27/02/2020
---

`Les Dan 8,13. Hva er spørsmålet her, og hvordan hjelper det oss å forstå svaret i neste vers?`

Hva er tiden for de 2300 kvelder og morgener? Først legger vi merke til at etter at Daniel har vist oss væren og bukken, etterfulgt av det lille hornets ugjerninger, går synet over i et spørsmål i Dan 8,13. Spørsmålet gjelder hva som vil skje ved slutten av den profetiske perioden, samt varigheten av hele synet. Dessuten kan en slik periode ikke bare begrenses til varigheten av det lille hornets handlinger, for begrepet syn omfatter alt fra væren til det lille hornets handlinger. Så dette må være en lang periode med historisk tid.

På spørsmålet: ”Hvor lenge gjelder synet” (vær [Media og Persia], bukk [Hellas] og det lille hornet og dets handlinger [Rom, hedensk og pavelig]), svarer det andre himmelske vesenet: ”I 2300 kvelder og morgener. Så skal helligdommen få sin rett tilbake” (Dan 8,14). Som nevnt er denne perioden så lang fordi den begynner på det medo-persiske rikets tid og strekker seg gjennom det greske riket og det hedenske og pavelige Roms tid, tusenvis av år. Ifølge den historistiske metoden å tolke på (se studium 1) bør denne profetiske perioden beregnes ut fra år/dag-prinsippet, noe som betyr at de 2300 kvelder og morgener tilsvarer en tidsperiode på 2300 år. Ellers vil de 2300 dagene ikke utgjøre stort mer enn seks år, en umulig kort tid for alle hendelsene i synet. Derfor må år/dag-prinsippet gjelde.

Dan 8 gir ikke noe holdepunkt for starten på tidsperioden. Men det gjør Dan 9 (se neste ukes studium).

`De 2300 år (Dan 8,14) er den lengste profetien i Bibelen. 2300 år! Det er lenge, i sammenligning med vår levetid. Hvordan kan dette lære oss tålmodighet med Gud og med vår egen forventning om tidspunktet for de siste ting?`