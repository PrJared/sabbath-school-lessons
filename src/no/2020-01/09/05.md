---
title:  Rensing av helligdommen
date:  26/02/2020
---

`Les Dan 8,14. Hva skjer?`

Etter hornets ødeleggende angrep blir det kunngjort at helligdommen skal bli renset. For å forstå dette budskapet må vi huske at renselsen av helligdommen (Dan 8,14) tilsvarer domsscenen (Dan 7,9–14). Og siden den dommen finner sted i himmelen, må helligdommen også være i himmelen. Mens Dan 7 skildrer Guds inngrep i og hans forhold til menneskelige anliggender fra et rettslig perspektiv, beskriver Dan 8 den samme begivenheten fra helligdommens perspektiv.

Den jordiske helligdommen ble utformet etter sitt himmelske motbilde og illustrerer frelsesplanens brede konturer. Hver dag førte syndere offerdyr til helligdommen, der folket ble tilgitt syndene de bekjente idet syndene på en måte ble overført til helligdommen. Slik ble helligdommen besmittet. Derfor var det nødvendig med en periodisk renselsesprosess for å rense helligdommen for de syndene som er nedfelt i den. Den ble kalt forsoningsdagen, og fant sted en gang i året (se 3 Mos 16).

Hvorfor skulle helligdommen i himmelen ha behov for å bli renset? Man kan si at de som har tatt imot Jesus, har fått sine tilståtte synder ”overført” til helligdommen i himmelen, akkurat som de omvendte israelittenes synder ble overført til den jordiske helligdommen. På den jordiske forsoningsdagen ble mange dyr drept som symbol på Jesu fremtidige død. Slik kunne syndere bli stående på den dagen.

Og slik det skjedde på den jordiske forsoningsdagen da helligdommen ble renset, hvor mye mer skal det så ikke skje i den himmelske, når Kristi blod frigjør oss i dommen? Renselsen av helligdommen, som er skildret i Dan 8,14, er det himmelske motstykket til den jordiske tjenesten, der det grunnleggende budskapet er: Som syndere trenger vi Messias’ blod for å få våre synder tilgitt, så vi kan bli stående i dommen.

`Les Hebr 9,23–28. Hvordan åpenbarer disse versene den frelsen vi har i Jesus og hans offer for oss?`