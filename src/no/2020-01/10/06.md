---
title:  Den profetiske kalenderen
date:  05/03/2020
---

Ved slutten av synet om de 2300 kvelder og morgener er profeten forbauset fordi han ikke forstår det (Dan 8,27). Ti år senere kommer Gabriel for å hjelpe Daniel å forstå synet (Dan 9,23). Denne siste åpenbaringen gir de opplysningene som manglet og avslører at Messias’ verk skal fullføres mot slutten av en periode på 70 uker. Ifølge år/dag-prinsippet og de hendelsene som er forutsagt, må de 70 ukene forstås som 490 år. Og starten på perioden er befalingen om å gjenreise og bygge opp igjen Jerusalem (Dan 9,25). Denne befalingen blir utstedt av kong Artaxerxes i 457 f.Kr. Da får jødene lov til å gjenoppbygge Jerusalem (Esra 7) under ledelse av Esra. Ifølge bibelteksten er de sytti ukene ”bestemt” eller ”avskåret”. Dette viser at tidsperioden på 490 år er skåret av fra en lengre tidsperiode, det vil si fra de 2300 årene (Dan 8). Dermed må de 2300 årene og de 490 årene ha samme utgangspunkt, nemlig 457 f.Kr.

Profetien om de 70 ukene er delt i tre: syv uker, sekstito uker og den syttiende uken.

De syv ukene (49 år) viser mest sannsynlig til tiden da Jerusalem skal gjenoppbygges. Etter de syv ukene skal 62 uker (434 år) føre frem til ”en salvet, en fyrste” (Dan 9,25). Og 483 år etter Artaxerxes’ dekret, det vil si i år 27, blir Jesus, Messias, døpt og salvet av Den hellige ånd til sitt messianske oppdrag.

I løpet av den 70. uken skal andre viktige hendelser finne sted:

1. ”Den salvede ryddes av veien” (Dan 9,26), noe som viser til Kristi død.
2. ”I én uke skal han [Messias] stadfeste en pakt med de mange” (Dan 9,27). Dette er Jesu og apostlenes spesielle oppdrag til jødefolket. Det utføres i den siste ”uken”, fra år 27 til 34.
3. ”Etter en halv uke gjør han slutt på slaktoffer og grødeoffer” (Dan 9,27). Tre og et halvt år etter Jesu dåp (det vil si midt i uken), gjør han ende på offersystemet i den forstand at det ikke lenger har noen profetisk betydning. Da gir han seg selv som den nye pakts endelige og fullkomne offer. Dermed er det ikke behov for flere dyreofringer.

Den siste uken i profetien om de 70 ukene ender i år 34, da Stefanus blir steinet og evangeliet går til hedningene, ikke bare jødene.

`Les Dan 9,24–27. Midt i det store håpet og løftet om Messias leser vi om vold, krig og trøstesløshet. Hvordan kan dette hjelpe oss å innse at det fortsatt er håp, tross livets katastrofer?`