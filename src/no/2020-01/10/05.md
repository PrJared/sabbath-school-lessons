---
title:  Messias’ verk
date:  04/03/2020
---

Daniels forbønn tar opp to ting: folkets synder og Jerusalems ødeleggelse. Guds svar tar opp de to bønnene. Gjennom Messias skal folket bli frikjøpt og helligdommen salvet. Men de to bønnene blir besvart på måter som går lenger enn Daniels umiddelbare historiske horisont: Messias’ verk skal være til gagn for hele menneskeheten.

`Les Dan 9,21–27. Hva skulle skje i perioden på 70 uker? Hvorfor kan bare Jesus gjøre det?`

1. ”Bringe ondskapen til ende” [KJV fra 1611: “To finish the transgression.”] Det hebraiske ordet for ”transgression” (pesha) antyder forsettlige overtredelser av en underordnet mot en overordnet (f.eks. Ordsp 28,24). Ordet brukes også om menneskers åpne motstand mot Gud (Esek 2,3). Men ved Jesu blod blir opprøret mot Gud slått ned, og menneskene får tilbud om Jesu fortjeneste.
2. ”Gjøre slutt på synden.” Verbet har betydningen ”å forsegle”, og her betyr det at synden er tilgitt. Siden syndefallet har menneskeheten ikke vært i stand til å oppfylle Guds krav, men Messias tar hånd om våre feil.
3. ”Sone skylden.” Paulus skriver: ”For i ham ville Gud la hele sin fylde ta bolig, og ved ham ville Gud forsone alt med seg selv, det som er på jorden, og det som er i himmelen, da han skapte fred ved hans blod på korset” (Kol 1,19–20). Også dette er det bare Jesus som kan gjøre.
4. ”Føre fram en evig rettferd.” Kristus tok vårt sted på korset. Dermed kan vi ha et rett forhold til Gud. Bare ved tro kan vi få denne rettferdigheten som kommer fra Gud.
5. ”Stadfeste det profetene så.” Da Kristus ofret seg selv, ble GTs profetier om hans forsoningsverk stadfestet i den forstand at de var oppfylt.
6. ”Salve det aller helligste.” Dette er ikke en person, men et sted. Så uttalelsen viser til salvingen av helligdommen i himmelen idet Kristus ble innsatt som vår øversteprest (Hebr 8,1).