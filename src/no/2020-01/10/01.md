---
title:  Fra bekjennelse til trøst
date:  29/02/2020
---

### Bakgrunnsstoff
Dan 9, Jer 25,11–12, Jer 29,10, 2 Kong 19,15–19, Matt 5,16, Jak 5,16

> <p>Minnevers</p>
> Hør, Herre! Tilgi, Herre! Lytt og grip inn, drøy ikke – for din egen skyld, min Gud! For ditt navn er nevnt over byen din og folket ditt (Dan 9,19).

Daniel 9 inneholder en av Bibelens store bønner. I kritiske øyeblikk tyr Daniel til bønn for å takle utfordringene. Da Daniel og vennene var ved å bli drept på grunn av kongens mystiske drøm, kom profeten Gud nær i bønn (Dan 2). Og da et dekret forbød bønn til andre enn kongen, fortsatte Daniel å be vendt mot Jerusalem (Dan 6). Når vi leser bønnen i Dan 9, må vi huske at synet om de 2300 kvelder og morgener (Dan 8) går inn på profeten. Selv om konturene av profetien ble forklart, kan Daniel ikke forstå tidsperioden som formidles av dialogen mellom de to himmelske vesenene: ”I 2300 kvelder og morgener. Så skal helligdommen få sin rett tilbake” (Dan 8,14). Det er først nå, i kapittel 9, at profeten får mer lys, og denne gangen er det også som svar på bønn.