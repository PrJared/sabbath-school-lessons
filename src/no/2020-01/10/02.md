---
title:  Guds ords betydning
date:  01/03/2020
---

`Les Dan 9,1–2. Daniel sier at han la ”i bøkene” merke til profetien han studerer så nøye. Hvilken bok eller bøker i Bibelen mener han?`

Når vi leser bønnen, blir det klart at den skyldes en grundig undersøkelse av Guds tidligere åpenbaring til Moses og profetene. Etter å ha lært av Jeremia-rullen at fangenskapet skal vare i 70 år (se Jer 25,11–12; Jer 29,10), forstår Daniel betydningen av det historiske øyeblikket han lever i.

Husk at Daniel ber denne bønnen i 539 f.Kr., det året da perserriket erstatter Babylon. Det er gått nesten 70 år siden Nebukadnesar inntok Jerusalem og ødela templet. Så ifølge Jeremias profeti skal Guds folk snart komme tilbake til hjemlandet. Daniel stoler på Guds ord og vet at noe stort skal skje med hans folk, at eksilet i Babylon snart er slutt og at jødene skal komme hjem igjen.

Fra sin granskning av Skriften innser Daniel også hvor alvorlige folkets synder er. Fordi de har brutt pakten, har de brutt forholdet til Gud. Eksilet er derfor en uunngåelig følge (3 Mos 26,14–45). Så studiet av Guds åpenbaring gir Daniel en forståelse av tiden, og han føler det haster med å be til Gud på vegne av folket.

Når vi nærmer oss den siste tid i verdens historie, må vi studere Guds ord og leve mer etter det enn noensinne. Kun Skriften kan forklare den verden vi lever i. For Skriften forteller historien om den store konflikten mellom godt og ondt og viser at menneskets historie skal ende med at ondskapen utslettes og Guds evige rike opprettes. Jo mer vi studerer Skriften, desto bedre kan vi forstå verdenssituasjonen og vår plass i den, samt våre grunner til håp i en håpløs verden.

`Hvordan gir Bibelen oss en viss forståelse av en verden som i seg selv kan virke meningsløs?`