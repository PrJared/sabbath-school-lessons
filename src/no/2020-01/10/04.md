---
title:  Forbønnens betydning
date:  03/03/2020
---

`Les Dan 9,5–13. Hvorfor sier Daniel til stadighet at ”vi” har gjort galt? Dermed inkluderer han jo seg selv i syndene som førte en slik ulykke over folket.`

Daniels bønn er bare en av flere viktige forbønner i Bibelen. Slike bønner rører ved Guds hjerte, avverger domshandlinger og gir utfrielse fra fienden. Når Gud er villig til å utrydde hele folket, hindrer Moses’ forbønn ham (2 Mos 32,7–14; 4 Mos 14,10–25). Selv når alvorlig tørke truer landet, svarer Gud Elias bønn og gir regn for å gi landet nytt liv (1 Kong 18).

Når vi ber for familiemedlemmer, venner og andre mennesker eller situasjoner, hører Gud vår bønn og kan gripe inn. Noen ganger kan det gå lenge før en bønn blir besvart, men vi kan være sikre på at Gud aldri glemmer sine barns behov (se Jak 5,16).

I dette tilfellet spiller Daniel rollen som forbeder eller mellommann mellom Gud og folket. Av sitt studium av Skriften ser profeten hvor syndig folket er blitt når de overtrer Guds lov og nekter å høre Guds advarsler. Daniel innser deres fortvilte åndelige tilstand og ber om helbredelse og tilgivelse. Men profeten gjør seg også til ett med sitt folk. I noen henseender er Daniel et bilde på Kristus som vår talsmann (Joh 17). Men forskjellen er stor: Kristus er ”uten synd” (Hebr 4,15) og har derfor ikke behov for å bekjenne sin egen synd eller gi et offer for å bli tilgitt (Hebr 7,26–27). Men han identifiserer seg med syndere: ”Han som ikke visste av synd, har han gjort til synd for oss, for at vi i ham skulle få Guds rettferdighet” (2 Kor 5,21).

`”Om vi samlet sammen alt som er godt, hellig, edelt og elskelig i mennesket, og fortalte Guds engler at dette bidrar til menneskets frelse eller gjør noen fortjent til noe, ville utsagnet ha blitt forkastet som høyforræderi.” – Tro og gjerninger, side 19,20 [FW 24]. Hva lærer dette oss om behovet for en som taler vår sak?`