---
title:  "Kristus: Daniels midtpunkt"
date:  29/12/2019
---

`Les Luk 24,25–27; Joh 5,39 og 2 Kor 1,19–20. Hvordan er Kristus Skriftens sentrum?`

Jesus er viktig for Skriften, også for Daniel. For eksempel: Kapittel 1 viser at Daniels erfaring minner om Jesu liv, han som forlot himmelen for å leve i en syndig verden og konfrontere mørkemaktene. Dessuten har Daniel og vennene hans fått en visdom som minner om Jesu visdom til å møte utfordringene i den babylonske kulturen. Kapittel 2 beskriver endetidssteinen som viser at Kristi rike vil erstatte alle verdens riker. Kapittel 3 viser hvordan Kristus går sammen med sine trofaste tjenere i en ildovn. Kapittel 4 viser at Gud fjerner Nebukadnesar fra hans rike for en tid, slik at kongen skal forstå at ”himmelen har makten” (Dan 4,26). Uttrykket ”himmelen har makten” minner oss om at Kristus, som ”Menneskesønnen” (Dan 7,13), mottar herredømmet og riket. Kapittel 5 viser Belsasars og Babylons nederlag for perserne i en natt med utsvevelser. Dette foregriper Satans nederlag og utryddelsen av endetidens Babylon under Kristus og hans engler. Kapittel 6 viser sammensvergelsen mot Daniel som minner om de falske beskyldningene yppersteprestene kom med mot Jesus. Og slik kong Dareios forsøker å skåne Daniel, slik forsøker Pilatus å skåne Jesus (Matt 27,17–24). Kapittel 7 skildrer Kristus som Menneskesønnen som mottar riket og hersker over sitt folk. Kapittel 8 viser Kristus som prest i telthelligdommen i himmelen. Kapittel 9 skildrer Kristus som bekrefter pakten mellom Gud og hans folk med sin død. Og kapittel 10–12 fremstiller Kristus som Mikael, den øverstkommanderende som kjemper mot ondskapens krefter og redder Guds folk, også fra dødens makt.

Så la oss huske at Kristus står sentralt i Daniels bok. I hvert kapittel er det en erfaring eller tanke som peker på ham.

`Hvordan kan vi ha Kristus som midtpunktet i livet midt i kamper og prøvelser eller lykke og velstand? Hvorfor er det viktig?`