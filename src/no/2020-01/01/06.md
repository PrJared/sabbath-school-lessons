---
title:  Daniels relevans for vår tid
date:  02/01/2020
---

Boken ble skrevet for mer enn 2500 år siden, men den er fortsatt relevant for Guds folk i det 21. århundre. Her er tre områder der Daniel kan være relevant.

Gud står suveren over våre liv. Selv når ting går galt, er Gud suveren og arbeider gjennom menneskers handlinger for å gi sine barn det som er best for dem. Daniels erfaring i Babylon ligner Josefs erfaring i Egypt og Esters erfaring i Persia. De tre ungdommene var fanger i fremmede land og underlagt deres overveldende makt. De kan lett ha virket svake og gudsforlatte. Men Herren ga dem kraft og brukte dem. Når vi står overfor prøvelser, lidelser og motstand, kan vi se på det Gud gjorde for Daniel, Josef og Ester. Vi kan være sikker på at Herren er vår Herre, og han har ikke forlatt oss midt i prøvelsene og fristelsene.

Gud styrer historiens gang. Iblant blir vi urolige over en verden som er full av synd og vold. Men Daniels budskap er at Gud har kontroll. I hvert eneste kapittel i Daniel understrekes det at Gud styrer historiens gang. Ellen G. White sier: ”I slektens historiske annaler kan det se ut som om nasjoners oppblomstring og rikers vekst og fall er et resultat av dødelige menneskers vilje og dyktighet. Deres makt, ærgjerrighet og luner later til å ha styrt begivenhetenes gang. Men i Guds ord trekkes forhenget til side, og vi ser bak, over og gjennom hele dette spillet og motspillet av menneskers interesser og makt og lidenskaper. Her ser vi at barmhjertighetens Gud ved sine virkemidler stille og tålmodig fremmer det som er hans vilje.” – _Utdanning for livet_, side 94 [Ed 173].

Gud gir et forbilde for endetidens folk. Daniel og vennene hans tjener som eksempler i et samfunn der folks verdenssyn ofte er i strid med Bibelen. De forblir trofaste mot gudstroen heller enn å fornekte den og gjøre innrømmelser overfor det babylonske systemet. Deres trofasthet mot Herren er en oppmuntring for oss når vi møter motstand eller forfølgelse for evangeliets skyld. Samtidig viser Daniel at det er mulig å bidra til staten og samfunnet og være tro mot Herren.

`Les Dan 9,23; Dan 10,11–12 og Matt 10,29–31. Hva sier dette om Guds interesse for våre personlige kamper?`