---
title:  Guds tidsskala
date:  01/01/2020
---

Et annet viktig begrep vi må huske på når vi studerer Daniels bok, er den historistiske tolkningen av apokalyptiske profetier. Denne tilnærmingen, historisismen, er lettere å forstå hvis man sammenligner den med preterisme, futurisme og idealisme.

Preterismen ser gjerne på de profetiske hendelsene i Daniel som noe som har skjedd før. Futurismen hevder at de samme profetiene har en fremtidig oppfyllelse.

Idealismen ser på apokalyptiske profetier som symboler på generelle åndelige sannheter uten konkrete historiske begivenheter.

Historisismen hevder derimot at apokalyptisk profeti åpenbarer en ubrutt rekke historiske hendelser fra profetens tid til tidens slutt. Når vi studerer Daniels bok, vil vi se at alle de store synene i boken (Dan 2, 7, 8, 11) gjentar denne historiske skissen fra ulike perspektiver og med nye detaljer. Adventistens pionerer, deriblant Ellen G. White, hadde et historistisk syn på de bibelske profetiene i Daniel og Åpenbaringen.

`Les 4 Mos 14,34 og Esek 4,5–6. Hva står en ”dag” som regel for i profetisk språk?`

Når vi studerer Daniels bok, bør vi huske at profetisk tid måles etter år/dag-prinsippet. Det vil si at en dag i profetien vanligvis er lik ett år i historisk tid. F.eks. bør profetien om 2300 kvelder og morgener forstås som 2300 år (Dan 8,14). Og profetien om de 70 ukene er 490 år (Dan 9,24–27).

Denne tidsskalaen synes å være riktig av åpenbare grunner:

1. Siden synene er symbolske, må tidene også være symbolske.
2. Når hendelsene som er avbildet i synene, utfolder seg over lange tidsperioder, ”endetiden” i noen tilfeller, bør tidsrammen omkring disse profetiene tolkes tilsvarende.
3. År/dag-prinsippet støttes av Daniels bok. Et godt eksempel er 70-ukers profetien, som strakte seg fra kong Artaxerxes’ dager til Jesu komme som Messias. Så den mest åpenbare måten å forstå de profetiske tidsperiodene i Daniels bok på, er å tolke dem etter år/dag-prinsippet.

`Noen av tidsprofetiene dekker hundrevis, ja tusenvis av år. Hva bør dette lære oss om tålmodighet?`