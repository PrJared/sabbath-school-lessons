---
title:  Daniels oppbygning
date:  30/12/2019
---

Den arameiske delen av Daniel, kapitlene 2–7 (deler av boken er skrevet på hebraisk, andre deler på arameisk) har en struktur som underbygger et viktig budskap:

- A. Nebukadnesars syn om fire riker (Dan 2)
    - B. Gud redder Daniels venner fra ovnen med flammende ild (Dan 3)
        - C. Dom over Nebukadnesar (Dan 4)
        - C’. Dom over Belsasar (Dan 5)
    - B’. Gud redder Daniel fra løvehulen (Dan 6)
- A’. Daniels syn om fire riker (Dan 7)

Slik litterær struktur understreker hovedpunktet ved å sette det i sentrum av strukturen, i dette tilfellet C og C’ (Dan 4 og 5): Gud tar riket fra Nebukadnesar (midlertidig) og fra Belsasar (permanent). Derfor ligger hovedvekten i kapitlene 2–7 på Guds suverenitet over jordens konger.

En av de mest effektive måtene å formidle et budskap og tydeliggjøre et poeng på, er ved gjentakelse. For eksempel gir Gud farao to drømmer om Egypts nære fremtid (1 Mos 41,1–7). I den første drømmen blir syv fete kyr slukt av syv magre kyr. I den andre drømmen blir syv aks godt korn slukt av syv tynne og dårlige aks. Begge drømmene betyr det samme: Sju års velstand etterfulgt av sju års knapphet.

I Daniels bok bruker Gud også gjentakelser. Fire profetiske sykluser gjentar en grunnleggende struktur. Strukturen viser Guds suverenitet. Selv om hver av de store profetiske skissene har et tydelig perspektiv, dekker de den samme perioden, som strekker seg fra profetens tid inntil enden, slik dette skjemaet viser:

| Dan 2 | Dan 7 | Dan 8–9 | Dan 10–12 |
| --- | --- | --- | --- |
| Babylon | Babylon |  |  |
| Medo-Persia | Medo-Persia | Medo-Persia | Medo-Persia |
| Hellas | Hellas | Hellas | Hellas |
| Romerriket | Romerriket | Romerriket | Romerriket |
| Guds rike opprettes | Himmelsk dom fører til en ny jord | Rensing av helligdommen | Mikael står frem |

`Hvilket stort håp gir disse tekstene for vår fremtid? Dan 2,44; Sal 9,7–12; 2 Pet 3,11–13.`










