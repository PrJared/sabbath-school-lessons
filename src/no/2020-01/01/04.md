---
title:  Apokalyptiske profetier i Daniel
date:  31/12/2019
---

De profetiske synene i Daniels bok er annerledes enn de fleste profetiske budskapene i GT. Daniels profetier er apokalyptiske profetier, mens de fleste andre profetiene i GT er klassiske profetier. Vi må forstå forskjellen på dem for å forstå den bibelske profetien riktig.

Apokalyptiske profetier har trekk som skiller dem fra de såkalte klassiske profetiene:

Syner og drømmer. I apokalyptisk profeti bruker Gud mest drømmer og syner for å formidle sitt budskap til profeten. I klassisk profeti mottar profeten ”Herrens ord” (som kan inneholde syner), et uttrykk som forekommer cirka 1600 ganger hos de klassiske profetene.

Sammensatte symboler. I klassisk profeti er det begrenset med symboler, og mest symboler fra dagliglivet. I apokalyptisk profeti viser Gud symboler og bilder vi ikke har i vår verden, som sammensatte dyr eller monstre med vinger og horn.

Guddommelig suverenitet er betingelsesløs. I motsetning til klassiske profetier, der oppfyllelsen ofte avhenger av menneskers respons i lys av Guds pakt med Israel, er apokalyptiske profetier ubetinget. I apokalyptisk profeti åpenbarer Gud rikenes fremvekst og undergang fra Daniels tid til tidens ende. Slik profeti forutsetter Guds forutviten og suverenitet, og vil gå i oppfyllelse uansett menneskenes valg.

`Les Jona 3,3–10. Er dette en klassisk eller apokalyptisk profeti? Begrunn svaret. Hva med Dan 7,6?`

Det kan være nyttig å kjenne til forskjellen mellom klassisk og apokalyptisk profeti:

1. Disse sjangrene viser at Gud har flere måter å formidle profetisk sannhet på (Hebr 1,1).
2. Slik kunnskap hjelper oss å se Bibelens skjønnhet og kompleksitet.
3. Slik kunnskap hjelper oss å tolke bibelske profetier i tråd med hele Bibelens vitnesbyrd så vi legger frem «sannhetens ord» på rett måte (2 Tim 2,15).

`Ut fra tekster som Hos 3,4–5; Am 8,11 og Sak 9,1 forventer noen at verdenshistoriens siste hendelser skal utfolde seg i Midtøsten. Hva er galt med denne tolkningen? Hvordan kan kunnskap om forskjellen på apokalyptiske og klassiske profetier forklare dette?`