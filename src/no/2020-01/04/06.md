---
title:  Hemmeligheten bak en slik tro
date:  23/01/2020
---

Når vi tenker på det som hendte Sjadrak, Mesjak og Abed-Nego, kan vi spørre: Hva er hemmeligheten ved så sterk en tro? Hvordan kunne de være villige til å bli levende brent i stedet for å tilbe statuen? Tenk på alle bortforklaringene de kunne ha kommet med og bøyd seg inn under kongens befaling. Men enda de visste at de risikerte døden, sto de fast.

`Les Hebr 11. Hva lærer dette oss om hva tro er?`

For å utvikle en slik tro må vi forstå hva tro er. Noen har en kvantitativ oppfatning av tro, de måler troen etter de svarene de ser ut til å få fra Gud. De drar til kjøpesenteret og ber om en god parkeringsplass. Hvis de tilfeldigvis finner en plass med én gang, tenker de at de har sterk tro. Hvis alt er opptatt, er visst ikke troen sterk nok til at Gud kan høre deres bønner. En slik tankegang er farlig fordi man prøver å manipulere Gud og ikke tar hans suverenitet og visdom i betraktning.

Sann tro, som hos Daniels venner, måles i kvaliteten på vårt forhold til Gud og vår tillit til ham. Ekte tro prøver ikke å bøye Guds vilje etter vår vilje. Den overgir viljen til Guds vilje. Som vi så, de tre vet ikke hva Gud har i tanke for dem når de bestemmer seg for å utfordre kongen og være tro mot Gud. De bestemmer seg for å gjøre det rette uansett. Det er dette som preger en moden tro. Vi viser ekte tro når vi ber Gud om det vi vil, men stoler på at han vil gjøre det som er best for oss selv om vi ikke forstår det som skjer eller hvorfor.

`Hvordan kan vi utøve tro fra dag til dag, også i ”små ting” som kan styrke vår tro så vi blir klar for større utfordringer senere? Hvorfor er de små prøvelsene gjerne de viktigste?`