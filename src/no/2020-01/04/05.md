---
title:  Den fjerde mannen
date:  22/01/2020
---

`Les Dan 3,19–27. Hva skjer? Hvem er den andre i ilden?`

Etter at hebreerne er kastet i ovnen, blir Nebukadnesar forvirret, for han ser en fjerde inne i ovnen. Etter beste skjønn mener kongen det er ”en gudesønn” (Dan 3,25).

Mer vet ikke kongen, men vi vet hvem den fjerde er. Han kommer til Abraham før ødeleggelsen av Sodoma og Gomorra, kjemper med Jakob ved bekken Jabbok og åpenbarer seg for Moses i en brennende busk. Han er Jesus Kristus før han ble menneske, og kommer for å vise at Gud står hos sitt folk i tunge stunder.

Ellen G. White skriver: ”Men Herren glemte ikke sine egne trofaste tjenere. Da Jesu vitner ble kastet inn i ovnen, viste han seg for dem i egen person, og sammen vandret de omkring i ilden. Han som er herre over varme og kulde, gjorde flammene maktesløse.” – _Alfa og Omega_, bind 3, side 260 [PK 508, 509].

”Går du gjennom vann, er jeg med deg, gjennom elver, skal de ikke flomme over deg. Går du gjennom ild, skal du ikke svi deg, og flammen skal ikke brenne deg,” sier Gud (Jes 43,2).

Vi elsker slike historier, men hva med dem som ikke blir reddet når de forfølges for sin tro? Det går dem som det gikk Jesaja og Sakarja, som ble drept av onde konger. Til alle tider har troende lidd forferdelig uten å bli reddet, og livet endte i en smertefull død. Her opplevde de trofaste en mirakuløs frelse, men slik går det stort sett ikke.

`Men hvilken mirakuløs frelse venter alle Guds trofaste, uavhengig av deres skjebne her? (Se 1 Kor 15,12–26.)`