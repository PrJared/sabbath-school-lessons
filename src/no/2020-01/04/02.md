---
title:  Statuen av gull
date:  19/01/2020
---

`Les Dan 3,1–7. Hva fikk kongen til å lage denne statuen?`

Det gikk en del tid mellom drømmen og byggingen av statuen. Men det ser ut til at kongen ikke kan glemme drømmen og det faktum at Babylon skal bli erstattet av andre makter. Det er ikke nok for ham å være hodet av gull. Han vil fremstilles med et helt bilde av bare gull for å vise at riket hans skal bli stående i all fremtid.

Slik stolthet minner om dem som bygget Babels tårn og ville utfordre Gud. Nebukadnesar er ikke mindre arrogant. Han har utrettet mye som hersker av Babylon, og han orker ikke tanken om at riket hans skal ta slutt. For å vise sin storhet reiser han en statue som skal skildre hans makt og være en prøvestein på undersåttenes troskap. Vi vet ikke om bildet skal forestille kongen eller en guddom, men i antikken var skillet mellom politikk og religion ofte diffust.

Husk også at Nebukadnesar har hatt to muligheter til å bli kjent med den sanne Gud. Først tester han de unge hebreerne og finner dem ti ganger klokere enn de andre vismennene i Babylon. Og etter at ekspertene ikke har klart å minne ham om drømmen hans, forteller Daniel ham hva han tenkte, drømmen og dens tolkning. Til slutt erkjenner kongen at Daniels Gud er størst. Men til tross for disse lærdommene går Nebukadnesar tilbake til avgudsdyrkelsen. Hvorfor? Trolig av stolthet. Syndige mennesker vil nødig innrømme at deres materielle og intellektuelle prestasjoner er tomme og dømt til å forsvinne. Iblant er vi som små ”Nebukadnesarer”. Vi er altfor opptatt av våre prestasjoner og glemmer hvor meningsløse de kan være i lys av evigheten.

`Hvordan kan vi unngå den fella som Nebukadnesar gikk i?`