---
title:  Misjonsfortelling
date:  24/01/2020
---

#### Tog, lastebiler og sabbaten

_Rosen Nakov (48), Bulgaria_

Tiåringen lyttet forbauset til sin første preken i en adventistkirke. Taleren fortalte om en postmann som fikk et brev som skulle til julenissen. En gutt skrev at han ønsket seg et leketog. Postmannen hadde ikke barn, så han kjøpte et tog til gutten. Han ble kjempeglad.

Unge Rosen Nakov ble også glad da han hørte historien. Han ville også ha et leketog. Han fortsatte å gå i kirken. Snart fant han venner, og Jesus. Etter videregående skulle han gjøre sin militærtjeneste: soldat i kommunisthæren i to år eller fabrikkarbeid i fem år. Han valgte fabrikken.

Minst ti adventister arbeidet på den kjempesvære lastebilfabrikken i Sofia. Da Rosen besøkte fabrikken, traff han en adventist som foreslo avdelingen der de installerte motorer i lastebiler. Rosen gikk til kontoret for å søke, men en som arbeidet der, så at han hadde erfaring som mekaniker og sa han burde reparere motorer i stedet. Rosen spurte om han fikk sabbatsfri. ”Ja,” var svaret, og Rosen ble sendt til et annet kontor. Da han viste dem papirene, fikk han spørsmålet: ”Hvorfor vil du reparere lastebilmotorer? Du burde arbeide på verkstedet for mindre motorer.”

Den første dagen på jobben fikk Rosen vite at det var seks andre som jobbet med små motorer. Under lunsj den dagen spurte den ene: ”Si meg, hvem kjenner du i ledelsen?”

”Hva mener du?” spurte Rosen.

”Du må kjenne en høyt oppe for å få denne jobben,” sa en annen. Det viste seg at verkstedet for små motorer var en av de mest populære arbeidsplassene på fabrikken. Mange av de tusener av arbeidere på fabrikken hadde tungt kroppsarbeid. Men arbeidet med bilmotorer var ganske lett. Rosen skjønte at Gud hadde ordnet den ettertraktede jobben for ham fordi han æret ham ved å holde sabbaten.

En av de andre presset Rosen for et svar: ”Hvem er vennen din,” sa han.

Rosen pekte opp. ”Min venn er der oppe,” sa han. Fra da av visste alle omkring ham at han var adventist.

”Det var mange adventister på fabrikken, men ingen på verkstedet,” sa Rosen. ”Gud må ha ønsket meg der.”

Nå er Rosen 48 år og vet ikke om noen av de andre tok imot Jesus på grunn av ham, men han er sikker på at Gud hadde en plan. ”Gud brukte historien om toget til å røre ved mitt hjerte. Kanskje ville han at jeg skulle være på verkstedet så jeg kunne røre ved en annens hjerte.”

En del av offeret 13. sabbat går til å bygge en kirke for adventistene i Sofia Vest i Bulgaria. Takk for at du planlegger et godt offer.

Du kan se Rosen på YouTube: bit.ly/Rosen-Nakov