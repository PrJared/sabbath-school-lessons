---
title:  Ildprøven
date:  21/01/2020
---

For de tre hebreerne er kongens billedtilbedelse en forfalskning av den tempeldyrkelsen de hadde opplevd i Jerusalem. De har oppgaver i riket og er lojale mot kongen, men deres troskap mot Gud går foran troskapen mot mennesker. De er villige til å tjene kongen som trofaste administratorer, men de kan ikke delta i seremonien.

`Les 2 Mos 20,3–6 og 5 Mos 6,4. Hvordan talte disse tekstene til de unge mennene, tror du?`

På kongens befaling bøyer alle seg når musikken spiller opp, og de tilber gullstatuen. Bare tre tør å trosse kongen: Sjadrak, Mesjak og Abed-Nego. Noen babylonere gjør kongen oppmerksom på dette. De vil vekke kongens raseri med anklager: (1) Kongen satte selv de tre over provinsen Babel, (2) de tre tjener ikke kongens guder, og (3) de dyrker ikke kongens gullstatue (Dan 3,12). Men tross sitt raseri gir kongen dem en ny sjanse. Han er villig til å gjenta hele seansen slik at de kan ombestemme seg og tilbe statuen. Nekter de, blir de kastet i ovnen med flammende ild. Og Nebukadnesar ender appellen med en arrogant påstand: ”Finnes det da noen gud som kan berge dere fra min hånd?” (Dan 3,15).

De svarer: ”Om den Gud som vi dyrker, kan berge oss ut fra ovnen med flammende ild og fra din hånd, konge, så vil han berge oss. Og om han ikke gjør det, skal du vite, konge, at vi likevel ikke vil dyrke din gud og ikke tilbe gullstatuen du har reist” (Dan 3,17–18).

`De vet at Gud kan redde dem, men de har ingen garanti for at han vil gjøre det. Likevel nekter de å adlyde kongens befaling, enda de vet at de kan bli brent levende. Hvor får vi slik tro?`