---
title:  Ydmyk og takknemlig
date:  30/01/2020
---

`Etter omvendelsen sier kongen: ”Alle som bor på jorden, er for ingenting å regne” (Dan 4,35). Hva er poenget, sammenhengen tatt i betraktning?`

Hvordan vet vi at Nebukadnesar virkelig aksepterer den sanne Gud? En viktig del av beviset er at Nebukadnesar selv har forfattet det som er satt inn i Dan 4. Det meste synes å være en avskrift av et brev kongen sender til sitt enorme rike. I brevet forteller han om sin stolthet og galskap, og han anerkjenner ydmykt Guds inngripen. Oldtidens monarker skrev sjelden noe nedsettende om seg selv. Nesten alle gamle kongelige dokumenter som vi kjenner til, opphøyer kongen. Et dokument som dette, der kongen innrømmer sin stolthet og dyriske oppførsel, tyder på en sann omvendelse. Og ved å skrive et brev der han skildrer sin erfaring og ydmykt bekjenner Guds suverenitet, opptrer kongen som misjonær. Han kan ikke lenger holde for seg selv det han har opplevd og lært av den sanne Gud. Det vi har sett i kongens bønn og lovprisning (Dan 4,34–37), viser at hans erfaring er ekte.

Kongen har fått andre verdier og kjenner grensene for menneskelig makt. I en takkebønn opphøyer kongen Daniels Guds makt og erkjenner at ”alle som bor på jorden, er for ingenting å regne” (Dan 4,35). Det vil si at mennesker ikke har noe i seg selv å skryte av. Dette siste glimtet av Nebukadnesar i Daniels bok viser oss en ydmyk og takknemlig konge som synger Guds pris og advarer mot stolthet.

Gud forandrer liv i dag også. Om vi er aldri så stolte og syndige, har Guds barmhjertighet og makt evnen til å gjøre opprørske syndere til Guds barn.

`Les Fil 2,1–11. Hva kan drive stoltheten ut av vårt liv?`