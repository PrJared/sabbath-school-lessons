---
title:  Er ikke dette babylon den store?
date:  26/01/2020
---

`Les Dan 4,1–33. Hva skjer med kongen, og hvorfor?`

Gud gir Nebukadnesar en ny drøm. Denne gangen glemmer ikke kongen drømmen. Men igjen svikter de babylonske ekspertene, og kongen ber Daniel tolke drømmen. I drømmen ser kongen et stort tre som når opp til himmelen og et himmelsk vesen som sier at treet skal hogges ned. Bare stubben og røttene skal stå igjen og vætes av dugg. Men det som må ha foruroliget Nebukadnesar, var den delen av drømmen der det sies: ”Hans menneskehjerte skal forvandles, et dyrehjerte skal han få. Sju tider skal fare over ham” (Dan 4,16). Daniel innser drømmens alvor og gir høflig uttrykk for at han skulle ønske at den handlet om kongens fiender. Men Daniel sier at drømmen faktisk gjelder kongen selv.

Bibelen bruker ofte trær som symboler på konger, nasjoner og riker (Esek 17; Esek 31; Hos 14; Sak 11,1–2; Luk 23,31). Så, det store treet er et passende bilde på en arrogant konge. Gud gir Nebukadnesar makt og myndighet, men han vil stadig ikke innse at alt han har, kommer fra Gud.

`Se på Dan 4,30. Hva sier kongen som viser at han ennå ikke forstår advarselen Gud har gitt ham?`

Den største faren ved stolthet er nok at det kan få oss til å glemme hvor avhengig vi er av Gud i alle ting. Og når vi glemmer det, er vi i farlig åndelig farvann.

`Hva har du utrettet i livet? Kan du være stolt av det uten å være stolt? Hvordan?`