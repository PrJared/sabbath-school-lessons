---
title:  Varslet av profeten
date:  27/01/2020
---

`Les Dan 4,27. Daniel advarer om det som skal skje, og hva sier han at kongen skal gjøre? Hvorfor? (Se også Ordsp 14,31.)`

Daniel tolker ikke bare drømmen, han viser også Nebukadnesar en vei ut av uføret: ”Derfor, konge, ta imot mitt råd! Riv deg løs fra dine synder med rettferd og fra din skyld med barmhjertighet mot de nødlidende. Så skal din lykke vare lenge” (Dan 4,27).

Nebukadnesar gjennomfører store byggearbeider i Babylon. Hagene, et kanalsystem og hundrevis av templer og andre byggeprosjekter gjør byen til et av den gamle verdens underverker. Men slik prakt og skjønnhet blir iallfall delvis oppnådd med slavearbeid og forsømmelse av de fattige. Og rikets velstand brukes til fornøyelser for kongen og hoffet hans. Nebukadnesars stolthet hindrer ham ikke bare i å anerkjenne Gud, den får ham til å overse de nødstedtes lidelser. Gud har omsorg for de fattige, så det er ikke overraskende at Daniel understreker synden ved å forsømme de fattige fremfor andre synder.

Budskapet til Nebukadnesar er ikke nytt. Profetene advarer Guds folk mot å undertrykke de fattige. Blant syndene som fører til kongens eksil, er forsømmelse av de fattige en av de største. Omsorg for de fattige er det høyeste uttrykket for kristen godhet, og utnyttelse og forsømmelse av dem er et angrep på Gud selv. Når vi tar oss av de fattige, innser vi at Gud eier alt, at vi ikke er eiere, men bare forvaltere av hans eiendom.

Ved å tjene andre med det vi har, ærer vi Gud og anerkjenner ham som Herre. Det er Guds eierskap som avgjør hvilken verdi og funksjon materielle eiendeler har. Her faller Nebukadnesar gjennom, og vi risikerer å gjøre det samme om vi ikke anerkjenner Guds suverenitet over våre prestasjoner og viser at vi innser dette ved å hjelpe dem som er i nød.