---
title:  Å løfte blikket mot himmelen
date:  29/01/2020
---

`Les Dan 4,34–37. Hvordan og hvorfor endres kongens livsvei?`

Gud lar Nebukadnesar bli rammet av en merkelig sykdom, men til slutt lar han ham bli frisk på sinnet igjen. Når de sju årene profeten har talt om er til ende, løfter kongen blikket mot himmelen (Dan 4,34).

”I sju år var Nebukadnesar til spott og spe for alle sine undersåtter. I disse årene ble han ydmyket overfor hele verden. Deretter fikk han forstanden igjen. I ydmykhet vendte han blikket mot himmelens Gud og erkjente at det var han som hadde straffet ham. Han innrømmet offentlig sin skyld og gav uttrykk for den store nåde Gud hadde vist ham ved å gi ham forstanden tilbake.” – _Alfa og Omega_, bind 3, side 267 [PK 520].

Store ting kan skje når vi løfter blikket mot himmelen. Straks forstanden vender tilbake, viser kongen at han har lært leksen.

Men historien handler mer om Guds nåde enn om Nebukadnesar. Kongen har gått glipp av tre muligheter til å la Israels Gud være Herre i hans liv: Da han innså de fire unge jødiske fangenes unike forstand (Dan 1), da Daniel tolket drømmen (Dan 2) og da de tre ble reddet fra ovnen med flammende ild (Dan 3). For hvis denne redningen ikke ydmyker ham, hva skal så gjøre det? Til tross for herskerens stahet gir Gud ham en fjerde sjanse, og til slutt vinner han kongens hjerte og gir ham makten tilbake (Dan 4). Nebukadnesars liv viser at Gud gir oss den ene sjansen etter den andre til å få et godt forhold til ham. Gud ”vil at alle mennesker skal bli frelst og lære sannheten å kjenne” (1 Tim 2,4). Her får vi et eksempel på den sannheten.

`Hvordan har du lært ydmykhet? Hva lærte du av det? Hva kan du gjøre for å slippe å måtte lære det på ny?`