---
title:  Den høyeste rår …
date:  28/01/2020
---

Nebukadnesar ble oppfordret til å omvende seg og søke Guds tilgivelse, men hans innbitte stolthet utløser himmelens dom (Dan 4,28–33). Mens kongen går og skryter av det han har oppnådd, blir han rammet av en sinnstilstand som gjør at han må forlate slottet. Han kan ha opplevd en patologisk mental tilstand som kalles klinisk lykantropi eller zoantropi. En slik tilstand gjør at pasienten oppfører seg som et dyr. Man føler at ens kropp tilhører feil art og får dermed et ønske om å være et dyr.

`Les 2 Kong 20,2–5; Jona 3,10; og Jer 18,7–8. Hva sier tekstene om hvordan kongen kunne ha unngått straffen?`

Nebukadnesar må lære av erfaring. Mens han har kongsmakt, evner han ikke å tenke gjennom sitt gudsforhold. Ved å frata kongen makten og la ham bo hos markens dyr, gir Gud ham en mulighet til å innse at han er helt avhengig av ham. Det viktigste Gud vil lære kongen, er at ”himmelen har makten” (Dan 4,26). Ja, Gud har en enda større hensikt med dommen: ”Slik skal alle som lever, forstå at Den høyeste rår over menneskenes rike. Han gir det til hvem han vil, og den laveste av alle mennesker kan han sette over det” (Dan 4,17).

Med andre ord bør vi alle lære noe av det som skjedde med Nebukadnesar. Vi tilhører gruppen ”alle som lever”. Derfor bør vi legge oss på sinne det vi skal lære her: ”Den høyeste rår over menneskenes rike.”

`Hvorfor er det så viktig å lære at Den høyeste rår? Hva bør denne kunnskapen ha å si for hvordan vi er mot dem vi har makt over?`