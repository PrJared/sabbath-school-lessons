---
title:  En ubuden gjest
date:  03/02/2020
---

`Les Dan 5,5–8. Hva skjer, og hvorfor svarer kongen som han gjør? Hvordan er denne historien en parallell til Dan 2, og hvorfor er likheten viktig? (Se Sal 96,5; Kol 1,15–17.)`

Som Nebukadnesar ved tidligere kriser (Dan 2,2; Dan 4,7) kaller Belsasar på åndemanerne, stjernetyderne og tegntyderne for å tolke den mystiske skriften. Og for at de skal gjøre sitt beste, lover kongen dem store æresbevisninger: (1) klær av purpur, en farge de kongelige gikk i (Est 8,15); (2) et gullkjede som tegn på høy sosial status (1 Mos 41,42) og (3) stillingen som tredjemann i riket. Den siste belønningen gjenspeiler forholdene i Babylon den gang. Belsasar var nummer to som samregent med sin far Nabonid og tilbyr derfor stillingen som tredjemann. Men likevel klarer ikke vismennene å tyde det.

På toppen av alle sine synder prøver kongen altså å finne visdom på feil sted. De babyloniske ekspertene kan ikke forklare budskapet. Det er skrevet på deres eget språk, arameisk, men de forstår ikke ordene. Dette minner om det Herren sier ved profeten Jesaja: ”Da skal visdommen til deres vise forgå, og klokskapen til deres kloke skal skjule seg” (Jes 29,14). Etter å ha sitert dette verset, skriver Paulus: ”Hvor er da de vise, hvor er de skriftlærde, hvor er denne verdens kloke hoder? Har ikke Gud vist at verdens visdom er dårskap? For da verden ikke brukte visdommen til å kjenne Gud i hans visdom, besluttet Gud å frelse dem som tror, ved den dårskapen som vi forkynner” (1 Kor 1,20–21).

Noen sannheter er for viktige til at mennesker får finne dem selv. Derfor åpenbarer Gud dem.

`Tenk på belønningene og hvor verdiløse de var i lys av det som siden skjedde. Hva burde dette si oss om hvor flyktige ting i verden kan være og hvorfor må vi ha evigheten for øye i alt vi gjør?`