---
title:  Veid og funnet for lett
date:  05/02/2020
---

`Les Dan 5,13–28. Hvilken grunn gir Daniel for at kongen snart skal bukke under?`

Omstendighetene tvang kongen til å søke råd hos Daniel, men han gjør det nok motvillig. Dette sier kanskje mer om hans holdning til Daniels Gud enn til Daniel.

Daniels svar på kongens tilbud om belønning sier mye om Daniels person og prioriteringer. Han vet hva de mystiske ordene betyr og hvor verdiløs belønningen er.

Daniel retter tre anklager mot kongen.

1. For det første har Belsasar sett bort fra det Nebukadnesar opplevde. Ellers ville han ha angret og ydmyket seg som sin forgjenger.
2. For det andre har Belsasar brukt tempelkarene til å drikke vin og lovprise avguder. Her nevner Daniel de seks materialene som brukes til å lage avguder i samme rekkefølge som vi så tidligere.
3. For det tredje har kongen forsømt å ære Gud, han som ”har livet ditt i sin hånd, og som rår for hele din livsvei” (Dan 5,23).

Etter å ha nevnt kongens feil, fortsetter Daniel til tolkningen. Nå får vi vite at Guds graffiti består av tre arameiske verb (med det første gjentatt). Deres betydning burde ha vært kjent for kongen og hans vismenn: MENE ”talt”, TEKEL ”veid” og PERES ”delt opp”.

Med den medo-persiske hæren ved Babylons porter må kongen og vismennene ha ant at skriften var illevarslende, men vismennene tør ikke å si noe kongen ikke liker. Bare Daniel er i stand til å avkode selve budskapet som en meningsfull uttalelse og formidle betydningen til Belsasar: ”MENE – talt. Gud har talt ditt kongedømmes dager og gjort slutt på det. TEKEL – veid. Du er veid på vekten og funnet for lett. PERES – delt opp. Riket ditt er delt opp og gitt til mederne og perserne” (Dan 5,26–28).

Det er ikke trøst og oppmuntring, akkurat.

`Dommen hjemsøker snart kongen. Hvordan kan vi lære å stole på Gud i tilfeller hvor rettferdigheten ennå ikke har skjedd? (Se Fork 3,17; Fork 38,11; Matt 12,36; Rom 14,12.)`