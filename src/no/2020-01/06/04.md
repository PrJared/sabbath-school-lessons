---
title:  Dronningen
date:  04/02/2020
---

`Les Dan 5,9–12. Hva sier dronningen om Daniel som kongen burde ha visst? Hva sier det om ham at han virker uvitende om Daniels eksistens?`

Når bankettsalen fylles av forvirring over det mystiske budskapet på veggen, kommer dronningen og gir kongen råd. Hun minner ham om Daniel, som har vist evne til å tolke drømmer og løse mysterier i Nebukadnesars dager. Hadde Belsasar vært like smart som sin forgjenger, ville han ha visst hvor han skulle finne løsningen på den mystiske skriften. Dronningens inngripen er nødvendig for kongen, som virker helt forvirret. Hennes ord lyder som en irettesettelse av Belsasar. Han har oversett den eneste i riket som kan tolke den mystiske skriften. Og hun gir også kongen et muntlig sammendrag om Daniel: Profeten har de hellige guders ånd i seg, opplysning og innsikt og visdom lik guders visdom, en usedvanlig ånd, forstand og innsikt, evnen til å tyde drømmer, tolke varsler og løse floker. Han var leder for drømmetyderne, åndemanerne, stjernetyderne og tegntyderne på Nebukadnesars tid (Dan 5,11–12).

Nå lurer vi igjen på hvorfor Belsasar hadde ignorert Daniel. Teksten gir ikke noe direkte svar, men vi antar at Daniel, som hadde tjent kongen i hvert fall til det tredje året av hans regjeringstid (Dan 8,1; Dan 8,27), ikke lenger er i aktiv tjeneste. Det kan være alderen. Daniel er trolig om lag 80 år, og kongen kan ha ønsket å få inn yngre folk. Han kan også ha bestemt seg for å ignorere Daniel fordi han ikke ville overgi seg til Daniels Gud. Men uansett grunn eller kombinasjon av grunner er det forbløffende at en med Daniels meritter ble glemt så fort.

`Les Rom 1,16–32. På hvilke måter kommer prinsippet i denne teksten til uttrykk, ikke bare i denne historien, men i vår verden i dag?`