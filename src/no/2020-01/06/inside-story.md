---
title:  Misjonsfortelling
date:  07/02/2020
---

#### Fra småsted til slott

_Vincenzo Mazza (70), Italia_

Far ble rasende da Vincenzo Mazza (16) kom hjem til landsbyen på Sicilia og sa han var blitt døpt adventist og utdanne seg som pastor.

”Drar du, skal du ikke komme tilbake,” sa den fattige krigsveteranen, som oppdro barna sine strengt.

Trusler hjalp ikke, gutten ble døpt mens han besøkte en eldre bror og adventist i en annen by. Så reiste Vincenzo til Firenze for å bli pastor. Men der fikk han ikke studere, for han hadde ikke penger, og arbeid kunne de ikke tilby.

Ute i hagen ba han fortvilet. Plutselig hørte han en stemme i øret. ”Se i skjortelomma.” Der fant han en lapp med adressen til en tysk familie han hadde truffet i Firenze. De hadde invitert ham til Karlsruhe i Tyskland. Han husket at adventistene hadde pastorskole i Darmstadt. Han tellet pengene sine og hadde akkurat nok til toget til Karlsruhe, ca. ti mil sør for Darmstadt.

Vincenzo besøkte familien i Karlsruhe og fikk hjelp til togbillett til Darmstadt. Dit kom han pengelens, uten å kunne tysk og uten å vite hvor skolen lå. Han gikk rundt i timevis. Det ble kveld, han frøs og var redd.

Han gråt og ba til Gud.

”Hei, unge mann!” sa noen så han kvapp til. ”Hva leter du etter?”

Vincenzo så seg forundret om og fikk se en liten, gråhåret mann. Mannen talte tysk, men Vincenzo forsto alt han sa.

”Jeg leter etter adventistenes pastorskole,” sa Vincenzo på italiensk. Mannen forklarte, og Vincenzo begynte å gå, men han snudde seg for å takke. Da var den gamle borte.

På skolen forklarte Vincenzo situasjonen for lærerne. De ga ham arbeid og studieplass.

Vincenzo var pastor i Tyskland og Italia resten av sitt arbeidsliv. Han ledet adventistkirken i Italia fra 1995 til han ble pensjonist i 2000. Han har lest Bibelen og bedt sammen med president Scalfaro.

Vincenzo holdt kontakten med sin far. Etter mange år ba faren om tilgivelse. ”Jeg har vært autoritær,” sa han da Vincenzo og hans kone og to barn kom på besøk en sommer. ”Jeg er veldig lei for det jeg har gjort mot barna mine.”

I dag er Vincenzo 70 år og har Parkinson. Men han legger fremdeles ut korte prekener på Facebook.

En del av offeret 13. sabbat går til å pusse opp hovedbygningen på Marienhöhe i Darmstadt. Takk for at dere planlegger et godt offer.

Se Vincenzos sønn Andreas på YouTube: bit.ly/Andreas-Mazza.