---
title:  Babylons fall
date:  06/02/2020
---

`Les Dan 5,29–31; Åp 14,8; Åp 16,19 og Åp 18,2. Hva kan Babylons fall under Belsasar lære oss som peker på endetidens Babylon?`

Belsasar holder ord. Tross de dårlige nyhetene er han fornøyd med tolkningen, og derfor gir han profeten gavene han har lovt. Ved å innrømme sannheten i Daniels budskap, anerkjenner kongen i realiteten Daniels Gud. Nå tar Daniel imot gavene han før har avvist, trolig fordi det ikke lenger kan påvirke tolkningen. Dessuten er gavene meningsløse siden riket er i ferd med å falle. Profeten tar nok imot av ren høflighet og vet at han er tredjemann i riket i bare noen få timer.

Babylon faller slik profeten har sagt. Og det går fort: Mens kongen og folkene hans drikker, faller byen uten kamp. Ifølge historikeren Herodot gravde perserne en kanal som avledet elven Eufrat og marsjerte inn i byen i elveleiet. Samme natt blir Belsasar drept. Faren, kong Nabonid, har alt forlatt byen og overgir seg senere til de nye herskerne. Dermed var det slutt på det største riket verden hadde kjent. Gullhodet Babylon er ikke mer.

”Belsasar hadde fått mange muligheter til å kjenne og følge Guds vilje. Han hadde sett bestefaren Nebukadnesar bli forvist fra menneskers selskap. Han hadde sett den forstanden den stolte monarken roste seg av, bli tatt bort av ham som ga den. Han hadde sett at kongen ble fordrevet fra riket og levde blant markens dyr. Men Belsasars hang til fornøyelser og selvforherligelse visket ut de leksene han ikke burde ha glemt, og han begikk synder som minner om dem som førte til dom over Nebukadnesar. Han kastet bort anledningene som Gud ga ham og forsømte å bruke de mulighetene han hadde til å bli kjent med sannheten.” – Ellen G. White, _Bible Echo_, 25. april 1898.

`Hvilke muligheter har vi til å bli ”kjent med sannheten”? Hva vil det si? Når kan vi si at vi er kjent med all den sannhet vi trenger å kjenne?`