---
title:  Belsasars fest
date:  02/02/2020
---

`Les Dan 5,1–4 og Dan 1,1–2. Hva gjør Belsasar som er så galt? Hvordan avslører det hans sanne karakter? Sammenlign hans handlinger med Åp 17,4–6. Hvilke paralleller finner du?`

Kongen befaler at de hellige karene fra tempelet i Jerusalem skal brukes som drikkekar. Nebukadnesar tar med karene fra Jerusalem-tempelet, men han setter dem i sin guds hus og viser at han iallfall respekterer deres hellige status. Men Belsasar gjør de hellige karene til verdslige drikkekar.

Mens han drakk av de hellige karene, priste stormennene ”guder av gull og sølv, bronse og jern, tre og stein” (Dan 5,4). Seks materialer er nevnt. Babylonerne brukte seksagesimal-systemet (basert på tallet 60) i motsetning til desimalsystemet som brukes i dag (basert på tallet 10). De seks gruppene av guder står for helheten av de babylonske gudene og dermed det babylonske religiøse systemet. Interessant nok er rekkefølgen av materialene den samme som i Nebukadnesars drømmestatue, bortsett fra at tre erstatter leire. Som i drømmen kommer stein sist. Her står det for avguder, men stein står også for Guds dom over rikene (se Dan 2,44–45).

Denne festen er et passende bilde på endetidens Babylon, beskrevet i Åpenbaringen. Som Belsasar holder også kvinnen i endetidens Babylon et gullbeger og gir nasjonene uren drikke. Med falske læresetninger og et forvrengt gudstjenestesystem lokker det moderne Babylon verden til det onde (Åp 17,4–6), uvitende om dommen som snart kommer.

`På hvilke måter krenker samfunnet og kulturen sannheten i Guds ord? Hvordan kan vi vokte oss mot å delta i krenkelsen? Snakk om det i gruppen på sabbaten.`