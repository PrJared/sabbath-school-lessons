---
title:  Profetier om persia og hellas
date:  15/03/2020
---

`Les Dan 11,1–4. Hva ser vi her som minner om noen av de tidligere profetiene vi har lest i Daniel?`

Gabriel forteller Daniel at tre nye konger skal stå frem i Persia. De vil bli fulgt av den fjerde kongen, som skal være den rikeste av alle og vil provosere grekerne. Etter Kyros hersker tre konger over Persia: Kambyses (530–522 f.Kr.), Pseudo-Smerdis (522 f.Kr.) og Dareios I (522–486 f.Kr.). Den fjerde kongen er Xerxes. Han er veldig rik (Est 1,1–7) og reiser en stor hær for å invadere Hellas, som forutsagt i profetien. Men på tross av sin makt blir han slått tilbake av en mindre gresk styrke.

Det er ikke vanskelig å gjenkjenne Aleksander den store som den mektige kongen som står frem (Dan 11,3) og blir den gamle verdens absolutte hersker. I en alder av 32 døde han uten å ha en arving til å styre riket. Så det ble delt mellom hans fire generaler: Selevkos over Syria og Mesopotamia, Ptolemaios over Egypt, Lysimakhos over Trakia og deler av Lilleasia, og Kassandros over Makedonia og Hellas.

`Sammenlign Dan 11,2–4 med Dan 8,3–8 og Dan 8,20–22. Hvordan viser disse tekstene at Aleksander er makten i denne teksten?`

Hva kan vi lære av dette oppbudet av navn, datoer, steder og historiske hendelser?

1. Profetien er oppfylt som forutsagt av Guds sendebud. Guds ord slår aldri feil.
2. Gud er herre over historien. Vi kan få inntrykk av at denne serien av politiske krefter, ledere og riker skyldes ambisjoner hos keisere, diktatorer og politikere av alle slag. Men Bibelen viser at Gud har kontroll og vil bevege historiens hjul etter sitt guddommelige formål, som til slutt vil føre til at det onde utryddes og Guds evige rike opprettes.