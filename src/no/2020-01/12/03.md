---
title:  Profetier om syria og egypt
date:  16/03/2020
---

`Les Dan 11,5–14. Hva skjer her?`

Ved Aleksander den stores død ble det greske riket delt mellom landets fire generaler. To av dem – Selevkos i Syria (nord) og Ptolemaios i Egypt (sør) – klarte å skape dynastier som kjempet mot hverandre om kontroll over landet.

De fleste ser krigene mellom kongen i nord og kongen i sør (Dan 11,5–14) som de mange slagene mellom disse to dynastiene. Ifølge profetien ville det bli gjort forsøk på å forene de to dynastiene ved giftermål, men alliansen blir kortvarig (Dan 11,6). Historiske kilder informerer oss om at Antiokos II Theos (261–246 f.Kr.), barnebarn av Selevkos I, giftet seg med Berenike, en datter av egypterkongen Ptolemaios II Filadelfos. Men avtalen holdt ikke, og konflikten, som involverte Guds folk direkte, startet snart opp igjen. Dan 11 tar således opp hendelser som vil berøre Guds folk i århundrene etter at profeten Daniel forlater scenen.

Vi kan spørre hvorfor Herren åpenbarer alle disse detaljene om krig som berører riker som kjemper om herredømmet i denne delen av verden. Årsaken er enkel: Krigene går ut over Guds folk. Herren kunngjør på forhånd de mange utfordringene hans folk vil møte i årene som kommer. Gud er historiens Herre, og når vi sammenligner profetien med de historiske hendelsene, kan vi igjen se at profetens ord ble oppfylt. Den Gud som forutsier de hellenistiske rikenes omskiftelige natur i kamp mot hverandre, er den Gud som kjenner fremtiden. Han er verdig vår tillit og tro. Dette er en stor Gud, ikke en avgud skapt av menneskers fantasi. Han styrer ikke bare historiske hendelser, han kan også lede vårt liv hvis vi lar ham gjøre det.

`Les Jes 46,9–10. Hvor mye grunnleggende kristen teologi finner vi i de to versene, og hvilket håp gir de oss? Tenk hvor skremmende vers 10 ville ha vært hvis Gud ikke var god og kjærlig, men hevngjerrig og smålig.`