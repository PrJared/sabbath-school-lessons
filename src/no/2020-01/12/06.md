---
title:  De siste ting
date:  19/03/2020
---

`Les Dan 11,40–45. Hva skjer?`

Disse setningene hjelper oss å forstå teksten:

Endens tid: Uttrykket ”endens tid” finnes bare hos Daniel (Dan 8,17; Dan 11,35; Dan 11,40; Dan 12,4; Dan 12,9). Daniels profetier tyder på at endens tid strekker seg fra pavedømmets fall i 1798 til de dødes oppstandelse (Dan 12,2).

Kongen i nord: Navnet angir først geografisk Selevkide-dynastiet, men så viser det til det hedenske og til slutt det pavelige Roma. Som sådan beskriver det ikke en geografisk beliggenhet, men Guds folks åndelige fiende. Vi skal også merke oss at kongen i nord står for en etterligning av den sanne Gud som Bibelen symbolsk forbinder med nord (Jes 14,13).

Kongen i sør: Dette navnet betegner først det ptolemeiske dynastiet i Egypt, sør for det hellige land. Men etter som profetien utfolder seg, antar det en teologisk dimensjon, og noen lærde forbinder det med ateismen. Ellen G. White kommenterer henvisningen til Egypt i Åp 11,8 med ordene: ”Dette er ateisme.” – The Great Controversy, side 269.

Det herlige hellige fjellet: I GT viser dette uttrykket til Sion, Israels hovedstad og sentrum, som geografisk lå i løftets land. Etter korset er Guds folk ikke lenger definert etnisk og geografisk. Derfor må det hellige fjellet være en symbolsk betegnelse for Guds folk over hele verden.

Så kanskje kan vi tolke hendelsene slik:

1. Kongen i sør angriper kongen i nord: Den franske revolusjon forsøkte å utrydde religion og overvinne pavemakten, men mislyktes.
2. Kongen i nord angriper og beseirer kongen i sør: Religiøse krefter ledet av pavemaken og dens allierte vil etter hvert beseire ateismens krefter og danne en koalisjon med sin beseirede fiende.
3. Edom, Moab og de fremste av ammonittene skal unnslippe: Noen av dem som ikke regnes blant Guds sanne folk, vil slutte seg til det i den siste timen.
4. Kongen i nord forbereder seg på å angripe det hellige fjell, men går mot sin undergang: ondskapens krefter blir knust, og Guds rike blir opprettet.

`Hvordan kan vi hente trøst i å vite at Gud og hans folk skal seire til slutt?`