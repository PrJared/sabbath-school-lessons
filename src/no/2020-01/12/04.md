---
title:  Roma og paktfyrsten
date:  17/03/2020
---

`Les Dan 11,16–28. Teksten er vanskelig, men hvilke bilder finner du også andre steder i Daniel?`

Det ser ut til å skje en maktforflytning fra de hellenistiske kongene til det hedenske Roma: ”Angriperen gjør som han vil, og ingen kan stå opp mot ham. Han får fotfeste i det herlige landet og har ødeleggelse i sin hånd” (Dan 11,16). Det herlige landet er Jerusalem, et område der det gamle Israel har eksistert, og den nye makten som tar over området, er det hedenske Roma. Den samme hendelsen er vist i den horisontale utvidelsen av det lille hornet, som når det herlige landet (Dan 8,9). Den makten som styrer verden på dette tidspunktet, er tydeligvis det hedenske Roma.

Noen andre ledetråder i teksten forsterker dette synet. For eksempel at han ”som sender en skatteinnkrever”, må være keiser Augustus. Det er i hans tid at Jesus blir født, da Maria og Josef reiser til Betlehem og folketellingen finner sted (Dan 11,20). Ifølge profetien vil denne herskeren bli fulgt av en ”som blir foraktet” (Dan 11,21). Historien viser at Augustus ble fulgt av Tiberius, Augustus’ adoptivsønn. Tiberius er kjent for å ha vært en eksentrisk og forferdelig person.

Og ifølge bibelteksten var det under Tiberius’ regjering at ”paktfyrsten” skulle bli knust (Dan 11,22). Dette er en klar henvisning til Kristi korsfestelse, også kalt ”en som er salvet, en fyrste” (Dan 9,25, se også Matt 27,33–50), som blir drept i Tiberius’ regjeringstid. Omtalen av Jesus som ”paktfyrsten” er en markør som viser historiske hendelsers gang og gir leserne bevis for Guds fantastiske forutviten. Gud har hatt rett i alt som har skjedd før i disse profetiene, så vi kan stole på det han sier om fremtiden.

`Midt i alle politiske og historiske hendelser åpenbares ”paktfyrsten” Jesus av Nasaret i teksten. Hvordan viser dette at han er Skriftens midtpunkt til tross for omveltninger og politiske intriger?`