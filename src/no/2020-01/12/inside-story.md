---
title:  Misjonsfortelling
date:  20/03/2020
---

#### Gud i fengslet

_Elena (20), Romania_

Jeg er 20 år og innadvendt og elsker å lese personlige vitnesbyrd. Da jeg traff en adventistpastor, spurte han meg hva jeg likte å lese. Jeg fortalte ham om den siste boken jeg hadde lest, et personlig vitnesbyrd av en kristen forfatter. En uke senere kom han med flere bøker med personlige vitnesbyrd.

En dag vil jeg skrive mitt personlige vitnesbyrd. Jeg ønsket å begynne med barndommen, hvordan jeg som fem-åring ertet oldeforeldrene mine, og om den første skoledagen, da oldemor tok meg med. Hun hjalp meg også med leksene. Oldeforeldrene mine var veldig glad i meg. Jeg bodde hos dem til jeg kom i fengsel.

Jeg ville skrive om de snille menneskene i fengslet, de som besøkte meg, som adventistpastoren som kommer sammen med tre adventiststudenter en gang i uka og underviser meg og andre ungdomsforbrytere om livet og om Gud. Vi ber og snakker sammen, og de leser fra Bibelen.

Jeg ville fortelle om de ni månedene fra jeg ble arrestert som 17-åring og fikk en dom på tolv år. Jeg var så alene. Ingen slektninger kom. Oldemor døde flere måneder før jeg ble arrestert, og oldefar var gammel og syk.

Men alt forandret seg i fengslet. Noen av fengselsvaktene er snille, særlig hun som skal hjelpe meg å vende tilbake til livet. Jeg liker også adventistenes fengselsarbeid. Jeg har sittet inne tre og et halvt år og kan slippe ut om to år hvis jeg oppfører meg godt. Jeg må vise at jeg kan være en nyttig samfunnsborger.

I vitnesbyrdet ville jeg innrømme at jeg har opplevd et helt livs sorg på bare 20 år. Det er vanskelig å snakke om. Familien hadde økonomiske problemer. Det var mye vold. Kanskje er det derfor jeg er innadvendt. Hvis ikke oldemor hadde dødd, ville jeg ikke ha kommet i fengsel. Men alt skar seg da hun døde, og jeg myrdet et menneske.

Når jeg kommer ut, vil jeg ha min egen familie. Jeg vil gjøre noe nyttig i livet.

Men ennå er jeg bare en innadvendt 20-åring som liker å lese personlige vitnesbyrd. En dag håper jeg å kunne skrive mitt eget.

For tre år siden gikk en del av offeret 13. sabbat til et misjonsprogram for unge i Romania. Takk for offeret 13. sabbat.