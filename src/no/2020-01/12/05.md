---
title:  Den neste makten
date:  18/03/2020
---

`Les Dan 11,29–39. Hvilken makt oppstår etter det hedenske Roma?`

Dan 11,29–39 refererer til et nytt maktsystem. Selv om dette systemet står i forlengelsen av det hedenske Romerriket og arver egenskaper av forgjengeren, er det også annerledes. Bibelteksten sier at ”denne gangen går det ikke som forrige gang” (Dan 11,29). Når vi ser nærmere etter, finner vi at den fungerer som en religiøs makt. Den retter først og fremst sitt angrep mot Gud og hans folk. La oss se på noe av det denne kongen gjør.

1. Han lar ”harmen gå ut over den hellige pakten” (Dan 11,30). Det må være Guds frelsespakt som denne kongen er imot.
2. Han ”vanhelliger tempelborgen” og ”avskaffer det daglige offeret” (Dan 11,31). Dan 8 beskriver hvordan det lille hornet vanærer Guds ”helligdom” og avskaffer ”det daglige offeret” (Dan 8,11). Dette må forstås som et åndelig angrep på Kristi tjeneste i helligdommen i himmelen.
3. Som følge av angrepet på helligdommen setter denne makten ”det motbydelige som ødelegger” i Guds tempel. Parallellen ”den ødeleggende synden” peker på det lille hornets frafallshandlinger og opprør (Dan 8,13).
4. Denne makten forfølger Guds folk: ”Noen av de kloke faller som offer, så de blir lutret og renset og vasket rene inntil endetiden” (Dan 11,35). Dette minner oss om det lille hornet som kastet ned noen av hæren og noen av stjernene og tråkket dem ned (Dan 8,10, se Dan 7,25).
5. For det femte vil denne kongen ”opphøye seg og gjøre seg større enn alle guder. Mot Gud over gudene taler han uhørte ord” (Dan 11,36). Det lille hornet taler også ”store ord” (Dan 7,8), også mot Gud (Dan 7,25).

`Andre likheter kan nevnes, men hvem er denne makten ut fra det vi leser i Dan 7 og 8, og hvorfor er det så viktig å stå fast på dette?`