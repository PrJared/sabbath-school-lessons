---
title:  Det lille hornet
date:  17/02/2020
---

Les Dan 7,7–8; Dan 7,19–25. Hvem er den lille hornmakten som vokser direkte opp av og forblir en del av det fjerde dyret?

I går lærte vi at det fæle dyret med ti horn som styrte verden med stor grusomhet, står for det hedenske Roma. Nå må vi se på det lille hornet og den makten det står for. I synet har det fjerde dyret ti horn. Tre horn ble revet av for å gi plass til et lite horn. Dette hornet har menneskeøyne og taler ”store ord” (Dan 7,8). Det lille hornet oppstår fra det som det forferdelige dyret står for, altså det hedenske Roma. Hornet utvider eller fortsetter på en måte noen av trekkene ved det hedenske Roma. Det er bare et senere stadium av den samme makten.

Daniel ser at dette andre hornet fører krig mot de hellige. Engelen forklarer at hornet er en konge som skal utføre tre ulovlige handlinger:

1. Tale mot Den høyeste
2. Fare hardt fram mot Den høyestes hellige
3. Bestemme seg for å forandre tider og lover

Og som en konsekvens vil de hellige bli overgitt til ham. Deretter oppgir engelen tidsrammen for det lille hornets aktiviteter: én tid, tider og en halv tid. Dette er profetisk tale, og ordet tid betyr ”år”, og uttrykket tider er en totallsform som betyr ”to år”. Derfor er dette en periode på tre og et halvt profetisk år, som ifølge år/ dag-prinsippet gir en tidsperiode på 1260 år. I løpet av denne tiden vil det lille hornet rette et angrep mot Gud, forfølge de hellige og prøve å endre Guds lov.

`Les 2 Tess 2,1–12. Hvilke likhetstrekk finner du mellom den lovløse og det lille hornet? Hvilken makt tror vi at det tales om, og hvorfor? Hva er den eneste makten som oppsto av det hedenske Roma, men forblir en del av Roma, en kraft som strekker seg fra det hedenske Roma til verdens ende, og derfor fortsatt eksisterer i dag?`