---
title:  Menneskesønnens komme
date:  19/02/2020
---

`Les Dan 7,13. Hvem er Menneskesønnen her, og hvordan identifiserer du ham? (Se også Mark 13,26; Matt 8,20; Matt 9,6; Luk 9,26; Luk 12,8.)`

Når dommen finner sted, kommer en viktig figur inn på scenen: Menneskesønnen. Hvem er han?

1. Menneskesønnen er en himmelsk person. Men tittelen avslører at han også har menneskelige trekk. Med andre ord er han Gud og menneske og kommer for å ta aktivt del i dommen.
2. Menneskesønnen som kommer med himmelens skyer, er en vanlig fremstilling av Jesu annet komme. Men i Dan 7,13 kommer ikke Menneskesønnen fra himmelen til jorden, han beveger seg horisontalt fra ett sted i himmelen til et annet for å komme frem for Den gamle av dager.
3. Skildringen av Menneskesønnen som kommer med himmelens skyer tyder på en synlig manifestasjon av Herren. Men dette bildet minner også om øverstepresten, han som omgitt av en røkelsessky går inn i Det aller helligste på forsoningsdagen for å rense helligdommen.

Menneskesønnen er også en kongelig figur. Han mottar ”herskermakt, ære og rike” og ”alle folk og nasjoner og tungemål skal tjene ham” (Dan 7,14). Verbet ”tjene” kan også oversettes som ”tilbe”. Det forekommer ni ganger i kapitlene 1 til 7 (Dan 3,12; Dan 3,14; Dan 3,17; Dan 3,18; Dan 3,28; Dan 6,16; Dan 6,20; Dan 7,14; Dan 7,27) og formidler tanken om å hylle en guddom. Altså: Som et resultat av forsøket på å forandre Guds lov, skal det religiøse systemet som representeres ved det lille hornet, forderve den tilbedelsen som hører Gud til. Dommen som er skildret her, viser at sann gudsdyrkelse blir gjenopprettet til slutt. Det gudstjenestesystemet som pavemakten innførte, gjør blant annet et syndig menneske til mellommann mellom Gud og mennesker. Daniel viser at den eneste mellommannen som kan representere menneskeheten hos Gud, er Menneskesønnen. ”For Gud er én og én mellommann er det mellom Gud og mennesker, mennesket Kristus Jesus” (1 Tim 2,5).

`Hvorfor er det så godt å vite at Jesus står sentralt i den dommen som er skildret her når man tenker på alt det Bibelen sier om Jesus?`