---
title:  Misjonsfortelling
date:  21/02/2020
---

#### Ateistisk misjonær

_Jan Haugg (30), Tyskland_

Jan Haugg var som besatt av å redde miljøet. På universitetet fikk han venner til å se miljøfilmer og prøvde å leve grønt. Han var misjonær, men uten Jesus.

Jan fikk jobb i en miljøvennlig bank og skulle oppfylle et krav om internasjonal kontakt ved å arbeide i Oslo. Men der var det dyrt å bo. Gjennom en familie han kjente, fikk han hjelp til å finne et sted i byen. Der oppdaget han at han var omgitt av adventister. Hans nye romkamerat, David Mikkelsen, bodde på et lite rom i et hjem for adventiststudenter. Jan var en innbitt ateist fra det tidligere Øst-Tyskland, der 60 prosent av befolkningen kaller seg ateister.

Jan var sikker på at adventistene ville prøve å omvende ham, men det skulle ikke gå. I tre måneder lot de ham være i fred, også med alkoholen. De vant hans tillit.

En dag ble Jan med 50 unge adventister på en båttur til Sørlandet. Han trivdes, og likte at de unge var interessert i hans iver etter å redde miljøet.

En av ungdomslederne var Joakim Hjortland. Han foreslo bibelstudier for Jan, som ikke var interessert, men ikke ville være uhøflig. ”Vi har ikke tid i dag,” sa han. ”Kanskje i morgen.”

Neste morgen minnet Joakim ham om saken. ”Jeg kan ikke studere Bibelen, for jeg har ingen bibel,” sa han. Det var verdens dårligste unnskyldning i dette miljøet. Her hadde alle bibler. Et øyeblikk senere hadde han en i hånden.

Joakim åpnet Bibelen til Daniel 2. Jan ble rystet over profetien om Babylon, Medo-Persia, Hellas og Romerriket. Han så at dagens Europa var splittet som statuens føtter av jern og leire.

Jan skjønte at Bibelen hadde overnaturlig informasjon, og kjøpte en for å studere videre. I Oslo hjalp adventistvenner ham å finne svar på spørsmål om syndens opprinnelse, hvorfor Gud ikke hadde drept Satan og hvordan man kunne tro på bibelsk skapelse. Så kom dagen da han overga seg til Jesus.

”Det må være en Gud. Og hvis han finnes, er det ingen logisk grunn til ikke å høre ham til.”

I dag er Jan 30 år og studerer på Bogenhofen i Østerrike. Han vil bli pastor og håper å kunne dele evangeliet med ateister i Tyskland og med miljøaktivister. ”Jeg er opptatt av misjon blant folk i den grønne bevegelsen som vil redde verden i egen kraft,” sa han. ”Uten Jesus vil det ikke føre til evig liv.”

En del av offeret 13. sabbat går til å pusse opp hovedbygningen på Marienhöhe i Darmstadt. Takk for at dere planlegger et godt offer.

Se Jan på YouTube: bit.ly/Jan-Haugg