---
title:  Fire dyr
date:  16/02/2020
---

`Les Dan 7. Hva er essensen av det Daniel får se, og hva handler synet om?`

Hvert dyr tilsvarer en del av statuen Nebukadnesar fikk se, men nå får vi flere detaljer om hvert rike. Alle skapningene symboliserer hedenske nasjoner, og alle er urene dyr. Og bortsett fra det fjerde dyret ligner Daniels beskrivelse av dyrene på kjente skapninger. Så dyrene er ikke vilkårlige symboler, for hver enkelt har noen egenskaper eller peker mot en side ved det riket det står for.

Løve: En løve er et passende bilde på Babylon. Løver med vinger prydet palassvegger og andre babylonske kunstverk. Løven i synet får til slutt vingene revet av. Den står oppreist som et menneske og får et menneskehjerte. Denne prosessen symboliserer det babylonske riket under dets konger.

Bjørn: Bjørnen står for det medo-persiske riket. Det at den løftes opp på den ene siden, viser persernes overlegenhet over mederne. De tre ribbenene mellom tennene står for rikets tre største erobringer: Lydia, Babylon og Egypt.

Leopard: Den hurtige leoparden står for det greske riket som ble opprettet av Aleksander den store. De fire vingene gjør dyret enda raskere, et passende bilde på Aleksander, som på få år la under seg hele den kjente verden.

Det fryktelige og skremmende dyret: Mens de foregående rikene bare minner om de nevnte dyrene, er dette noe helt for seg selv. Det vil si at de første var ”som” en løve eller ”som” en bjørn, men dette er ikke som noe annet. Dyret med mange horn ser også langt mer grusomt og rovgriskt ut enn de forrige. Som sådan er det et passende bilde på det hedenske Roma, som erobret, hersket og trampet på verden.

`Alle disse tusener av år av menneskehetens historie har kommet og gått, slik som forutsagt. Hvilken trøst gir det å vite at Gud hersker bak verdens uro og kaos? Hva sier dette om Skriftens troverdighet?`