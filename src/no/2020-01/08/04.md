---
title:  Retten ble satt
date:  18/02/2020
---

Etter synet om de fire dyrene og det lille hornets aktiviteter ser profeten en domsscene i himmelen (Dan 7,9–10; Dan 7,13–14). Når retten settes, blir det satt frem troner, og den gamle av dager tar sitt sete. Den himmelske scenen viser at tusener av himmelske vesener tjener den gamle av dager, retten blir satt og bøkene åpnes.

Det viktige ved denne dommen er at den finner sted etter perioden på 1260 år, da det lille hornet har vært i aktivitet (538–1798; se fredagens avsnitt), men før Guds endelige rike opprettes. Tre ganger får vi denne sekvensen i synet:

1. Fasen med det lille hornet (538–1798)
2. Dom i himmelen
3. Guds evige rike

`Les Dan 7,13–14; Dan 7,21–22; Dan 7,26–27. Hvilken fordel har Guds folk av dommen?`

GT beskriver flere domshandlinger fra tabernaklet og templet, men her er dommen annerledes. Dette er en kosmisk dom som ikke bare påvirker det lille hornet, men også Den høyestes hellige, som til slutt skal motta riket.

Dan 7 beskriver ikke dommen og opplyser ikke om dens begynnelse og avslutning. Men det er underforstått at dommen følger i kjølvannet av det lille hornets angrep på Gud og hans folk. Her er altså poenget å understreke begynnelsen av en dom av kosmisk omfang. Fra Dan 8 og 9 (se de neste ukene) skal vi lære om tiden da dommen begynner og det at dommen har å gjøre med renselsen av helligdommen i himmelen på den himmelske forsoningsdagen. Her har vi lært at det blir en dom i himmelen før Jesu komme, og at den går i favør av Guds folk (Dan 7,22).

`Hvorfor er det viktig å forstå hva Jesus gjorde for oss på korset for å kunne ha frelsesvisshet på dommens dag? Hva kan vi håpe på uten korset? (Se Rom 8,1.)`