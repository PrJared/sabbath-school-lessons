---
title:  De hellige og den høyeste
date:  20/02/2020
---

`Hva skjer med Guds folk ifølge disse tekstene? Dan 7,18; Dan 7,21–22; Dan 7,25; Dan 7,27.`

”Den høyestes hellige” er en betegnelse for Guds folk. De blir angrepet av makten som fremstilles som det lille hornet. De er tro mot Guds ord og blir forfulgt under pavedømmet. Kristne ble også forfulgt av det hedenske Romerriket (det fjerde dyret), men forfølgelsen i Dan 7,25 er forfølgelsen av de hellige under det lille hornet, som først oppstår etter at den hedenske fasen i Roma er slutt.

Men Guds folk skal ikke alltid bli undertrykt av verdslige makter. Guds rike skal erstatte verdens riker. I selve synet fikk Menneskesønnen ”herskermakt, ære og rike” (Dan 7,14). Men i engelens tolkning er det ”de hellige” som mottar riket (Dan 7,18). Det er imidlertid ingen motsetning i det. Menneskesønnen er forbundet med Gud og menneskene, så hans seier er deres seier.

Når øverstepresten spør om Jesus er Messias, Guds Sønn, henviser Jesus til Sal 110,1 og Dan 7,13–14 og sier: ”Jeg er det. Og dere skal se Menneskesønnen sitte ved Kraftens høyre hånd og komme med himmelens skyer” (Mark 14,62). Derfor er Jesus den som står i vårt sted i den himmelske domssalen. Han har seiret over mørkemaktene og deler sin seier med dem som hører ham til. Derfor er det ingen grunn til å frykte. ”Men i alle disse tingene er vi mer enn erobrere gjennom ham som elsket oss. For jeg er overbevist om at hverken død eller liv eller engler eller prinsipper eller krefter eller ting som er tilstede eller det som skal komme, heller ikke høyden eller dybden eller noe annet skapt, skal kunne skille oss fra Guds kjærlighet som er i Kristus Jesus, vår Herre,” skriver Paulus (Rom 8,37–39).

`Se hvor nøyaktig Daniels syn avtegner historien, tusenvis av år på forhånd. Hvordan burde dette hjelpe oss å stole på alle Guds løfter om fremtiden?`