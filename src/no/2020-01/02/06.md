---
title:  Avsluttende eksamen
date:  09/01/2020
---

`Les Dan 1,17–21. Hva er nøkkelen til suksessen for de fire? (Se også Job 38,39; Ordsp 2,6; Jak 1,5.)`

Etter tre års opplæring ved ”Universitetet i Babylon” blir de fire hebreerne ført frem for kongen til endelig eksaminasjon. De er ikke bare friskere enn de andre studentene, de overgår dem i kunnskap og visdom. De fire blir straks satt til å tjene kongen. Vi bør ikke glemme at denne ”kunnskapen og visdommen” uten tvil rommer mye hedenskap. Men de lærer det likevel, og selvsagt lærer de det også godt, selv om de ikke tror det.

Nebukadnesar tror kanskje slike prestasjoner har noe å gjøre med kosten på slottet og den opplæringen de fire har fått. Men Daniel og vennene hans vet, og fortellingen viser tydelig, at deres prestasjoner ikke har noe med det babylonske systemet å gjøre. Alt kommer fra Gud. De er et eksempel på hva Gud kan gjøre for dem som stoler på ham. Vi bør ikke frykte media, myndigheter og andre institusjoner som kan true med å ødelegge vår identitet som Guds barn. Når vi setter vår lit til Gud, kan vi være trygge på at han kan bevare oss i vanskelige tider, og det mot alle odds. For oss er nøkkelen å ta de riktige valgene når troen møter utfordringer.

Ser vi på Dan 1, lærer vi noe viktig om Gud:

1. Han har kontroll over historien.
2. Gud gir visdom slik at vi kan navigere i kulturens og samfunnets farlige miljøer.
3. Gud ærer dem som med indre overbevisning og livsstil setter sin lit til ham.

Kapittelet avsluttes med ordene: ”Daniel ble værende der til kong Kyros’ første regjeringsår” (Dan 1,21). Omtalen av Kyros er viktig: den gir et glimt av håp midt i eksilet. Kyros er den Gud har utvalgt til å befri sitt folk og la dem vende tilbake til Jerusalem. Selv om kapittelet begynner med utsikt til nederlag og eksil, avslutter det med et glimt av håp om en hjemkomst. Dette er vår Gud: Selv i de vanskeligste øyeblikkene i livet åpner han et håpets vindu slik at vi kan se den herlighet og glede som ligger bortenfor lidelsen og smerten.