---
title:  Misjonsfortelling
date:  10/01/2020
---

#### Mirakelkirke

_Stoyan Petkov (48) Bulgaria_

Stoyan Petkov ble pastor for adventistkirken Sofia Vest i 2015. Den gang leide de lokaler hos en annen menighet. Beliggenheten var utmerket, men de fikk bare leie på sabbaten. Matlagingskurs og barneprogram i uken var utelukket. Ingen bønnemøter.

Stoyan finkjemmet nabolaget på utkikk etter et lokale. Ingenting. En bønnegruppe la frem saken for Gud. Måneder gikk.

I mars 2017 sluttet Stoyan å lete etter et kirkebygg. I stedet kunngjorde han at menigheten ville holde en påskekonsert.

De hadde ikke noe kor og ikke noe sted å holde konsert. De unge gikk med på å danne et kor, og Stoyan leide en sal med 50 plasser. Men dagen før konserten trakk utleieren seg. Han hadde leid ut til andre.

Stoyan gikk gatelangs og ba. Da kom han forbi et kjøpesenter med mange tomme butikker. Han ringte eieren og fikk til sin overraskelse leie en butikk til konserten.

Konserten ble en stor suksess. Etterpå sa eieren: ”Dere var da noen interessante mennesker. Jeg forventet mye støy og ståk, men dere er veloppdragne folk.”

Da han hørte at de trengte et tilholdssted, tilbød han seg å slå ned en vegg og slå sammen to butikker til en stor sal. I en tredje butikk i en annen etasje kunne de holde barneprogram. Leiekontrakten kostet mindre enn om de skulle ha leid en kirke utenfor byen.

Oppmøtet vokste fort, og de fikk kontakt med mange. Det ble liv i kjøpesenteret igjen, og nye leietakere kom. Eieren var glad: ”Dere bringer hell, mange leier her nå!”

Menigheten startet helsekurs, underviste i kosthold og holdt barneprogram. Fem ble døpt det første året.

”Dette var utenkelig for et par år siden,” sa Stoyan. ”Da talte jeg i kirken og dro hjem igjen etterpå. Gud har åpnet dører.”

Men menigheten trengte sin egen bygning. Husleien på kjøpesenteret ville ikke alltid være lav, og medlemstallet var nå 120, og det var liten plass for vekst i salen.

Det var da Stoyan fikk vite at menigheten skulle få en del av offeret 13. sabbat i mars 2020.

”Gud ga oss et nytt sted å leie da vi planla påskekonserten,” sa han. ”Da visste jeg at han ville gi oss et nytt kirkebygg en dag.”

Takk for at dere planlegger et godt offer 13. sabbat så Bulgaria kan få et nytt kirkebygg i Sofia Vest.

Du kan se Stoyan på YouTube: bit.ly/Stoyan-Petkov