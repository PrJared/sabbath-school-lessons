---
title:  Tro under press
date:  06/01/2020
---

`Les Dan 1. Hvordan presses ungdommene for å få dem til å innrette seg?`

De fire ungdommenes tro og overbevisning settes på en hard prøve da de kommer til Babylon: de blir utvalgt til å få spesialopplæring til kongens tjeneste. Oldtidens konger rekrutterte ofte noen av sine beste fanger til tjeneste på slottet. Fra da av var de lojale mot kongen og gudene i sitt nye rike. Prosessen skulle føre til en slags omvendelse og indoktrinering så de endret livssyn. Som et ledd i prosessen får de hebraiske fangene nye navn, som symboliserer eierskifte og en ny skjebne. Ved å omdøpe fangene, vil babylonerne hevde sin myndighet over dem og tvinge dem til å anta Babylons verdier og kultur. Deres gamle navn peker på Israels Gud, så de erstattes med navn som hedrer fremmede guder. Dessuten bestemmer kongen at de skal spise fra hans bord. Det å spise av kongens mat hadde stor betydning i antikken. Det betydde full troskap mot kongen og viste at man var avhengig av ham. Og da maten gjerne var innviet til rikets gud eller guder, hadde spisingen også en dyp religiøs betydning. Det innebar selvsagt at man aksepterte og deltok i kongens gudstjenestesystem.

Så Daniel og vennene hans er i en vanskelig situasjon. Det skal et mirakel til om de skal være trofaste mot Gud og overleve møtet med rikets makt. Det gjorde ikke saken bedre at byen Babylon også var et monument over menneskelige prestasjoner. Templenes arkitektoniske skjønnhet, de hengende hagene og elven Eufrat som slynget seg gjennom byen, talte om uovertruffen makt og herlighet. Daniel og vennene hans blir tilbudt sjansen til forfremmelse og til å nyte fordelene og velstanden i dette systemet. De kan slutte å være fanger fra et land langt borte og bli kongens tjenestemenn. Vil de justere prinsippene sine så de kan gå den enkle veien til storhet?

`Hvordan kunne guttene ha begrunnet en beslutning om å gå på akkord med sin overbevisning? Hvordan kan du stå overfor lignende, kanskje mer raffinerte utfordringer?`