---
title:  Guds suverenitet
date:  05/01/2020
---

Ved første øyekast begynner Daniels bok med nederlagsstemning. Juda har kapitulert overfor Nebukadnesar, og tempelutstyret er ført fra Jerusalem til Sinear-landet. I 1 Mos 11,2 er Sinear stedet der Babels tårn sto. Sinear er et illevarslende navn: Det viser til et prosjekt i åpen motstand mot Gud. Men selv om bygningsmennene i Babel ikke lyktes i forsøket på å nå himmelen, lot det til at Nebukadnesar og hans guder – i Sinear-landet – hadde beseiret Israels paktsgud.

Men de første linjene i Daniel sier at Jerusalems nederlag ikke skyldes babylonerkongens store makt. Nei, det skjedde fordi ”Herren overga Juda-kongen Jojakim i hans [Nebukadnesars] hender” (Dan 1,2). Lenge før hadde Gud sagt at hvis folket glemte ham og brøt pakten, ville han sende dem som fanger til et fremmed land. Så Daniel vet at bak Babylons militærmakt er det himmelens Gud som fører an i historiens gang. Det er dette som holder de unge mennene oppe og gir dem kraft og mot til å møte babylonerrikets fristelser og press.

`Les 2 Kong 21,10–16; 2 Kong 24,18–20 og Jer 3,13. Hvorfor overlater Gud Juda og Jerusalem til babylonerne?`

Når vi står overfor vår tids utfordringer, må vi gjenvinne det synet på Gud som vi finner i Daniels bok. Boken lærer at den Gud vi tjener, ikke bare styrer historiens krefter suverent, han griper også inn i sitt folks liv og hjelper dem i krisesituasjoner. Senere skal vi se at det Gud gjorde for de hebraiske fangene, vil han gjøre for sitt folk i endetiden.

`Hvilke utfordringer står din tro overfor nå, enten utenfra, fra menigheten eller fra dine karakterbrister? Hvordan kan du ta tilflukt i Guds makt til å hjelpe deg å overvinne alt som ligger foran deg?`