---
title:  Uten lyte og kloke
date:  08/01/2020
---

Daniel og vennene hans blir valgt ut til kongens tjeneste fordi de passer inn i profilen Nebukadnesar krever. Ifølge kongen må slottets folk være ”uten feil på kroppen” og ”vakre å se til” (Dan 1,4). Det er interessant at offerdyr og de som gjorde tjeneste i helligdommen, skulle være ”uten lyte” (3 Mos 22,17–25; 3 Mos 21,16–24). Kongen ser ut til å sammenligne seg med Israels Gud når han krever tilsvarende kvalifikasjoner for dem som arbeider på slottet hans. Slike kvalifikasjoner kan utilsiktet antyde at Daniel og hans landsmenn var levende offer for Gud da de møtte utfordringene i det babylonske riket.

`Les Gal 2,19–20; Matt 16,24–26; 2 Kor 4,17. Hvordan kan vi være trofaste uansett hvilke fristelser vi står overfor?`

Gud ærer de fire hebraiske fangenes lojalitet, og ved slutten av prøvetiden på ti dager ser de friskere og bedre ut enn dem som har spist fra kongens bord. Så gir Gud sine fire tjenere ”kunnskap og kyndighet i alle skrifter og all slags visdom”, og Daniel får forstå seg på ”alle slags syner og drømmer” (Dan 1,17). Denne gaven skal spille en viktig rolle i hans profetiske gjerning.

Slik Gud æret sine tjeneres tro ved hoffet i Babylon, slik gir han oss visdom når vi står overfor verdens utfordringer. Av det Daniel og vennene hans opplevde, lærer vi at det er mulig å være usmittet av de destruktive trekkene ved vårt samfunn. Og vi behøver ikke å isolere oss fra samfunnet og kulturlivet for å tjene Gud. Daniel og vennene hans bor ikke bare midt i en kultur som bygger på løgn og feiltakelser og myter. De er også undervist i alle disse løgnene og feilene og mytene. Likevel er de tro.

`Uansett hvor vi bor, møter vi utfordringen om å være trofast mot det vi tror på mens vi påvirkes av kulturer og samfunn som er i strid med slik tro. Pek på de negative påvirkningene i kulturen din og still deg spørsmålet: Hvor godt står jeg dem imot?`