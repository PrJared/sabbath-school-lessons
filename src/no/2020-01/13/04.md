---
title:  Oppstandelsen
date:  24/03/2020
---

`Les Dan 12,2–3. Hvilken hendelse taler han om her, og hvorfor er dette viktig for oss når vi vet det vi vet om døden?`

Daniel inneholder nok GTs klareste henvisning til oppstandelsen. Og når vi reflekterer over dette avsnittet, kan vi lære noen viktige sannheter.

1. Som bildet om ”søvn” viser, har vi ingen udødelig sjel. Mennesket er et udelelig hele med kropp, sinn og ånd. I døden slutter man å eksistere og er bevisstløs inntil oppstandelsen.
2. Teksten peker på oppstandelsen som en reversering av det som skjer som en følge av synden. Faktisk er uttrykket ”jorden” i Dan 12,2 ”støvets jord” på originalspråket. Denne uvanlige sammenstillingen peker tilbake til 1 Mos 3,19, det eneste andre stedet hvor ordet ”jord” står foran ordet ”støv”. Dette innebærer at dødsdommen ved Adams synd vil bli omgjort, og døden skal ikke herske lenger. ”Døden er oppslukt, seieren vunnet” (1 Kor 15,54).

`Les Rom 8,18 og Hebr 2,14–15. Hvorfor behøver vi ikke å frykte døden?`

Døden gjør slutt på alt. Men vi får løftet om at den ikke er siste ordet for den troende. Døden er en beseiret fiende. Når Kristus bryter dødens lenker og står opp igjen av graven, får døden dødsstøtet. Nå kan vi se ut over dødens virkelighet og til livet vi får fra Gud i Kristus. Fordi Mikael ”står frem” (se Dan 12,1), vil de som hører ham til, også stå opp. De vil stå opp fra ”støvets jord” og skinne som stjernene for alltid.

`Hvordan kan vi hente håp og trøst fra løftet om oppstandelsen? Hvorfor er det nesten ingenting annet som teller?`