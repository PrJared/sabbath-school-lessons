---
title:  Ventetiden
date:  26/03/2020
---

`Les Dan 12,5–13. Hvordan ender boken?`

Det er interessant at den siste scenen finner sted ved ”elven”, eller Tigris, stedet der Daniel fikk sitt siste store syn (Dan 10,4). Men ordet som brukes her, er ikke det vanlige hebraiske ordet for ”elv”, men ye’or, som vanligvis står for ”Nilen.” Dette minner om utgangen fra Egypt og viser at akkurat som Herren reddet Israel fra Egypt, slik vil han redde sitt folk i endetiden.

Det gis tre profetiske tidsskjemaer. Det første – ”én tid og tider og en halv tid” – er svar på spørsmålet: ”Hvor lenge skal det vare før alt dette underfulle får sin ende?” (Dan 12,6). ”Dette underfulle” er det som skildres i synet i Dan 11, som er en utbrodering av Dan 7 og 8. Denne tidsperioden er også nevnt i Dan 7,25 og senere i Åp 11,3; Åp 12,6; Åp 12,14; Åp 13,5. Den tilsvarer også de 1260 årene med pavelig overherredømme som varte fra 538 til 1798 e.Kr. Og Dan 11,32–35 gjelder den samme forfølgelsen uten å nevne dens varighet.

De to andre tidsperiodene, 1290 og 1335 dager, besvarer spørsmålet ”Herre, hva er slutten på dette?” som Daniel stiller mannen som er kledd i lin. Og begge begynner med fjerningen av ”det daglige” og opprettelsen av ”det motbydelige som ødelegger”. Fra studiet av Dan 8 fant vi at det ”daglige” gjelder Kristi stadige forbønn, som ble erstattet med et falskt gudstjenestesystem. Da bør denne profetiske perioden begynne i år 508, da Klodvig 1, frankernes konge, konverterte til katolisismen. Denne begivenheten banet vei for unionen mellom kirke og stat, som varte gjennom hele middelalderen. Dermed endte de 1290 dagene i 1798, da paven ble arrestert av keiser Napoleons menn. Og de 1335 dagene, den siste profetiske perioden som er nevnt i Daniel, endte i 1843. Dette var tiden for Milleritt-bevegelsen og en fornyet gransking av Bibelens profetier. Det var en tid preget av venting og håp om Jesu forestående komme.

`Gjennom hele Daniel ser vi to ting: Guds folk forfulgt, og Guds folk frikjent og frelst. Hvordan kan denne virkeligheten hjelpe oss være trofaste, uansett hvilke prøvelser vi rammes av?`