---
title:  Fra støv til stjerner
date:  21/03/2020
---

### Bakgrunnsstoff
Dan 12, Rom 8,34, Luk 10,20, Rom 8,18, Hebr 2,14–15, Joh 14,29, Åp 11,3

> <p>Minnevers</p>
> De kloke skal skinne som den strålende himmelhvelvingen; og de som har ført de mange til rettferd, skal skinne som stjernene til evig tid (Dan 12,3).

Daniels bok innledes med Nebukadnesar som invaderer Judea og tar fanger til Babylon, men den ender med at Mikael står frem og redder Guds folk fra endetidens Babylon. Som vi ser i hele Daniel, vil Gud sørge for at alt går godt for sitt folk til slutt.

Vi har også lest at Daniel og vennene hans er trofaste mot Gud og viser uovertruffen visdom under eksilets utfordringer og prøvelser. Guds folk i endetiden vil også være trofaste, spesielt i ”en trengselstid som det ikke har vært maken til fra folkeslag oppsto og helt til den tiden” (Dan 12,1). Som Daniel og vennene hans i Babylon vil de vise visdom og innsikt. Deres visdom er ikke bare en personlig dyd, den vil gjøre dem oppsatt på å føre andre til rettferdighet som følge av denne visdommen. Noen vil dø eller bli drept, og dermed vende tilbake til støvet, men de skal stå opp til evig liv. Som bibelteksten sier: ”Mange av dem som sover i jorden, skal våkne, noen til evig liv” (Dan 12,2).