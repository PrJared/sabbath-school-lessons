---
title:  Misjonsfortelling
date:  27/03/2020
---

#### Trettende sabbat: Rom-landsby finner sabbaten

_Peter Mizigar (44), Slovakia_

De 2000 innbyggerne i en rom-bygd i Slovakia regnet seg for kristne, men ingen gikk i kirken eller leste Bibelen. Da Slovakia ble uavhengig i 1993, begynte misjonærer å komme til Rakúsy. Folk forsto lite fordi de ikke leste Bibelen. Peter Mizigar var mer interessert i å spille i bandet sitt enn å høre på forkynnelse. Han spilte bassgitar ved begravelser og brylluper. De andre i bandet, også lillebror Pavol, brukte opp fortjenesten på alkohol, men Peter drakk aldri når han spilte. Det var han som kjørte. Han la merke til at alle forsamlingene besto av to grupper: en med høy intelligens og gode manerer, og den andre mer primitiv. Det var fascinerende å se hvordan alkoholen forvandlet folk. Når de drakk, oppførte de rike seg like dårlig som de fattige. Det endte alltid med slagsmål, også i bryllup.

En gang det ble fylleslagsmål et sted i Tsjekkia, bestemte Peter og Pavol seg for å slutte. ”Nå vil jeg spille for Gud,” sa Pavol. Han hadde hørt på den musikken som misjonærene spilte. Snart satt de og spilte kristen musikk hjemme hos Pavol. Peter så at det lå en bibel på bordet. ”Hva er dette?” sa han. ”Det er ikke for deg,” sa Pavol. Mens Pavol og de andre spilte, stakk Peter bibelen under armen og gikk. Han leste evangeliene og Åpenbaringen før han fortalte broren at han hadde tatt bibelen. Siden Pavol var yngst, kunne han bare be Peter levere den tilbake når han var ferdig.

En dag fant Peter Jesu ord i Mark 16,16: ”Den som tror og blir døpt, skal bli frelst.” Han lukket Bibelen og åpnet den igjen. Tre ganger. Hver gang åpnet den til det samme verset. Peter tok Bibelen og gikk til Pavol, som øvde med de andre. ”Kom og døp meg,” sa Peter. ”Vil du jeg skal døpe deg?” sa Pavol. ”Ja, det står at den som er døpt, skal bli frelst.” Pavol nølte, men Peter insisterte. Sammen med de to andre gikk de ut i en meterdyp bekk og døpte hverandre. De bekjente sine synder og ba om tilgivelse. De ble fylt av stor glede. Hver dag studerte de Bibelen sammen. Iblant leste de hele natten.

En kveld så Peter begynnelsen av Mark 16,9: ”Etter at Jesus var stått opp igjen, tidlig den første dagen i uken.” Jesus hvilte på den sjuende dag, lørdag, så hvorfor kom misjonærene på søndag?

En dag nevnte Peter dette med søndagen for en slektning som het Josif. Han var adventist og fortalte om adventistene. Peter og Poval og vennene deres ble med i adventistkirken. Nattverdgudstjenesten gjorde spesielt inntrykk på dem. Peters stue ble adventistenes husmenighet, med gudstjenester og andre programmer. Sammen med 24 andre ble Peter og broren døpt i adventistkirken i 2015. De neste to årene ble ti andre døpt. I 2018 ble det reist en adventistkirke i utkanten av bygda, der 100 mennesker kommer hver uke.

En del av offeret 13. sabbat går til barneprogram for utsatte barn i kirken i Rakúsy i Slovakia. Takk for deres gaver til dette programmet og dem i Bulgaria, Tyskland og Spania dette kvartalet.

Se Peter på YouTube: bit.ly/Peter-Mizigar.