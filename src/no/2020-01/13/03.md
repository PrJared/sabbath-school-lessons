---
title:  Skrevet i boken
date:  23/03/2020
---

`Dan 12,1 nevner de ”som er skrevet opp i boken.” Hva vil det si?`

Tiden for Mikaels inngrep er også beskrevet som en trengselstid uten like. Dette er tiden da Guds Ånd vil bli trukket tilbake fra en opprørsk menneskehet. Da vil de syv siste plagene, som uttrykk for Guds vrede over folkene, bli utøst over endetidens Babylon (Åp 16; Åp 18,20–24), og mørkemaktene vil bli sluppet løs på verden. Ellen G. White skriver om denne tiden at ”Satan vil drive menneskene inn i den siste, store ulykken. Når englene ikke lenger holder menneskenes fryktelige lidenskaper i sjakk, blir alle onde krefter sluppet løs. Hele verden vil oppleve en frykteligere ødeleggelse enn den som rammet det gamle Jerusalem.” – _Alfa og Omega_, bind 8, side 118 [GC 614].

Men Guds folk vil bli reddet i denne forferdelige tiden, for i den undersøkende dommen ved himmelens domstol har de blitt frikjent av Jesus, himmelens øversteprest, og navnene deres er skrevet i boken.

For å forstå betydningen av denne boken, bør vi huske at Bibelen nevner to slags himmelske bøker. Én inneholder navnene på dem som tilhører Herren. Den blir iblant kalt livets bok (2 Mos 32,32; Luk 10,20; Sal 69,29; Fil 4,3; Åp 17,8).

I tillegg til livets bok nevner Skriften bøker som inneholder nedtegnelser om menneskenes handlinger (Sal 56,9; Mal 3,16; Jes 65,6). Disse bøkene blir brukt ved den himmelske domstolen for å avgjøre den enkeltes troskap mot Herren. Dette er himmelens notater, ”databaser”, som inneholder ethvert menneskes navn og handlinger. Noen rynker på nesen ved tanken på å ha navnet, og spesielt det de har gjort, nedskrevet i himmelen. Men når vi overgir oss til Jesus, er navnet vårt skrevet inn i livets bok, og våre dårlige handlinger blir slettet i dommen. Det himmelske rullebladet viser hele universet at vi tilhører Jesus og har rett til beskyttelse i trengselstiden.

`Hvordan har det seg at Kristi rettferdighet er vårt eneste håp om å være ”skrevet opp i boken”? Ta med svaret ditt til klassen på sabbaten.`