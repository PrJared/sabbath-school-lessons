---
title:  Den forseglede boken
date:  25/03/2020
---

`Les Dan 12,4 og Joh 14,29. Hvorfor er Daniels bok forseglet til endetiden?`

På slutten av det siste store avsnittet i boken (Dan 10,1–12,4) leser vi at profeten får beskjed om å forsegle bokrullen til endetiden. I samme åndedrett forutsier engelen at ”mange skal streife omkring, og kunnskapen skal øke” (Dan 12,4). Noen har sett dette som en forutsigelse om vitenskapelig fremgang, men sammenhengen tyder på at det er tale om å granske Daniels bok. Boken var et bortgjemt stykke litteratur i århundrer. Man kan ha kjent til den og studert den noen steder, men enkelte av dens viktige lærdommer og profetier forble et mysterium. For eksempel var de profetiske budskapene om renselsen av helligdommen i himmelen, dommen, det lille hornet og dets aktivitet samt tidsrammen for disse profetiene, langt fra klar.

Fra reformasjonen og fremover begynte stadig flere å studere Daniels bok. Men det var først i endetiden at boken til slutt ble åpnet og innholdet ble mer fullstendig avduket. Ellen G. White skriver: ”Siden 1798 har Daniels bok blitt åpnet, kunnskapen om profetiene har økt og mange har forkynt det høytidelige budskapet om den forestående dommen.” – _The Great Controversy_, side 356. ”På slutten av 1700-tallet og begynnelsen av 1800-tallet våknet en ny interesse for profetiene i Daniel og Åpenbaringen mange ulike steder i verden. Studiet av profetiene fikk mange til å tro at Kristi annet komme var nær. Tallrike bibeltolkere i England, Joseph Wolff i Midtøsten, Manuel Lacunza i Sør-Amerika og William Miller i USA, og en rekke andre som studerte profetiene, sa at Jesu annet komme var nær. I dag har denne overbevisningen blitt drivkraften for en verdensomspennende bevegelse.” – _The Seventh-day Adventist Bible Commentary_, bind 4, side 879.

`Tenk på den store fordelen vi har i dag, at vi kan se tilbake på historien og forstå hvordan disse historiske profetiene i Daniel er blitt oppfylt. Hvordan burde dette gi oss tillit til alle Guds løfter?`