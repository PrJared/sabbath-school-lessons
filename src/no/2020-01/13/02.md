---
title:  Mikael, vår fyrste
date:  22/03/2020
---

`Les Dan 12,1. Hvem endrer historiens gang ved tidens ende? Hvordan hjelper Rom 8,34 og Hebr 7,25 oss å forstå hva denne teksten betyr?`

Hittil har alle kapitlene i Daniel begynt med å nevne herskeren over en hedensk nasjon. Dan 12 begynner også med en hersker, men i motsetning til de andre er herskeren en guddommelig fyrste som står frem for å redde Guds folk fra deres fiender.

Som vi så i vårt studium av Dan 10, er Mikael det samme mektige himmelske vesenet som viser seg for Daniel ved elva Tigris. Der står han frem som himmelens representant for Guds folk. Ellers i Daniel er han Menneskesønnen (Dan 7), hærens fyrste (Dan 8) og ”en salvet, en fyrste” (Dan 9). Dermed er Mikael – hans navn betyr ”hvem er som Gud?” – ingen annen enn Jesus selv.

Det er viktig å merke seg tidspunktet for Mikaels inngripen. Ifølge Dan 12,1 skjer det ”på den tiden”. Uttrykket viser til tiden som nettopp er nevnt i Dan 11,40–45. Dette er tidsperioden som strekker seg fra pavens fall i 1798 til oppstandelsen ved tidens ende (Dan 12,2).

To viktige sider av Mikaels verk kan utledes av verbet ”stå fram”, som er brukt i Dan 12,1.

1. Verbet ”stå fram” minner om kongene som står frem for å erobre og herske. Verbet har også primært en militær betydning. Det viser at Mikael handler som militær leder og beskytter sitt folk og fører dem på en spesiell måte i de siste stadiene av den store konflikten.
2. Verbet ”stå fram” peker også på en domssituasjon. Mikael ”står fram” for å være talsmann ved domstolen i himmelen. Som Menneskesønnen kommer han frem for den gamle av dager på vegne av Guds folk under den undersøkende dommen (Dan 7,9–14). Den militære og rettslige siden av hans verk blir antydet. Han er med andre ord gitt makt til å beseire Guds fiender og myndighet til å representere Guds folk ved domstolen i himmelen.

`Tenk på hva det betyr å vite at Mikael står der på våre vegne. Hvilket håp bør det gi deg som synder?`