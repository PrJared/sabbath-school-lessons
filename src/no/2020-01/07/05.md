---
title:  I løvehulen
date:  12/02/2020
---

`Les Dan 6,12–24. Hva sier kongen som avslører hvor sterkt Daniels vitnesbyrd har vært?`

Konspiratorene ser snart at Daniel ber – at han gjør det som dekretet har forbudt. Og når de kommer til kongen med anklagen, omtaler de Daniel med forakt: ”Daniel, en av de bortførte fra Juda” (Dan 6,14). I deres øyne er kongens fremste embetsmann bare ”en av de bortførte”. I tillegg stiller de Daniel opp mot kongen ved å si at han ”retter seg verken etter deg eller etter det påbudet du har utstedt”. Nå skjønner kongen at han ble lurt da han undertegnet dekretet. Teksten sier at ”helt til solnedgang gjorde han hva han kunne for å redde ham” (Dan 6,15). Men det er ingenting han kan gjøre for å redde profeten fra straffen. Medernes og persernes ugjenkallelige lov må følges til punkt og prikke. Motvillig utsteder kongen befaling om å kaste Daniel til løvene. Men Dareios øyner et glimt av håp som høres ut som en bønn: ”Måtte din Gud, som du fortsatt dyrker, berge deg!” (Dan 6,16).

Bibelteksten sier ikke hva Daniel gjør hos løvene, men man kan anta at han ber. Og Gud ærer hans tro. Han sender sin engel for å beskytte Daniel. Neste morgen er Daniel uskadd og klar til å gjenoppta sine oppgaver ved hoffet. Ellen G. White skriver: ”Gud forhindret ikke at Daniels fiender kastet ham i løvehulen. Så langt tillot han at onde engler og onde mennesker virkeliggjorde sine planer. Han ville gjøre sin tjeners redning så mye mer iøynefallende og nederlaget for sannhetens og rettferdighetens fiender desto mer fullstendig.” – _Alfa og Omega_, bind 3, side 282 [PK 543].

`Historien fikk en lykkelig slutt (i hvert fall for Daniel), men hva med de historiene (flere står i Bibelen, se f.eks. Mark 6,14–29) som ikke ender slik? Hvordan skal vi forstå dem?`