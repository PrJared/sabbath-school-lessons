---
title:  Daniels bønn
date:  11/02/2020
---

Men når du ber, skal du gå inn i rommet ditt og lukke døren og be til din Far som er i det skjulte. Og din Far, som ser i det skjulte, skal lønne deg (Matt 6,6).

`Les Dan 6,10. Hvorfor ber ikke Daniel stille, uten at noen ser ham?`

Daniel er en erfaren statsmann, men fremfor alt er han Guds tjener. Dermed er han den eneste i kongens råd som forstår tankegangen bak dekretet. For Dareios er dekretet en mulighet til å styrke samholdet i riket, men for konspiratorene er det en strategi for å bli kvitt Daniel.

De virkelige årsakene og motivene bak sammensvergelsen finner vi i den kosmiske kampen mellom Gud og ondskapens krefter. På denne tiden (539 f.Kr.) har Daniel allerede hatt synene som er gjengitt i Dan 7 (553 f.Kr.) og Dan 8 (551 f.Kr.). Så han forstår at kongens dekret ikke bare handler om menneskers politikk, men er et utslag av den kosmiske krigen. Synet om Menneskesønnen som overlater riket til Den høyestes folk og engelens trøst (Dan 7) kan ha gitt ham mot til å gi seg i kast med krisen. Han kan også ha tenkt på vennene som var modige og utfordret Nebukadnesars dekret (Dan 3).

Dermed gjør han ikke om på andaktsstunden, men fortsetter å be tre ganger daglig vendt mot Jerusalem. Til tross for forbudet mot å be til noen annen enn kongen, prøver ikke Daniel å skjule bønnelivet sitt i de 30 dagene. Han er den eneste blant dusinvis av tjenestemenn som er på kollisjonskurs med kongens dekret. Med sitt åpne bønneliv viser han at troen på Gud er viktigere enn troskap mot kongen og hans ugjenkallelige dekret.

`Les Apg 5,27–32. Formaningen er tydelig, men hvorfor må vi alltid være sikker på at vi gjør Guds vilje når vi bryter menneskelover? (For tenk på folk som døde heller enn å svikte en tro eller trossystem som vi mener er galt!)`