---
title:  Oppreisning
date:  13/02/2020
---

`Les Dan 6,25–29. Hvordan vitner kongen om Gud?`

Et viktig poeng i fortellingen er at Dareios lovpriser Gud og anerkjenner hans suverenitet. Dette er en kulminasjon, ja et klimaks, av all lovprisningen av Gud i de forrige kapitlene (Dan 2,20–23; Dan 3,28–29; Dan 4,1–3; Dan 4,34–37). Som Nebukadnesar reagerer også Dareios på Daniels utfrielse ved å prise Gud. Men han gjør mer: Han omstøter sitt tidligere dekret og befaler alle å ”frykte og skjelve for Daniels Gud” (Dan 6,27).

Ja, Daniel blir mirakuløst reddet, hans trofasthet belønnet, ondskapen straffet og Guds ære og kraft får oppreisning. Men dette er et lite eksempel på hva som skal skje i universell skala: Guds folk blir frelst, ondskapen straffet, og Gud får oppreisning i hele verdensaltet.

`Les Dan 6,25. Hva ved dette verset er et problem, og hvorfor?`

Problemet er at konene og barna, som trolig er uskyldige, lider samme skjebne som de skyldige. Hvordan kan vi forklare det som synes å være et justismord?

1. Handlingen er bestemt og iverksatt av kongen i tråd med persisk lov, som inkluderer familien i straffen av synderen. Ifølge et gammelt prinsipp har hele familien ansvaret for et familiemedlems lovbrudd. Dette betyr ikke at det er rett, bare at historien stemmer med det vi vet om persiske lover.
2. Bibelen forteller om hendelsen, men støtter ikke kongens handling. Bibelen har forbud mot at barn blir drept på grunn av foreldrenes synder (5 Mos 24,16).

`Hvilken trøst kan du hente i tekster som 1 Kor 4,5 når du støter på slik urett? Hva sier teksten, og hvorfor er poenget så viktig?`