---
title:  Sammensvergelsen mot Daniel
date:  10/02/2020
---

`Les Dan 6,7–10. Hva er tanken bak dekretet? Hvordan utnytter det kongens forfengelighet?`

Det kan virke dumt av Dareios å stadfeste et dekret som han snart ønsker å oppheve. Han går i fella som blir lagt for ham av slike som er smarte nok til å leke med de politiske omstendighetene i det nye riket. Dareios har desentralisert regjeringen og innsatt 120 satraper for å gjøre administrasjonen mer effektiv. Men det medfører farer i det lange løp. En innflytelsesrik guvernør kan lett skape et opprør og splitte riket. En lov som tvinger alle til å be kun til kongen i tretti dager, virker derfor som en god strategi for å fremme troskap mot kongen og forhindre enhver form for opprør. Men offiserene villeder kongen når de sier at forslaget har støtte fra ”alle” ministrene, guvernørene, satrapene, rådsherrene og stattholderne – en åpenbar unøyaktighet siden Daniel ikke er regnet med. Og utsikten til å bli behandlet som en gud, kan ha tiltalt kongen.

Ingenting tyder på at persiske konger gjorde krav på guddommelig status. Men dekretet kan ha hatt til hensikt å gjøre kongen til gudenes eneste representant i tretti dager – at bønn til gudene må kanaliseres gjennom ham. Dessverre gransker ikke kongen motivene bak forslaget. Dermed oppdager han ikke at den loven som angivelig skulle forhindre sammensvergelser, i seg selv var en sammensvergelse.

To sider ved loven fortjener oppmerksomhet. For det første skal overtrederen kastes i løvehulen. Denne typen straff er ikke nevnt andre steder, så det kan ha vært et forslag bare for anledningen. Monarker i det nære Østen i oldtiden holdt løver i bur for å slippe dem løse ved bestemte anledninger og drive jakt. Så det var ingen mangel på løver til å rive i stykker den som våget å krenke kongens dekret. For det andre kan dekretet ikke endres. ”Persernes og medernes lov” var uforanderlig. Dette er også nevnt i Est 1,19; Est 8,8. Den greske historikeren Diodorus Siculus nevner en anledning da Dareios III (ikke den Dareios som er nevnt i Daniels bok) endret mening uten at han kunne oppheve en dødsdom han hadde forkynt over en uskyldig mann.