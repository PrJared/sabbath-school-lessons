---
title:  Fra løvehule til englehule
date:  08/02/2020
---

### Bakgrunnsstoff
Dan 6, 1 Sam 18,6–9, Matt 6,6, Apg 5,27–32, Mark 6,14–29, Hebr 11,35–38

> <p>Minnevers</p>
> Da prøvde ministrene og satrapene å finne noe å anklage Daniel for i hans embetsførsel. Men de klarte ikke å finne noe å anklage ham for eller noe galt å si om ham. For han var pålitelig, og de fant verken forsømmelse eller feil hos ham (Dan 6,5).

Etter at mederne og perserne har overtatt Babylon, anerkjenner mederen Dareios Daniels visdom og lar ham bli med i det nye styret. Den gamle profeten utmerker seg i sin stilling, og den nye kongen gjør ham til sjefsadministrator i den medo-persiske staten.

Men Daniel blir utsatt for følgen av det som med rette kunne kalles den første synd – sjalusi. Men historien viser at han er trofast, ikke bare i sine plikter under mederne og perserne, men mot Gud. Og hans trofasthet mot Gud påvirker nok hans trofasthet på andre områder.

Daniels erfaring med forfølgelse er et eksempel for Guds folk i endetiden. Historien betyr ikke at Guds folk vil slippe prøvelser og lidelser. Men den viser at i konflikten med ondskapen vil det gode til slutt vinne, og Gud vil gi sitt folk oppreisning.