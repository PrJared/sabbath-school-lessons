---
title:  Steinen
date:  16/01/2020
---

`Les Dan 2,34–35 og Dan 2,44–45. Hva lærer disse versene oss om verdens endelige skjebne?`

Drømmen fokuserer på hva som vil skje i ”de siste dager” (Dan 2,28). De kan ha vært både mektige og velstående, men rikene av metall (og leire) er bare et forspill til opprettelsen av steinens rike. Metall og leire kan i en viss grad fremstilles av mennesker, men steinen i drømmen er uberørt av menneskehånd. Så selv om de tidligere rikene skal ta slutt, vil riket som steinen står for, vare evig. Bildet med steinen symboliserer ofte Gud (f.eks. 5 Mos 32,4; 1 Sam 2,2; Sal 18,32), og steinen kan også stå for Messias (Sal 118,22; 1 Pet 2,4; 1 Pet 2,7). Så en stein er det beste symbolet på Guds evige rike.

Noen sier at steinriket ble opprettet mens Jesus var på jorden og at utbredelsen av evangeliet viser at Guds rike har tatt over hele verden. Men steinriket kommer først etter at de fire store rikene har falt og menneskets historie har nådd de delte rikenes tid, symbolisert av føttene og tærne på statuen. Dette utelukker at det ble oppfylt i det første århundret, for Jesus virket i Romerrikets tid, under det fjerde riket.

Men steinen blir et fjell. ”Steinen som hadde truffet statuen, ble til et stort fjell som fylte hele jorden” (Dan 2,35). Dette fjellet minner om Sion-fjellet, stedet der templet sto og var symbolet på Guds jordiske rike i gammeltestamentlig tid. Steinen som rives løs fra fjellet, blir selv et fjell. Dette fjellet, som allerede eksisterer, peker trolig på det himmelske Sion, den himmelske helligdommen, der Kristus kommer fra for å opprette sitt evighetsrike. Og dette riket finner sin endelige oppfyllelse i Jerusalem som kommer ned fra himmelen (Åp 21,1–22,5).

`Dan 2 stemmer hittil. Hvorfor er det logisk å stole på profetien om det endelige riket, Guds evighetsrike? Hvorfor er det fornuftsstridig ikke å tro profetien?`