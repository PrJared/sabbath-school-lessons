---
title:  Bildet, Del 2
date:  15/01/2020
---

`Les drømmen og tolkningen om igjen (Dan 2,31–49). Hva lærer den oss om Guds forutviten om verdens historie?`

Profetien i Nebukadnesars drøm gir en historisk skisse og fungerer som utgangspunkt når vi ser på de mer detaljerte profetiene i Dan 7, 8 og 11. Og Dan 2 er ikke en betinget profeti. Det er en apokalyptisk profeti: Den forutsier hva Gud har forutsett og som faktisk vil skje i fremtiden.

1. Gullhodet er Babylon (626–539 f.Kr.). Ikke noe annet metall betegner det babylonske rikets kraft og rikdom bedre enn gull. Bibelen kaller den ”den gylne byen” (Jes 14,4, KJV) og ”et gullbeger i Herrens hånd” (Jer 51,7, se Åp 18,16). Historikeren Herodot forteller at en overflod av gull pyntet byen.
2. Brystet og armene av sølv står for Medo-Persia (539–331 f.Kr.). Sølv er mindre verd enn gull, og det medo-persiske riket oppnådde aldri Babylons prakt. Dessuten var sølv et passende symbol for perserne, siden de brukte sølv i sitt skattesystem.
3. Magen og hoftene av bronse symboliserer Hellas (331–168 f.Kr.). Esek 27,13 skildrer at grekerne benyttet bronsekar. Greske soldater var kjent for sin bronserustning. Hjelmene, skjoldene og stridsøksene besto av messing. Herodot forteller at Psamtek 1 av Egypt så invaderende greske pirater som oppfyllelsen av et orakel som forutså at ”menn av bronse kom fra havet”.
4. Beina av jern står for Roma (168 f.Kr.-476 e.Kr.). Jernet sto for Romerrikets knusende makt. Det varte lenger enn noen av de tidligere rikene. Jern var et passende symbol på imperiet.
5. Føttene av noe jern og noe leire står for et delt Europa (fra 476 e.Kr. til Jesu annet komme). Blandingen av jern med leire er et bilde på det som skjedde etter at Romerriket ble oppløst. Det er gjort forsøk på å forene Europa, både ekteskapelige allianser mellom kongehus og vår tids EU, men splid og uenighet har hersket, og ifølge profetien vil det fortsette slik til Gud oppretter evighetsriket.