---
title:  Guds nærhet
date:  12/01/2020
---

`Les Dan 2,1–16. Hvilken krise utsettes hebreerne for på grunn av drømmen som Gud gir kongen?`

Drømmer ble tatt alvorlig i oldtiden. Når en drøm skapte bange anelser, var det ofte tegn på en forestående katastrofe. Så man kan forstå at Nebukadnesar blir engstelig for en drøm som han ikke lenger kan huske, noe som gjør det hele enda mer illevarslende. Babylonske eksperter trodde at gudene kunne avsløre drømmenes betydning, men denne drømmen har utmanøvrert ekspertene, for kongen har glemt drømmen. Hvis de bare fikk vite drømmens innhold, skulle de nok gi en tolkning som behaget kongen. Men situasjonen er uten sidestykke, for når drømmeekspertene ikke kan fortelle kongen hva drømmen handler om, må de innrømme at ”ingen kan fortelle ham det, bortsett fra gudene, som ikke har sin bolig blant de dødelige” (Dan 2,11).

Kongen er overveldet av frustrasjon og befaler at alle vismennene i Babylon skal drepes. Slike grusomheter var ikke ukjent i oldtiden. Kildene forteller at Dareios 1 fikk alle sine vismenn henrettet på grunn av en konspirasjon, og Xerxes drepte ingeniørene som hadde bygget en bro som falt ned. Når Nebukadnesar utsteder dekretet, har Daniel og vennene hans nettopp fullført opplæringen og blitt tatt inn i kretsen av kongens eksperter. Derfor gjelder kongens dødsdekret også dem. Språket i originalen tyder faktisk på at drepingen starter straks, og Daniel og vennene hans står for tur. Men ”med kloke og velvalgte ord” (Dan 2,14) gikk Daniel til Arjok, som hadde ansvaret for å gjennomføre henrettelsene. Til slutt ber Daniel kongen om tid til å løse drømmens mysterium. Kongen har anklaget vismennene for å prøve å kjøpe ”tid”, men han gir Daniel den tiden han ber om. Daniel er enig i at ingen mennesker kan løse et slikt mysterium, men han kjenner en Gud som kan avsløre både innholdet og betydningen av drømmen.

`Teologer snakker om Guds ”immanens”, at selv om han er utenfor skaperverket, kan han likevel stå det nær. Hva kan vi lære om Guds immanens når han gir kong Nebukadnesar en drøm? Se også Apg 17,28.`