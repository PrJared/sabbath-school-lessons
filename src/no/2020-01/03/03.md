---
title:  Bønnen
date:  13/01/2020
---

Daniel får straks de tre vennene med på et bønnemøte og forklarer at de blir henrettet hvis ikke Gud åpenbarer drømmen. Når vi har et stort problem, må også vi erkjenne at Gud er stor nok til å løse selv de mest uløselige utfordringene.

`Les Dan 2,17–23. Hvilke to slags bønner leser vi om her?`

To slags bønn er nevnt i kapittelet. I den første ber Daniel Gud om å åpenbare drømmens innhold og betydning (Dan 2,17–19). Ordene i bønnen gjengis ikke, men vi får vite at Daniel og vennene hans ”skulle be Gud i himmelen om å vise barmhjertighet og åpenbare dette mysteriet, så Daniel og vennene hans ikke skulle gå til grunne sammen med resten av vismennene i Babel” (Dan 2,18). Når de ber, svarer Gud deres bønn og avslører innholdet og tolkningen av kongens drøm. Vi kan være sikre på at når vi ber ”Gud i himmelen om å vise barmhjertighet”, blir også vi hørt, selv om det ikke er så dramatisk som det vi ser her, for Daniels Gud er også vår Gud.

Etter Guds svar på deres bønn brøt Daniel og vennene ut i en ny bønn der de takket og priste Gud. For han er kilden til visdom og har kontroll med naturen og den politiske historie. Her får vi en viktig lekse. Vi ber Gud om mangt og meget, men hvor ofte priser og takker vi ham for svar på bønn? Jesu opplevelse med de ti spedalske er en god illustrasjon på utakknemlighet. Av ti som blir helbredet, kommer bare én tilbake ”for å gi Gud æren” (Luk 17,18). Daniels respons minner oss ikke bare om betydningen av takknemlighet og lovprisning, den åpenbarer også Guds karakter. Når vi ber til ham, kan vi stole på at han vil gjøre det som er i vår beste interesse. Derfor bør vi alltid prise og takke ham.

`Les Sal 138. Hva i denne takkebønnen kan hjelpe deg lære deg takknemlighet overfor Gud, uansett omstendigheter?`