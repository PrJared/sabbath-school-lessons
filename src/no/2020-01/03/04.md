---
title:  Bildet, Del 1
date:  14/01/2020
---

`Les Dan 2,24–30. Det Daniel sier, må vi alltid huske. Hva? (Se også Joh 15,5.)`

Som svar på bønnen avslører Gud innholdet i drømmen og dens tolkning. Og Daniel nøler ikke med å fortelle kongen at løsningen på mysteriet kommer fra ”Gud i himmelen.” Før han forteller innholdet i drømmen og dens betydning, nevner Daniel de uuttalte tankene og bekymringene kongen hadde mens han lå og ikke fikk sove. Disse opplysningene om omstendighetene understreker budskapets troverdighet, for ingen annen enn kongen kjente til drømmen, og Daniel må ha fått vite det av en overnaturlig makt. Men idet Daniel går over til å fortelle innholdet i drømmen, risikerer han å utløse en annen krise, for drømmen er ikke nødvendigvis godt nytt for Nebukadnesar.

`Les Dan 2,31–49. Hva sier drømmen om hvordan det ville gå Nebukadnesars rike?`

Drømmen forteller om et majestetisk bilde med hode ”av fint gull, brystet og armene av sølv, magen og hoftene av bronse. Beina var av jern og føttene dels av jern, dels av leire” (Dan 2,32–33). En stein ”traff statuen på føttene” (Dan 2,34), og det hele ble ødelagt og spredt som agner for vinden. Daniel forklarer at metallene er etterfølgende riker som skal erstatte hverandre ned gjennom historien. For Nebukadnesar er budskapet klart: Babylon med all dets makt og herlighet skal forgå og bli erstattet av et annet rike, som blir etterfulgt av andre inntil et helt annerledes rike erstatter alle sammen: Guds rike, som skal vare evig.

`Legg merke til hvor flyktig og midlertidig alt menneskelig er. Hva bør dette si oss om håpet vi har i Jesus (se Joh 6,54; 2 Kor 4,18)?`