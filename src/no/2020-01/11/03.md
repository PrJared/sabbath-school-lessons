---
title:  Et syn om fyrsten
date:  09/03/2020
---

`Les Dan 10,4–9. Hva skjer med Daniel?`

Når Daniel beskriver sin erfaring, kan vi nesten ikke forestille oss den overveldende prakten han får se. Mannens utseende (Dan 10,5–6) minner om ”Menneskesønnen” fra synet om den himmelske dommen (Dan 7,13). Linklærne minner om prestenes klær (3 Mos 16,4), noe som får ham til å minne om ”hærens fyrste” som er skildret i forbindelse med den himmelske helligdommen (Dan 8). Gull er også forbundet med prestens høytidsdrakt som et tegn på kongelig verdighet. Til sist blir lyn, ild, bronse og en kraftig stemme benyttet for å fremstille denne figuren som et overnaturlig vesen. Han har prestelige, kongelige og militære trekk. Det er også interessante likheter med det himmelske vesen som viser seg for Josva kort tid før kampen mot Jeriko (Jos 5,13–14). I synet ser Josva ”føreren for Herrens hær”. Det hebraiske ordet for ”føreren” (sar) er det samme ordet som er oversatt med ”fyrste” om Mikael i Dan 10,21. Men vi finner en nærmere parallell mellom Daniel og Johannes, som fikk et syn om Herren på sabbatsdagen.

`Hvilke likhetstrekk finner vi mellom Daniels syn om Guds Sønn i Dan 10 og de i Jos 5,13–15 og Åp 1,12–18?`

Ifølge Daniel blir de som er sammen med ham, skremt bort, og Daniel selv blir svak og faller til jorden. Guds nærvær overvelder ham fullstendig. Men hans syn viser at Gud har kontroll over historien. Etter som synet skrider frem, får vi se at Gud gir Daniel en oversikt over historien fra profetens tid til opprettelsen av Guds rike (Dan 11 og 12).

`Hvis Gud har kontroll med menneskehetens historie, hva kan han da utrette for hver enkelt?`