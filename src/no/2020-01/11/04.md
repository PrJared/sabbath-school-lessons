---
title:  Berørt av en engel
date:  10/03/2020
---

`Les Dan 10,10–19. Hva skjer hver gang en engel rører ved Daniel?`

Profeten faller om, overveldet av det guddommelige lyset. Så kommer en engel. Han rører ved ham og trøster ham. Legg merke til at engelen rører ved Daniel tre ganger.

Den første berøringen gjør at profeten kan reise seg og høre de trøstende ordene fra himmelen: ”Vær ikke redd, Daniel! For fra den første dagen du viet ditt hjerte til å vinne innsikt og til å ydmyke deg for din Gud, er ordene dine blitt hørt, og på grunn av ordene dine har jeg kommet” (Dan 10,12). Daniels bønn har fått himmelen til å ta affære. Dette er en forsikring om at Gud hører våre bønner, en stor trøst i vanskelige tider.

Den andre berøringen gjør det mulig for Daniel å snakke. Profeten utøser sine ord for Herren og gir uttrykk for sin frykt og sine følelser: ”Herre, synet ga meg slike kramper at all min kraft er borte. Hvordan skulle min herres tjener kunne tale med en herre som deg? Kreftene har tatt slutt, og det er ikke livspust igjen i meg” (Dan 10,16–17). Gud snakker ikke bare til oss. Han vil at vi skal åpne munnen slik at vi kan fortelle ham våre følelser, behov og lengsler.

Den tredje berøringen gir ham kraft. Daniel erkjenner sin utilstrekkelighet, og engelen rører ved ham og trøster ham med Guds fred: ”Vær ikke redd, du høyt elskede. Fred være med deg! Vær sterk, vær sterk!” (Dan 10,19). Husk at engelen er sendt til Daniel som svar på hans bønner, for å gi ham innsikt. Med andre ord vil synet som er nedskrevet i kapittel 11 oppmuntre Daniel som svar på hans sorg og tanker om de nåværende forholdene i Jerusalem. Med Gud på vår side kan vi ha fred også når vi møter motgang. Hans kjærlige berøring gjør det mulig for oss å se inn i fremtiden med håp.

`”Himmelen kan være ganske nær oss under våre vanlige sysler i livet.” – _Alfa og Omega_, bind 4, side 30–31 [DA 48]. Hvor ofte tenker du på hvor nær forbundet himmelen og jorden er? Hvordan kan du leve annerledes hvis du alltid har denne sannheten for øye?`