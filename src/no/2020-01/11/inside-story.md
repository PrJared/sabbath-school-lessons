---
title:  Misjonsfortelling
date:  13/03/2020
---

#### En viktig beslutning

_Paula Cristina Ghibut (18), Romania_

Paula Christina Ghibut sto foran en stor beslutning. Hun ville bli lærer, men først skulle hun inn på videregående skole. Den offentlige skolen like ved hadde en egen linje for dem som ville studere pedagogikk senere. Adventistskolen hadde bare en linje for realister.

Paula ba og leste Bibelen hjemme i Targu Mures i Romania. Hun snakket med foreldrene og studerte Ellen Whites bøker. Der leste hun at vi ikke burde avsondre oss fra verden, men påvirke den positivt. Så hun ville satse på den offentlige skolen, og ba til Gud om at hun måtte gjøre det godt på opptaksprøven.

Hun ble nummer 7 av de 150 som fikk plass. Men da skolestart nærmet seg, var hun urolig. Det ville bli tungt å forlate adventistskolen. Lærerne på den offentlige skolen ba ikke, og elevene sang ikke om Jesus.

To uker før skolestart fikk hun en drøm om den offentlige skolen. Lærerne anklaget henne for ting andre gjorde, og da hun skulle gå, hørte hun en stemme som sa: ”Løp din vei og kom aldri tilbake!”

Da hun våknet, lurte hun på hva drømmen skulle bety. Hun ba Gud bekrefte den hvis den var fra ham. Hun ba foreldrene om råd, men de sa hun måtte bestemme selv. Hun fastet og ba i flere dager, og hun leste i Bibelen og Ellen Whites bøker. Det forundret henne at alt nå syntes å tale for adventistskolen. Hun tenkte: ”Adventistskolen kan gi meg en bedre forberedelse selv om den vektlegger naturfagene.”

Etter mer bønn og lesning og samtaler med foreldrene bestemte hun seg for adventistskolen. Mens hun gikk på videregående ble hun døpt. Nå er hun 18 år og nesten ferdig. Hun innser at hun får nok tid til å lære om å være lærer på universitetet.

”Min vandring med Gud har vært en prosess,” sa hun. ”Jeg har ikke hatt noen mirakelomvendelse. Gud har ledet skritt for skritt. For hvert skritt på veien må vi gå med ham, så vil han prege vårt liv.”

For tre år siden gikk en del av offeret 13. sabbat til et misjonsprogram for unge i Romania. Takk for offeret 13. sabbat.

Se Paula på YouTube: bit.ly/Paula-Ghibut.