---
title:  En seierrik fyrste
date:  12/03/2020
---

Den mest fremtredende figuren i Daniels bok er han som først ble kalt ”Menneskesønnen” (Dan 7,13) eller ”hærens fyrste” (Dan 8,11). Vi får vite at han heter Mikael (Dan 10,12), som betyr ”hvem er som Gud?” Han kommer og hjelper Gabriel i konflikten med Persias konge (Dan 10,13). Engelen omtaler dette himmelske vesenet som ”Mikael, fyrsten over dere” (Dan 10,21), nemlig fyrsten over Guds folk. Senere i Daniels bok viser Mikael seg å være den som står ved Guds folks side (Dan 12,1). Av Jud 9 lærer vi at Mikael, også kalt en erkeengel, kjemper mot Satan og reiser Moses fra de døde. Åp 12,7 viser at Mikael er lederen for himmelens hærskarer, som nedkjemper Satan og hans falne engler. Derfor er Mikael ingen annen enn Jesus Kristus. Slik Perserriket har en øverstkommanderende, en åndsmakt som står bak rikets menneskelige leder, slik har også Guds folk en øverstkommanderende i Mikael, som kjemper og vinner den kosmiske krigen for dem.

`Les Kol 2,15. Hvordan har Jesus vunnet den kosmiske konflikten?`

Når vi møter det ondes makt, kan vi ha tillit til Jesus, vår forkjemper. Han beseirer Satan ved starten av sitt offentlige virke. I sitt liv på jorden beseirer han Satan i ørkenen når han blir angrepet av fristelser, han kjemper mot djevlehærer og han setter mennesker fri fra mørkets kraft. Jesus overvinner også ondskapen når den gjemmer seg bak Peters forsøk på å få ham fra å gå mot Golgata. I sine siste ord til disiplene forteller Jesus om sin forestående død som en kamp som skal toppe seg i en avgjørende seier over Satan: ”Nå holdes dom over denne verden. Nå skal denne verdens fyrste kastes ut. Når jeg blir opphøyet fra jorden, skal jeg dra alle til meg” (Joh 12,31–32).

Noen ganger ser vi oss om, og det ser riktig ille ut. Vold, umoral, korrupsjon og sykdom overalt. En fiende som ikke er av kjøtt og blod, angriper oss brutalt fra alle kanter. Men uansett hvor vanskelige kampene våre er, kjemper Jesus for oss og står som vår fyrste og øversteprest i den himmelske helligdommen.

`Les Rom 8,37–39. Hvordan kan vi gjøre løftet om å stå som seierherre til en erfaring i vårt kristenliv?`