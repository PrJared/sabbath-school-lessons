---
title:  Faste og bønn, enda en gang
date:  08/03/2020
---

`Les Dan 10,1–3. Hva gjør Daniel igjen?`

Daniel forklarer ikke sin lange sørgeperiode. Men slik forbønn skyldes mest sannsynlig jødenes situasjon; de var nettopp kommet tilbake fra Babylon til Palestina.

`Les Esra 4,1–5. Hvilke utfordringer står jødene overfor ved hjemkomsten?`

Av Esra 4,1–5 vet vi at jødene møter stor motstand når de prøver å gjenreise templet. Samaritanene sender falske rapporter til hoffet i Persia og ber kongen stoppe bygningsarbeidene. I slike krisetider ber Daniel i tre uker til Gud om å få Kyros til å la arbeidet fortsette.

Nå er Daniel trolig nesten nitti år gammel. Han tenker ikke på seg selv, men folket sitt og de utfordringene de står overfor. Og han blir ved i bønn i tre uker før han får svar fra Gud. I denne tiden spiser profeten en meget beskjeden kost, unngår lekre retter og salver seg ikke. Han har ingen tanke for eget ve og vel og utseende, men han er dypt bekymret for sine landsmenns velferd i Jerusalem hundre mil borte.

Daniels bønn inneholder verdifulle lærdommer for oss.

1. Vi bør være utholdende i bønn, også når våre bønner ikke besvares straks.
2. Vi bør ta tid til å be for andre. Det er noe spesielt med forbønn. Husk at ”Herren vendte Jobs skjebne da han ba for vennene sine” (Job 42,10).
3. Bønn får Gud til å gjøre noe konkret. Så be alltid, og alle slags bønner. La oss gå til Gud med våre byrder når vi møter prøvelser, problemer og utfordringer (Ef 6,18).

`Les Dan 10,12. Hva forteller dette om at bønn er en objektiv erfaring som får Gud til å gjøre noe, ikke bare en subjektiv opplevelse som får oss til å føle at vi har det godt med Gud?`