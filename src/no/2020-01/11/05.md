---
title:  En stor konflikt
date:  11/03/2020
---

`Les Dan 10,20; Dan 11,1. Hva får Daniel vite her?`

Den himmelske budbæreren trekker forhenget til side og viser Daniel den kosmiske krigen bak historiens scene. Straks Daniel begynner å be, starter en åndelig kamp mellom himmel og jord. Himmelske vesener begynte en kamp med Persias konge for å la jødene fortsette gjenoppbyggingen av templet. Fra starten av Dan 10 vet vi at Persias konge er Kyros. Men en menneskelig konge kan ikke av seg selv yte stor motstand mot et himmelsk vesen. Dette viser at bak kongen står en åndelig aktør som får Kyros til å hindre jødene i å gjenreise templet.

En lignende situasjon finner vi beskrevet i Esek 28: Kongen av Tyros står for Satan, åndsmakten bak den menneskelige kongen i byen. Så det bør ikke overraske oss at Satan og hans engler er blant Persias konger som Mikael kommer for å kjempe mot. Dette viser at menneskelig motstand mot gjenoppbyggingen av templet i Jerusalem har et motstykke i åndeverdenen.

`Les Dan 10,13. Hva slags kamp skildres her?`

”Mens Satan gjorde hva han kunne for å påvirke de øverste myndigheter i Medo- Persia til å nære motvilje mot Guds folk, arbeidet Guds engler for dem som var i landflyktighet. Hele himmelen var interessert i denne konflikten. Profeten Daniel gir oss et innblikk i den veldige kampen mellom godhetens og ondskapens veldige krefter. I tre uker kjempet engelen Gabriel mot mørkets makter for å motvirke den innflytelsen som virket på Kyros’ sinn. Mens kampen enda pågikk, kom Kristus selv og hjalp Gabriel. Engelen Gabriel uttalte: ‘Fyrsten over Perserriket gjorde motstand mot meg i 21 dager. Da kom Mikael, en av de fremste fyrstene, og hjalp meg der jeg var holdt tilbake hos perserkongene.’ Dan 10,13. Herren gjorde alt for å hjelpe sitt folk. Til slutt var seieren sikret. De fiendtlige kreftene ble holdt i sjakk så lenge Kyros levde, og også under hans sønn Kambyses som regjerte omkring sju og et halvt år. – _Alfa og Omega_, bind 3, side 297–298 [PK 571, 572].