---
title:  Forkynne at Kristus er stått opp
date:  06/07/2020
---

Det var tidlig søndag morgen, og kvinnene skyndte seg til Kristi grav. De hadde ikke tenkt å be ham om noe. For hva kunne en død mann gi dem? Forrige gang de så ham, var han blodig og forslått. Scenene fra korset sto levende for dem. Nå gjorde de bare sin plikt. De gikk til graven for å balsamere ham. Fortvilelsens mørke innhyllet dem. Fremtiden var dyster og uten håp.

Da de kom til graven, ble de forskrekket. Den var tom. «Men engelen tok til orde og sa til kvinnene: ‘Frykt ikke! Jeg vet at dere leter etter Jesus, den korsfestede. Han er ikke her, han er stått opp’» (Matt 28,5–6).

Kvinnene ble overveldet av glede. Tristheten fordunstet i sollyset på oppstandelsens morgen. Glede fylte ansiktene, og jubel erstattet klagesangen.

`Les Mark 16,1–11. Hva gjorde Maria da hun oppdaget at Jesus hadde stått opp fra de døde?`

Maria løp for å fortelle de andre. Gode nyheter må deles, og hun kunne ikke tie. Kristus levde! Graven var tom, og verden må få vite det. Når vi møter den oppstandne Kristus på veien gjennom livet, må vi også skynde oss å fortelle om det, for gode nyheter skal deles.

Enda så mange ganger Jesus hadde fortalt disiplene hva som ville skje, at han ville bli drept og stå opp igjen, nektet de å tro Marias vitnesbyrd. «Men da de fikk høre at han levde, og at hun hadde sett ham, trodde de det ikke» (Mark 16,11). Hvis ikke Jesu egne disipler trodde med én gang, bør det ikke overraske oss hvis andre ikke tar det vi sier for god fisk med det samme.

`Når ble ditt vitnesbyrd sist avvist? Hvordan reagerte du, og hva har du lært av det?`