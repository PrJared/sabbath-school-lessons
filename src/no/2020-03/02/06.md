---
title:  Kraften i et personlig vitnesbyrd
date:  09/07/2020
---

La oss lese om Paulus hos Agrippa. Paulus står foran den siste i rekken av jødiske konger og av Herodes’ hus. Agrippa bekjente at han var jøde, men innerst inne var han romer (se _The SDA Bible Commentary_, bind 6, side 436). Den gamle Paulus står der, hjertet er fylt av Guds kjærlighet og ansiktet stråler av Guds godhet. Uansett hva han har opplevd, kan han si at Gud er god.

Agrippa er kynisk, skeptisk, forherdet og fremmed for moralske verdier. Men Paulus tror fast på sannheten og forsvarer den. Kontrasten mellom dem kunne ikke ha vært større. Under rettssaken ber Paulus om ordet, og får det.

`Les Apg 26,1–32. Hvordan vitnet Paulus for Agrippa? Hva kan vi lære av det han sa?`

Vennlighet åpner hjerter, bryskhet stenger dem. Paulus er vennlig mot Agrippa. Han sier han har «godt kjennskap til alle skikker og stridsspørsmål blant jødene» (Apg 26,3). Så forteller han om sin omvendelse.

`Les om den i Apg 26,12–18 og legg merke til virkningen på Agrippa (Apg 26,26–28). Hvorfor tror du han reagerte slik? Hva var det ved Paulus’ vitnesbyrd som gjorde inntrykk?`

Paulus’ ord om hvordan Jesus forandret livet hans, gjorde et sterkt inntrykk på kongen. Ikke noe vitnesbyrd er så effektivt som et forandret liv. En sann omvendelse har stor innflytelse på andre. Selv gudløse konger blir rørt av liv som er forvandlet av nåde. De fleste har ikke en så dramatisk historie som Paulus, men alle bør kunne fortelle andre hva det vil si å kjenne Jesus og bli frelst ved hans blod.