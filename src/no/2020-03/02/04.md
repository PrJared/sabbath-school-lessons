---
title:  Et nytt liv gjør en forskjell
date:  07/07/2020
---

«Da de så hvor frimodige Peter og Johannes var, og forsto at de var ulærde menn av folket, undret de seg. De visste at de hadde vært sammen med Jesus» (Apg 4,13).

Menigheten vokste eksplosivt i nytestamentlig tid. Det ble døpt 3000 på pinsedagen (Apg 2,41). Tusenvis av andre ble lagt til kirken noen uker senere (Apg 4,4). Snart innså myndighetene hva som hadde skjedd. De hadde vært sammen med Jesus. Deres liv ble forandret. De ble forvandlet ved hans nåde, og de kunne ikke tie.

`Les Apg 4,1–20. Hva skjedde da myndighetene prøvde å få dem til å tie? Hva svarte de?`

De troende var nye i Kristus, og de måtte fortelle om det. Fiskeren Peter ble forvandlet ved Guds nåde. Tordensønnene Jakob og Johannes ble forvandlet ved Guds nåde. Skeptikeren Tomas ble forvandlet ved Guds nåde. Disiplene og medlemmene av den første menighet hadde hver sin historie å fortelle, og de kunne ikke tie. «Når et menneske kommer til Kristus, får han et sterkt ønske om å fortelle andre hvilken venn han har funnet i Jesus. Den sannhet som frelser og helliggjør, kan ikke holdes innestengt i hjertet.» – _Veien til Kristus_, side 90–91 [SC 78].

Legg også merke til det de religiøse lederne sa (Apg 4,16). De erkjente at det hadde skjedd et mirakel – mannen jo sto rett foran dem. Likevel nektet de å endre holdning. Til tross for dette hadde Peter og Johannes ikke tenkt å bøye av.

`Hva er sammenhengen mellom å kjenne Jesus og å fortelle om ham? Hvorfor er det å kjenne Jesus så viktig for å kunne vitne om ham?`