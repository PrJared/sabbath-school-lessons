---
title:  Fortelle hva vi har opplevd
date:  08/07/2020
---

I Apg 26 leser vi at Paulus er fange hos kong Agrippa. Her ga apostelen sitt eget vitnesbyrd og fortalte at han hadde forfulgt Jesu folk, men at han etter omvendelsen hadde vitnet om Jesus og løftet om de dødes oppstandelse (Apg 26,8).

Da Paulus ble omvendt på veien til Damaskus, talte Herren til ham og sa: «Jeg har vist meg for deg for å velge deg ut til tjener og til vitne, både om det du har sett av meg, og om det du siden skal få se» (Apg 26,16). Å dele troen med andre er alltid en dynamisk opplevelse. Det er å fortelle hva Kristus har gjort for oss, hva han gjør i vårt liv i dag, og hva han vil gjøre for oss i fremtiden.

Å vitne handler ikke om oss. Det handler om ham. Han er den Gud som tilgir vår skyld, leger våre sykdommer, kroner oss med barmhjertighet og kjærlighet og metter oss med det gode (Sal 103,3–5). Å vitne er å fortelle vår historie om hans store nåde. Det er et vitnesbyrd om vårt personlige møte med en utrolig nådig Gud.

`Les 1 Joh 1,1–3 og Gal 2,20. Hva er likt? Hvordan ligner Johannes’ opplevelse på Paulus’ opplevelse?`

Johannes og Paulus hadde ulike livsveier, men begge fikk et personlig møte med Jesus. Deres erfaringer med frelseren var ikke noe som skjedde og var slutt på et visst tidspunkt i fortiden. Det var en daglig opplevelse av å glede seg over hans kjærlighet og vandre i hans lys.

Kan omvendelsen være noe som bare hører fortiden til? «Som om de visste noe om religion en gang og ikke trengte å bli omvendt daglig; men vi burde alle bli omvendt hver dag.» – _Manuscript Releases_, bind 4, side 46.

`Uansett hva du har opplevd, om det har vært stort og dramatisk, er det viktig å ha et forhold til Herren dag for dag, å kjenne hans nærvær og hans godhet og makt dag for dag. Hvorfor? Snakk om dette i gruppen på sabbaten.`