---
title:  Usannsynlige vitner
date:  05/07/2020
---

`Les Mark 5,15–20. Hvorfor tror du Jesus sendte mannen for å vitne for familie og venner i stedet for å pleie hans tro ved å holde ham hos seg?`

Ordet Dekapolis kommer av to ord: deca som betyr ti, og polis som betyr by. Dekapolis var et område med ti byer langs bredden av Gennesaretsjøen. Disse byene hadde felles språk og kultur. Det var mange der som kjente den besatte. Han hadde vakt frykt med sin uforutsigbare og voldelige oppførsel. Jesus så at han lengtet etter noe bedre, derfor frelste han mannen fra demonene som plaget ham.

Da folk i byene hørte at Jesus hadde latt demonene innta svineflokken og at svinene hadde løpt utfor stupet og i sjøen, kom de for å se hva som sto på. Markus forteller: «Da de kom fram til Jesus, så de han som hadde hatt alle de onde åndene i seg, sitte påkledd og ved sans og samling. Da ble de grepet av frykt» (Mark 5,15). Mannen var frisk igjen – fysisk, mentalt, emosjonelt og åndelig. Evangeliets mål er å gjøre mennesker som er ødelagt av synd, hele slik Kristus skapte dem.

Hvem kan nå disse ti byene i Dekapolis bedre enn en som har blitt satt fri fra demoner og kan fortelle alle om det? «Som vitner for Kristus skal vi fortelle det vi vet, det vi selv har sett, hørt og følt. Hvis vi har fulgt Jesus skritt for skritt, vil vi ha noe livsaktuelt å fortelle om den måten han har ledet oss på. Vi kan fortelle hvordan vi har prøvd hans løfter og funnet at de er til å stole på. Vi kan vitne om hva vi har opplevd av Kristi nåde. Det er dette han ber oss vitne om, og uten det går verden til grunne,» skriver Ellen White. – _Alfa og Omega_, bind 4, side 292–293 [DA 340]. Gud bruker ofte usannsynlige vitner som blir forvandlet ved hans nåde og satt til å gjøre en forskjell i verden.

`Hva er din omvendelseshistorie? Hva forteller du andre om din vei til tro? Hva kan du gi uomvendte som kan ha nytte av den opplevelsen du kan fortelle om?`