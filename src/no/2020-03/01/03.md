---
title:  Gjør Jesus glad
date:  29/06/2020
---

Folk spør: «Hvordan går det?» «Har du det OK i dag?» Enn om du stilte Gud disse spørsmålene? «Gud, hvordan går det?» Hva tror du at svaret ville ha blitt? Kanskje noe slikt: «Dagen min har vært vanskelig. Tårer fylte øynene mine over tusen flyktningleirer der barn fryser, sulter og gråter. På gatene i verdens overfylte byer gråt jeg med de hjemløse og fattige. Det gjør vondt at kvinner misbrukes og barn selges som sexslaver. Jeg var vitne til krigens herjinger, naturkatastrofenes ødeleggelser og dødelige sykdommer.» Ville du ha svart: «Men Gud, er det noe som gjør deg glad? Er det noe som fyller deg med glede? Er det noe som får deg til å synge?»

`Les Luk 15,6–7.9–10 og 15, 22–24.32. Hvordan ender disse historiene, og hva sier avslutningene deg om Gud?`

Hele himmelen gleder seg når de bortkomne blir funnet. I en verden full av sykdom, katastrofer og død, kan vi gi Gud glede ved å dele den «gode nyheten» om frelsen med andre. Det er motiverende å vite at når vi deler Kristi kjærlighet med andre, blir Gud glad. Hver gang vi åpenbarer hans kjærlighet, synger himmelen.

`Les Sef 3,17. Hvordan reagerer Gud når vi tar imot hans nåde og frelse?`

Se for deg dette: Som resultat av ditt vitnesbyrd tar en mann eller kvinne eller gutt eller jente imot Jesus som sin frelser. Jesus gleder seg. Hele himmelen synger, og frelseren gleder seg over dette mennesket med sang. Hva kan være mer givende, mer tilfredsstillende enn å vite at ditt vitnesbyrd gleder Gud i en verden med så mye trist?