---
title:  Tro mot Kristi befaling
date:  01/07/2020
---

Troskap mot Kristus forutsetter at vi gjør hans vilje. Vi må gjøre som han sier. Da blir vi opptatt av å redde de fortapte, slik han er. Vi prioriterer slik han prioriterer.

`Les 1 Tim 2,3–4 og 2 Pet 3,9. Hva sies om Guds innstilling? Hvordan prioriterer han?`

Gud brenner etter å frelse mennesker. Ingenting er viktigere for ham. Han ønsker at «alle» skal bli frelst og «lære sannheten å kjenne» (1 Tim 2,4). Han «vil ikke at noen skal gå fortapt, men at alle skal nå fram til omvendelse» (2 Pet 3,9). SDA Bible Commentary sier at det greske ordet som brukes om «vil» er boulomai, som uttrykker «tilbøyeligheten i sinnet, som ‘å ønske’ eller ‘å lengte etter.’ Kommentaren sier dette om det lille ordet men: Det greske ordet for «men» er alla. Her brukes det «for å understreke kontrasten mellom den feiltolkningen av Guds natur som sier at han kan være villig til å la noen gå fortapt, og sannheten om at han ønsker at alle skal bli frelst.» – _The SDA Bible Commentary_, vol. 7, side 615. Kristi befaling om at hver av oss skal delta i hans oppdrag som vitner om hans kjærlighet, nåde og sannhet, er en følge av hans ønske om at alle skal bli frelst.

`Les Apg 13,47 og sammenlign med Jes 49,6. Hvem gjaldt denne teksten i første omgang? Hvordan bruker Paulus den?`

Det hender at en gammeltestamentlig profeti har mer enn én anvendelse. Her tar apostelen Paulus en profeti som først var myntet på Israel og profetisk på Messias (se Jes 41,8; Jes 49,6 og Luk 2,32) og anvender den på kirken i nytestamentlig tid. Hvis kirken forsømmer eller minimerer Kristi befaling, bommer den på formålet med sin eksistens og feiler i sitt profetiske kall i verden.

`Hva er faren for kirken (også en lokal menighet) hvis den blir så innadvendt at den glemmer formålet med sin eksistens?`