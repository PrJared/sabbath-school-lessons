---
title:  Hvorfor vitne?
date:  27/06/2020
---

### Bakgrunnsstoff
Jak 5,19–20, Luk 15,6, Sef 3,17, Joh 7,37–38, 1 Tim 2,3–4, 2 Kor 5,14–15

> <p>Minnevers</p>
> Dette er godt og noe Gud, vår frelser, gleder seg over, han som vil at alle mennesker skal bli frelst og lære sannheten å kjenne (1 Tim 2,3–4).

Gud lengter etter at alle skal ta imot hans kjærlighet og nåde, bli forvandlet av hans Ånd og bli frelst inn i hans rike. Hans største ønske er vår frelse. Hans kjærlighet er grenseløs. Hans nåde er uten mål. Hans medfølelse og tilgivelse er uendelig. Hans makt kjenner ingen grenser. I motsetning til hedenske guder, som krevde ofringer, har vår Gud gitt det ytterste offer. Uansett hvor sterkt vi ønsker å bli frelst, lengter Gud enda mer etter å redde oss. «Dette er godt og noe Gud, vår frelser, gleder seg over, han som vil at alle mennesker skal bli frelst og lære sannheten å kjenne» (1 Tim 2,3–4). Han lengter etter å frelse deg og meg.

Å vitne er å fortelle om Jesus. Det handler om hva han har gjort for å redde oss, om hvordan han har forandret vårt liv, og om sannhetene i hans ord, som viser oss hvem han er og åpenbarer skjønnheten i hans karakter. Hvorfor vitne? Når vi forstår hvem han er og har opplevd hans nåde og kraften i hans kjærlighet, kan vi ikke tie. Hvorfor vitne? Når vi samarbeider med ham, får vi del i hans glede ved å se mennesker frelst ved hans nåde og forvandlet av hans kjærlighet.