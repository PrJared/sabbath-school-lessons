---
title:  Kjærligheten som drivkraft
date:  02/07/2020
---

Denne uken har vi drøftet spørsmålet: «Hvorfor vitne?» Vi har sett at når vi deler vår tro, har vi gleden av å samarbeide med Gud om å nå verden. Vårt vitnesbyrd om hans kjærlighet gir mennesker større muligheter for frelse, siden de kan se hans nåde og sannhet klarere.

Samtidig er vitnetjenesten et middel til åndelig vekst. Unnlater vi å dele det Kristus har gjort for oss og å tjene andre, dør vårt åndelige liv ut.

Når vi vitner, får vi kontakt med hjertet til ham som lengter etter at hele menneskeheten skal bli frelst. Det er et svar i lydighet mot hans befaling. I dagens studium vil vi se den største av alle motivasjoner for å vitne.

`Les 2 Kor 5,14–15; 2 Kor 5,18–20. Hva motiverte Paulus til å gjennomgå prøvelser, trengsler, vanskeligheter og motgang for evangeliets skyld? Hvordan kan det samme motivere vår tjeneste for Kristus?`

Apostelen Paulus ble ledet av kjærlighet. Det er ting du gjør av kjærlighet som du ikke vil gjøre av andre grunner. Da Paulus sa at «Kristi kjærlighet tvinger oss», var det en evig sannhet. Kjærligheten til Kristus styrte Paulus’ handlinger og var motivet for hans vitnesbyrd. Med et fast forsett delte han frelsesplanen i hele middelhavsområdet.

“Kjærligheten må få bo i hjertet. En helstøpt kristen handler ut fra en inderlig kjærlighet til Mesteren. Hengivenheten til Kristus er selve roten i hans liv, og gjennom den strømmer en uselvisk interesse for hans trosfeller.» – _Det kristne hjem_, side 330 [AH 425].

Når det går opp for oss hvor mye Kristus har ofret for oss, blir vi overveldet av hans kjærlighet og må dele det han har gjort for oss med andre.

`Han som skapte det hele (hele kosmos), var den som døde på korset for oss. Hvordan kan denne sannheten unngå å skape kjærlighet til Gud og et ønske om å dele denne kjærligheten?`