---
title:  Å vokse ved å gi
date:  30/06/2020
---

Dødehavet er jordens laveste punkt. Det ligger 423 meter under havet og er verdens laveste sjø. Elven Jordan renner ut av Gennesaretsjøen og slynger seg gjennom Jordandalen til den ender i Dødehavet.

Det varme, tørre klimaet med det intense sollyset får vannet til å fordampe raskt. Siden Dødehavets salt- og mineralinnhold er 33,7 prosent, er det lite som overlever der. Det finnes hverken fisk eller planter; bare noen mikrober og bakterier på bunnen.

Hvis Guds nåde som strømmer inn i vårt liv, ikke flyter ut til andre, blir vi like livløse som Dødehavet. Det er ikke slik vi skal leve.

`Les Joh 7,37–38 og Luk 6,38. Hva er det naturlige resultatet når troende mottar forfriskende bekker med levende vann fra Kristus?`

“Gud kunne ha oppnådd sin hensikt med å frelse syndere uten vår hjelp. Men for at vi skal kunne utvikle en karakter lik den Kristus har, må vi ha del i hans gjerning. Det gleder ham å se mennesker som er gjenløst ved hans offer. Hvis vi skal kunne oppleve noe av den gleden han føler, må vi ta del i hans gjerning for å frelse dem.» – _Alfa og Omega_, bind 4, side 114 [DA 142].

De som vil seire, må slutte å være så opptatt med seg selv og det eneste som sikrer dette, er å bli intenst opptatt av andres frelse.» – _Fundamentals of Christian Education_, side 207.

Vi vokser når vi lar andre se hva Kristus har gjort i vårt liv. Når vi tenker på hva Kristus har gjort for oss, er det ikke da egoistisk hvis vi ikke vil dele det med andre? Hvis vi ikke deler vår tro med andre, blir vårt åndelige liv like dødt som Dødehavet.

`Hva har du opplevd når du har vitnet for andre, bedt med dem og hjulpet dem på annet vis? Hvordan har det påvirket din egen tro og vandring med Herren?`