---
title:  Muligheter for frelse
date:  28/06/2020
---

Gud gir mennesker overalt muligheter for å kjenne ham. Han rører ved hjertene ved sin hellige Ånd. Han åpenbarer seg i naturens skjønnhet og kompleksitet. Universets storhet, orden og symmetri vitner om en uendelig Gud med ubegrenset visdom og kraft. Han legger ting til rette i vårt liv for å føre oss til seg selv.

Gud åpenbarer seg gjennom Åndens tilskyndelser, naturens storhet og forsynet, men den klareste åpenbaringen av hans kjærlighet finner vi i Jesu liv og tjeneste. Når vi deler Jesus med andre, får de sin beste mulighet til å bli frelst.

`Les Luk 19,10 og sammenlign med Jak 5,19–20. Hva lærer Lukas om hvorfor Jesus kom til jorden? Hvordan samarbeider vi med Kristus i arbeidet med å redde de fortapte?`

Jakob sier at «den som får en synder til å vende om fra sine ville veier, berger sjelen hans fra døden» (Jak 5,20). Romerbrevet utbroderer tanken. De to første kapitlene sier at både hedningene som har Guds åpenbaring i naturen, og jødene som har Guds profetiske åpenbaring i Skriften, er fortapt uten Kristus. I Rom 3–5 åpenbarer Paulus at frelsen kommer av nåde og ved tro alene. I Rom 6–8 viser han at nåden som rettferdiggjør den troende, også helliggjør. I Rom 10 sier han at «den som påkaller Herrens navn, skal bli frelst» (Rom 10,13), og han påpeker da at ingen kan bli kalt hvis de ikke har tro, og de kan ikke tro om de ikke har hørt, og de kan ikke høre med mindre noen forteller dem det (Rom 10,14–15). Vi er Guds bindeledd i frelsesplanen for å nå tapte mennesker med evangeliet.

`Vi vitner ikke for å gi folk deres eneste sjanse til å bli frelst. Vi vitner for å gi dem deres beste sjanse. Hva er vår rolle i Guds plan for å frelse menneskene? Tenk også på dette: Hvor mange har hørt evangeliet fra din munn?`