---
title:  Misjonsfortelling
date:  03/07/2020
---

#### En skole til Liberia

_B. Darlington Teah (59), Liberia_

Darlington vokste opp i en kristen menighet der mor var veldig engasjert mens far var mer interessert i en hemmelig organisasjon, og han ville at sønnen skulle bli medlem som syvåring.

Men Darlington var ikke interessert i en organisasjon der medlemmene tilber døde forfedre i fjellheimen i Liberia. Far ba til forfedrene når de skulle så, når mor var gravid og når sykdom rammet landsbyen. Da ofret han en høne og hvit ris til forfedrene. Han satte igjen maten på bakken og gikk hjem. Da han kom for å hente tallerkenene og maten var forsvunnet, trodde han forfedrene hadde sagt ja til hans bønner.

Darlington kunne ikke si ja eller nei til å bli medlem. Men mor nektet blankt. Når far skulle til fjells, tok hun med gutten til en annen landsby. "Jeg vil at han skal bli kristen," sa hun til far.

Darlington gikk på søndagsskole, men forsto ikke Bibelen. Som ung mann hørte han en adventist tale om sabbaten. Darlington leste om den i Bibelen for første gang, og ba søndagspresten om å forklare hva som var rett. "Den syvende dag er sabbaten, men vi tilber på søndag til minne om Jesu oppstandelse," sa presten.

Darlington ville holde seg til Bibelen og ble døpt inn i Adventistkirken. Far mislikte det, for han visste at sønnen ikke kom til å tilbe forfedrene. Mor var glad for at han elsket Gud.

Darlington ville bli pastor, men det var ingen pastorskole i Liberia, og foreldrene hadde ikke råd til å sende ham til Ghana eller Nigeria for å studere. Så han sparte alt han kunne, men borgerkrigen stoppet ham. I 1990-årene engasjerte han seg i politikk og ble medlem av parlamentet.

Han tenkte: "Om jeg ikke kan spare nok til å studere teologi i utlandet, kan jeg starte en pastorskole i Liberia, så de unge kan studere her." Året etter støttet han en lov som førte til at man fikk Adventist University of West Africa i hovedstaden Monrovia.

Etter seks år i parlamentet sluttet han etter press om å ta imot bestikkelser og bli med i hemmelige organisasjoner. Han begynte å studere teologi ved Adventist University of West Africa.

I dag er han pastor og leder for Sørøst-Liberia-misjonen, der offeret 13. sabbat skal bidra til å bygge en K-6-skole i Buchanan. Han er glad for at Herren kalte ham til å være med og forberede folk på Jesu gjenkomst.

Takk for at du vil gi et godt offer 13. sabbat, så Buchanan kan få en ny skole etter at den gamle ble ødelagt under borgerkrigen.

Du kan se Darlington på YouTube: bit.ly/Darlington-Teah