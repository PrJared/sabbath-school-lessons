---
title:  Misjonsfortelling
date:  24/07/2020
---

#### Bønn reddet ekteskapet

_Angelique Abeme (45), Gabon_

Angelique Abeme forelsket seg i Peter da hun var 15 og han 20 år. De flyttet sammen i Oyem i Nord-Gabon, og fikk to jenter. Livet var hardt, og Peter drakk og røykte, men Angelique elsket ham.

Da hun var 25 år, gikk hun på adventistmøter og ble adventist. Men livet ble komplisert etter dåpen. Hun ba Peter gifte seg med henne, men han nektet. Hun ba ham flytte ut, og han dro til Port-Gentil 40 mil lenger sør. Hver dag ba hun om at han måtte finne Jesus. Hun sendte også bibelstudier.

Peter endte opp i fengsel i Port-Gentil da en arbeidsgiver anklaget ham for et tyveri han ikke hadde gjort. I fengselet var det ingenting å ta seg til, så da en adventistkapellan tilbød bibelstudier, slo han til. Han ble døpt kort tid før han slapp ut.

Angelique visste om fengselet, men ikke bibelstudiene. Hun ba for ham morgen og kveld. Etter at han kom ut, ringte han til henne og fortalte om sin tro. "Nå forstår jeg at du ba meg flytte ut," sa han.

Angelique elsket ham ennå. Hun ba om at han måtte vise troens frukt og aldri røyke og drikke igjen. En gang de snakket på telefonen, fortalte hun at hun ville ta med yngstedatteren på speiderleir i Port-Gentil. De ble enige om å treffes. Det var seks år etter at han flyttet ut.

Peter kom og pratet med henne hver dag på speiderleiren. Angelique ble i byen en uke etter speiderleiren for å snakke med ham. Hun så at han var et nytt menneske. Han fridde, og hun sa ja.

Dette var for åtte år siden. I dag er Peter forstander i menigheten i hovedstaden Libreville, og Angelique er så glad. Hun siterer Matteus 6,33 og sier: "Vi må først og fremst søke Guds rike. Hvis du er en troende og din ektefelle ikke er det, så be og be, for Gud kan gjøre mirakler. Han svarte min bønn etter seks år."

For tre år siden bidro offeret 13. sabbat til å bygge en videregående skole for 280 elever i Libreville i Gabon. Takk for at du vil gi penger til å bygge to skoler i Guinea og Liberia dette kvartalet.

Se Angelique på YouTube: bit.ly/Angelique-Abeme