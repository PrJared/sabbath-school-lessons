---
title:  En kosmisk kamp
date:  19/07/2020
---

`Les Åp 12,7–9; Ef 6,12 og 2 Kor 10,4. Hvordan påvirker dette din forståelse av forbønn?`

Bibelen løfter forhenget mellom den synlige og den usynlige verden. Det er en kamp mellom godt og ondt, mellom Kristus og Satan. I den kosmiske konflikten respekterer Gud menneskets frihet. Han vil ikke tvinge hverken viljen eller samvittigheten. Han sender sin hellige Ånd for å overbevise kvinner og menn om sannheten (Joh 16,7–8). Englene går inn i kampen for å påvirke oss for evigheten (Hebr 1,14). Gud styrer også hendelser i folks liv for å lede dem til seg.

Det Gud ikke vil gjøre, er å tvinge samvittigheten. Makt er i strid med Guds rike. Tvang er fremmed for den kjærligheten som er grunnlaget for hans styre. Her er bønn viktig. Gud gjør alt han kan for å nå folk før vi ber, men bønn frigjør Guds kraft. Han respekterer vårt valg når vi ber for en annen, og han kan gjøre mer når vi ber enn om vi ikke gjorde det.

«Gud vil gjerne gi oss det vi i tro ber om, og som vi ellers ikke ville få.» – _Alfa og Omega_, bind 8, side 38 [GC 525]). I striden mellom godt og ondt nytter det å be. Når vi ber for en som ikke kjenner Jesus, åpner det for at velsignelser kan strømme inn i deres liv. Gud respekterer at vi ber for dem og arbeider enda mer for dem.

Når vi snakker om forbønn, bør vi innse at vi ikke forstår Guds veier fullt ut, men det må ikke hindre oss i å få de velsignelsene som bønnen kan gi oss og andre.

`Hvorfor tror du Gud arbeider hardere når vi ber enn når vi forsømmer bønn? Vi forstår ikke hvordan bønn fungerer, men hvorfor bør Bibelens formaning om å be for andre få oss til å gjøre nettopp det?`