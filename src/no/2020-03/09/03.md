---
title:  En holdningsendring
date:  24/08/2020
---

Holdningene våre bestemmer ofte vår evne til å påvirke andre. En hard, kritisk og uvennlig holdning vil drive folk bort fra deg, og selv om du klarer å vitne, er det ikke så sannsynlig at det du sier, får noen virkning, uansett hvor sant det er.

Men en positiv holdning og tro på andre trekker dem mot oss. Det skaper vennskapsbånd. Jesus ga uttrykk for dette prinsippet: «Jeg kaller dere ikke lenger tjenere, for tjeneren vet ikke hva herren hans gjør. Jeg kaller dere venner, for jeg har gjort kjent for dere alt jeg har hørt av min Far» (Joh 15,15). Venner godtar hverandre til tross for svakheter og feil og forteller åpent om gleder og sorger.

`Les Matt 15,21–28 og Mark 14,6–9. Disse tekstene beskriver to kvinner under ulike forhold. Jesus ser ut til å være hard med det ene og mild mot den andre. Hva i teksten tyder på at Jesus ville vise frelsende nåde og bygge tillit hos begge?`

Kvinnen er kanaanitt. Jesus avviser med vilje forespørselen i første omgang, slik at troen vokser når hun blir ved. Etter hvert gir han henne det hun ber om og sier noe som ingen religiøs leder i Judea den gangen ville ha sagt til en kanaanitt. Han sier: «Kvinne, din tro er stor» (Matt 15,28). Han gir henne et av de største komplimenter en religiøs lærer kunne gi. Kan du forestille deg hvordan hun jublet inni seg og livet ble forvandlet?

Kvinnen som salver Jesu føtter med kostbar parfyme, er jøde – en kvinne med dårlig rykte, som har falt og syndet ofte, men som ble tilgitt, forvandlet og fikk et nytt liv. Når andre kritiserer henne, roser Jesus henne og det hun gjør. Han sier: «Overalt i verden hvor evangeliet blir forkynt, skal også det hun gjorde, fortelles til minne om henne» (Mark 14,9).

`Tenk på de to historiene vi har lest her. Hva er essensen i en positiv og vinnende holdning? Hvordan trenger du å endre dine holdninger, ikke bare i vitnetjenesten, men i livet generelt?`