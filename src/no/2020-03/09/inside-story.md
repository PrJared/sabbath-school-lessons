---
title:  Misjonsfortelling
date:  28/08/2020
---

#### Krabbe som en baby

_Oumou Toure (55), Guinea_

Oumou Toure ble syk etter at mannen døde. Knærne svulmet opp, og hun fikk store smerter. Hun klarte ikke å gå, men krabbet som et lite barn. Hennes onkel Amara tok henne til leger og heksedoktorer, men ingenting hjalp. Hun holdt sengen i familiehjemmet, der hun, hennes onkel, en yngre søster og et titall andre slektninger bodde.

Det gikk fire tunge år. En dag hørte hun søsteren snakke med en gjest. Han leste fra en bibel og ba. Oumou ville at noen skulle be for henne. Hun klatret ut av sengen og krabbet inn i det andre rommet. "Be for meg, også," tigget hun. Tranqulle Fassinadouno ble forbløffet over å se kvinnen krabbe på alle fire. Han ba ikke.

Tre dager senere banket det på hos Oumou, og øyeblikket etter sto Tranqulle over sengen hennes. "Mama, jeg har kommet for å be," sa han. Tranqulle leste fra 1. Johannes brev 4,4 og ba: "Herre, takk for din datter og at jeg fikk komme hit. Du ga meg mot til å faste og be for henne i tre dager. Nå ber jeg deg helbrede søster Oumou i Jesu navn."

Den kvelden sov Oumou godt for første gang på flere år. Smerten ga seg. Tranqulle ba for henne og fastet i to uker. En dag spurte hun: "Hvor ligger kirken din?" Han nevnte adressen, og det var ikke langt unna, men hun kunne ikke gå. Tranqulle kjørte henne til kirken på motorsykkel tre sabbater på rad. Oumou ble sterkere, og den fjerde sabbaten gikk hun. Tranqulle var forbløffet: "Dette er et Jesu mirakel," utbrøt han.

Oumous familie likte ikke at hun gikk i kirken. De følte at hun ikke respekterte familiens religion. På et stort familiemøte holdt onkel Amara opp en bibel og familiens hellige bok. "Hvilken velger du?" sa han. "Velger du ikke vår hellige bok, er du ikke lenger med i familien."

Oumou tenkte på den lange sykdommen og helbredelsen. "Jeg velger Bibelen, den svarte boken," sa hun. Onkel Amara snerret: "Så ta den og prek for oss!" Tårene vellet frem hos Oumou. "Du vet jeg ikke kan lese," gråt hun, "men mannen som ba for meg, leste fra Bibelen, og jeg ble frisk. Jeg tror Bibelen kan gjøre mer for både deg og meg."

De pakket Oumous ting. "Gå til de kristne," sa onkel Amara. "Vi vil ikke ha mer med deg å gjøre." Oumou sov hos venner. Hun ville ikke fornekte Jesus. Da folk i kirken fikk høre det, lot de henne bo på kirkens område. Der bor hun nå. "Jeg takker Gud for min nye familie," sa Oumou. "Jeg skal tilhøre Herren Jesus for alltid."

En del av offeret 13. sabbat skal gå til å bygge Kobaya Academy, en K-12-skole i Conakry i Guinea.

Se Oumou på bit.ly/Oumou-Toure