---
title:  Et vinnende vesen
date:  22/08/2020
---

### Bakgrunnsstoff
Joh 4,27–30, Joh 4,39–42, Matt 15,21–28, 2 Tess 1,1–4, Rom 15,7, Ef 4,32, 1 Pet 3,15

> <p>Minnevers</p>
> Men hold Kristus hellig som Herre i hjertet! Vær alltid klare til forsvar når noen krever dere til regnskap for det håp dere eier (1 Pet 3,15).

Jo mer vi studerer Jesu liv, desto mer undrer vi oss over hans evne til å akseptere og bekrefte mennesker. Han irettesatte tidens religiøse ledere skarpt, men han tok gladelig imot dem som slet med synd, var tynget av skyldfølelse og følte seg fordømt. Hans nåde var spesielt rettet mot dem. Hans nåde gjaldt også de verste syndere. Hans tilgivelse gikk dypere enn synden. Hans kjærlighet var grenseløs.

Jesus var aldri stolt eller overlegen. I alle mennesker så han en person som var skapt i Guds bilde, men fanget av synd, og han kom for å frelse dem. Ingen sto utenfor hans kjærlighet. Ingen hadde falt så lavt at hans nåde ikke kunne nå dem. Han viste respekt for alle han kom i kontakt med og behandlet dem med den verdighet de fortjente. Han påvirket mennesker for riket fordi han trodde på dem. Deres liv ble forandret i hans nærvær fordi han brydde seg om dem. De ble det han trodde de kunne bli.

Denne uken skal vi se mer på Jesu holdning til mennesker og oppdage hvordan vi kan anvende disse prinsippene.