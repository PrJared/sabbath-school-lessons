---
title:  Legg frem sannheten i kjærlighet
date:  25/08/2020
---

Vennskap er ikke nok til å vinne mennesker for Kristus. Vi kan ha mange venner og hygge oss sammen, men hvis vi aldri forteller hva Jesus betyr for oss og hvordan han har forandret vårt liv, gjør vennskapet neppe særlig forskjell i et evig perspektiv. Ja, vi kan være gode å være sammen med, men Gud kaller oss til å være mer enn det. Vennskap alene fører ikke folk til Jesus, men uvennlige holdninger kan jage folk bort fra ham.

Paulus minner oss om å «være tro mot sannheten i kjærlighet» (Ef 4,15). Vennskapsbånd knyttes når vi er så enige som mulig med andre, viser at vi godtar dem og roser dem der det passer. Det er viktig at vi gjør det til en vane å se etter det gode hos folk heller enn det negative.

`Les 2 Tess 1,1–4. Hva roser Paulus tessalonikerne for?`

Det finnes dem som fryder seg over å finne feil hos andre, om ikke for annet så fordi det får dem til å føle at de er bedre selv.

Hos Paulus var det motsatt. Han så etter det positive i menighetene sine. Han irettesatte nok feil og unnskyldte ikke synd, men hans fokus var å bygge opp menighetene han hadde startet. Dette gjorde han bl.a. ved å fremheve det de gjorde riktig.

Det er viktig å være positiv. «Hvis vi ydmyket oss for Gud og var snille og høflige og ømhjertede og medfølende, ville vi se hundre omvendelser til sannheten der det nå bare er én.» – _Testimonies for the Church_, bind 9, side 189.

`Tenk over disse ordene et øyeblikk. Hva ville det bety for menigheten din hvis alle medlemmene var fylt med vennlighet, høflighet, ømhet, og bar preg av medlidenhet og barmhjertighet? Hvordan ville en slik menighet se ut? Se inn i ditt eget hjerte og spør deg selv hvordan du kan forbedre deg på dette området.`