---
title:  Sannheten lagt frem i kjærlighet
date:  27/08/2020
---

Jesus unnlot ikke å legge frem sannheten for «kjærlighets skyld», for det ville ikke ha vært kjærlighet. Kjærligheten søker alltid den andres beste. Det er ingen konflikt mellom kjærlighet og sannhet. Sannhet som presenteres ydmykt og vennlig er en kjærlighetserklæring. Jesus sa: «Jeg er veien, sannheten og livet» (Joh 14,6). Han er eneste vei til frelse (Apg 4,12). Hans nåde frelser oss så vi kan kjenne hans sannhet og leve hans liv. Sannhet uten kjærlighet fører til en lovtrelldom som kveler det åndelige liv. Såkalt «kjærlighet» uten sannhet fører til tolerant sentimentalitet uten substans og etterlater oss i et hav av usikkerhet. Sannhet lagt frem i kjærlighet fører til en ekte kristen opplevelse med klar retning, formål og visshet.

`Les 1 Pet 3,15; 2. Tim 4,2 og Tit 3,4–5. Hvilke uttrykk viser balansen mellom å presentere Bibelens sannhet og en ydmyk og vennlig ånd?`

Forfatterne av NT fremhever aldri kjærlighet på bekostning av sannheten. De knytter sammen kjærlighet og sannhet, nåde og lov, medfølelse og ærlighet. Peter formaner de troende: «Vær alltid klare til forsvar når noen krever dere til regnskap for det håp dere eier» (1 Pet 3,15). Du må vite hva du tror, hvorfor du tror på det, og kunne forklare hva du tror og hvorfor. Dette betyr ikke at du har alle svarene eller må kunne overbevise andre om din tro. Det betyr bare at du «ydmykt og med gudsfrykt» (med en følelse av storheten i det som står på spill) kan forklare og forsvare din tro.

Paulus sier til sin unge venn Timoteus: «Forkynn Ordet, stå klar i tide og utide, vis til rette, tal til tukt og tal til trøst, med all tålmodighet og iherdig undervisning!» (2 Tim 4,2). Han minner Titus om at det var Guds kjærlighet og godhet som frelste dem som er født på ny (Tit 3,5).

Vi er også kalt til å legge frem sannheten i kjærlighet og med mildhet og ydmykhet. Herren ber oss bli med ham og dele hans siste budskap til en verden som dør uten Kristus, og å gjøre det i kjærlighet.

`Hva vil du si hvis noen spør deg: Hvorfor er du kristen? Hvorfor?`