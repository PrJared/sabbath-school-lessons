---
title:  Å godta andre – Grunnlaget
date:  26/08/2020
---

`Les Rom 15,7 og Ef 4,32. Hvordan vil du beskrive grunnlaget for all aksept av andre? Hva er kjernen i en slik holdning?`

I disse to tekstene legger Paulus frem prinsippene som ligger til grunn for at vi aksepterer hverandre. Går det an å nekte å tilgi og akseptere hverandre når Kristus har tilgitt og akseptert oss? Det er faktisk fordi Jesus har mottatt oss at vi kan motta hverandre, til tross for den andres feil.

Hva vil det si? Tenk på deg selv og på noe av det du har gjort og som du kanskje sliter med ennå – ting kanskje bare du kjenner til og som du ikke vil at andre skal vite om.

Og likevel: Ved tro blir du akseptert i Kristus, som vet alt om det andre kanskje ikke vet noe om. Ja, han vet alt dette, og likevel aksepterer han deg, ikke på grunn av din egen godhet, men på grunn av sin.

Hva skal så være din holdning til andre?

Her er noe som kan være vanskelig å forstå. Ekte aksept betyr at vi godtar mennesker som de er, med alle deres syndige vaner, fordi de er mennesker skapt i Guds bilde. Fordi Kristus døde for oss «mens vi ennå var syndere» og «forsonet [oss] med Gud» da vi var hans fiender, kan vi tilgi og ta imot andre. Hans kjærlighet til oss blir selve grunnlaget for at vi aksepterer og tilgir andre (Rom 5,6–10).

Men når det er opprettet et omsorgsfullt forhold til andre, er det ofte godt og nødvendig å konfrontere dem kjærlig med Skriftens sannheter. Å unnlate å gjøre dette, er å unnlate å elske. Som venner bryr vi oss nok til at vi deler evige sannheter med vennene våre.

Jesu holdning var ikke: «Gjør som du vil. Det er OK. Jeg aksepterer deg likevel.» Nei, den var: «Uansett hva du har gjort, er jeg villig til å tilgi deg og gi deg kraft til et nytt liv.» Bibelsk sannhet som blir presentert ydmykt i Kristi ånd og med en kjærlig holdning, vinner hjerter og forandrer liv.

`Hvordan er det mulig å akseptere noen uten å godta en syndig oppførsel? Hvordan kan vi godta dem og samtidig ikke unnskylde eller tolerere synd?`