---
title:  Mottakelig for evangeliet
date:  23/08/2020
---

`Les Joh 4,27–30; Joh 4,39–42. Hvordan er Jesu omgang med den samaritanske kvinnen et eksempel på sannheten om at alle slags mennesker er åpne for evangeliet, også på uventede steder?`

Det siste stedet disiplene forventet å finne grobunn for evangeliet, var i Samaria. Samaritanene var stadig i konflikt med jødene om læren og tilbedelsen. Dette var et gammelt fiendskap. Samaritanene hadde ønsket å delta i byggingen av templet i Jerusalem, men fikk ikke lov fordi de var inngiftet med den hedenske kulturen rundt seg og hadde en uortodoks tro. Derfor bygde de sitt eget tempel på Garisim-fjellet. Disiplene ville gladelig ha unngått Samaria som et ufruktbart felt for forkynnelsen av evangeliet.

Jesus så det disiplene ikke så: mottakelige mennesker. Johannes’ beretning om kvinnen ved brønnen begynner med ordene: «Da forlot han Judea og dro igjen til Galilea. Han måtte reise gjennom Samaria” (Joh 4,3–4). Jesus «måtte» gå gjennom Samaria fordi Den hellige ånd overbeviste ham om at det ville være åpne hjerter på dette lite lovende stedet. Når øynene våre er salvet av Den hellige ånd, ser vi muligheter der andre bare ser problemer. Vi ser en rik høst for Guds rike der andre bare ser et goldt landskap.

`Les Apg 8,4–5; Apg 8,14. Hva ble det endelige resultatet av Jesu virke i Samaria?`

Disiplene ville ha gått forbi Samaria uten å gi samaritanene anledning til å høre Guds ords sannhet. Jesus så det de ikke så. Han så at Den hellige ånd hadde påvirket sinnet hos en kvinne. Hennes dramatiske omvendelse fikk ringvirkninger til mange i byen. Vi får ikke alltid se resultater av vår innsats med én gang, men når vi sår frø i mottakelige hjerter, vil de en dag gi en høst til Guds ære.

`Vi kan aldri vite virkningen av det vi sier og gjør, hverken på godt eller ondt. Derfor må vi alltid være varsomme med hva vi sier og gjør blant andre.`