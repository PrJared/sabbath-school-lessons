---
title:  Organisert for tjeneste
date:  01/09/2020
---

`Les 1 Kor 12,12–25. Hvordan er menneskekroppen et utmerket bilde på harmonisk samarbeid i smågrupper?`

Paulus viser ikke bare betydningen av åndelige gaver i menighetslivet, han har også en modell for hvordan menigheten kan organiseres. Han tar opp åndelige gaver i forbindelse med Kristi legeme og hvordan det kan fungere.

Studerer vi anatomi og fysiologi, ser vi at kroppens organer er organisert i ulike sammenhengende systemer. Fordøyelsessystemet, det kardiovaskulære systemet, luftveiene og skjelettet er noen av kroppens komplekse systemer. Åndelige gaver er som de ulike kroppsdelene. De fungerer best når de er organisert i systemer eller grupper. Ofte kan de ikke fungere alene. Kroppen er ikke bare en klump med separate organer som frilanser alt de gjør. Hver kroppsfunksjon er organisert i et tett sammensveiset system som fungerer sammen mot et felles mål.

Alt dette sier noe om det miljøet hvor vi best kan bruke våre åndelige gaver. Det er lett å bli motløs når vi holder på alene, men når vi er med i en smågruppe der mennesker har samme interesser og mål, kan innsatsen vår bli bedre fokusert og forstørret.

Små grupper er det beste miljøet for å bruke åndelige gaver og kan bli hjertet i en menighets oppsøkende arbeid.

«Opprettelsen av små grupper som et grunnlag for kristelig arbeid er blitt fremstilt for meg av én som ikke kan ta feil. Dersom menigheten har mange medlemmer, så la dem bli inndelt i små grupper til arbeid, ikke bare for menighetsmedlemmene, men for ikke-troende. Hvis det på et sted bare er to-tre som kjenner sannheten, så kan også de danne en arbeidsgruppe. De kan bevare sannhetens samhold ubrutt, de kan presse seg sammen i kjærlighet og enighet og oppmuntre hverandre til å gå frem slik at alle tilegner seg frimodighet og styrke ved de andres hjelp.» – _Testimonies for the Church_, bind 7, side 21, 22.

Smågrupper er Guds middel som gjør det at hvert menighetsmedlem kan vokse åndelig, oppleve fellesskapets varme og bruke sine gudgitte gaver til tjeneste.

`Tenk over sitatet ovenfor. Hvordan kan rådet gjennomføres i din menighet?`