---
title:  Dynamikken i smågrupper
date:  03/09/2020
---

Smågrupper er et redskap som Gud bruker for at kirken skal vokse. De er «trygge tilfluktssteder» der folk kan ta opp sine bekymringer. De gir muligheter for åndelig vekst i et omsorgsfullt fellesskap. Mange ikke-kristne vil finne det lettere å delta i et lite gruppemøte i et hjem enn å komme på en tradisjonell gudstjeneste.

`Les Apg 4,31; Apg 12,12 og Apg 20,17–19; Apg 20,27–32. Lag en liste over de ulike elementene i disse NT-gruppene. Hvilke aktiviteter drev de med?`

De første kristne møttes for å be for andre, be om felles problemer, være med i et varmt fellesskap, studere Guds ord, bli rustet til tjeneste, beskytte hverandre mot falske lærere og delta i oppsøkende arbeid.

Smågrupper gjør en forskjell. Mennesker som forener sine gaver i tjeneste, og som stoler på Den hellige ånds kraft for å nå ut, er et mektig våpen i Herrens hånd.

`Les Matt 9,37–38. Hva sier Jesus om høsten, og hva er hans løsning på problemet?`

Disiplene så bare små muligheter for evangeliets fremgang, men Jesus så store muligheter. Han delte den gode nyheten med dem om at «høsten er stor», og så pekte han på problemet: arbeiderne er få (Matt 9,37). Kristi løsning var å be «høstens herre sende ut arbeidere for å høste inn grøden hans» (Matt 9,38). Smågrupper er et svar på Kristi bønn og øker antallet arbeidere til hans innhøsting eksponensielt.

Fokuset for alle effektive smågrupper er vitnearbeid og tjeneste. Smågruppearbeidet vil snart dø ut hvis fokuset blir innad og ikke utad. Hvis den lille gruppen blir en selvopptatt diskusjonsgruppe, vil den bomme på målet og miste sin eksistensberettigelse. Små grupper er til for å føre mennesker til Jesus, pleie troen på Jesus og utstyre dem til å vitne for Jesus.

`Kan det tenkes at Gud kaller deg til å starte en smågruppe hjemme hos deg selv? Hvorfor ikke begynne å be om hva Gud kan tilskynde deg å gjøre? Du står kanskje på grensen til den mest åndelig givende tiden i livet.`