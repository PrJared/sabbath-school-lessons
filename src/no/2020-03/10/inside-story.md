---
title:  Misjonsfortelling
date:  04/09/2020
---

#### Merkelige drømmer og en jente

_Maria (29), Guinea_

Takket være at heksedoktoren velsigner Marias mor, er hun en rik forretningskvinne med butikker over hele landet. Hun gjorde også datteren rik, med hus i inngjerdet område, to biler og en stor forretning i Conakry.

Da hun kom for å bli velsignet i 2013, overrasket heksedoktoren henne. "Vil du bli rik, må du ofre et menneske," sa han. "En albino." Hun hadde kommet med kuer, men aldri et menneske, og det plaget henne da hun gikk til sengs. I søvne snakket to små barn til henne, men hun forsto dem ikke. Neste natt kom de igjen, og nå forsto hun: "Løsningen er ikke å besøke heksedoktoren," sa den ene. Kvelden etter drømte hun at en stemme sa: "Løsningen er vår Far og vår frelser Jesus Kristus." Maria våknet forvirret. Hun var ikke kristen, men tilhørte en annen verdensreligion.

Hun sa det til moren: "Hvordan kan Jesus være løsningen, og hvorfor må vi ofre et menneske?" Moren likte ikke drømmene og ba henne ofre en ku. Det gjorde hun, og heksedoktoren sa drømmene ville opphøre. Men det fortsatte. Lørdag morgen var hun utmattet av drømmer og ville ta en handletur. Da hun kjørte bilen til porten og ventet på at den skulle åpne, kom en liten jente og spurte om hun ville være med i kirken.

Maria ble forundret. "Jeg er ikke kristen, Hvorfor ber du meg om det?" "Jeg vil i kirken," sa jenta. Maria så nærmere på henne. Kanskje lette hun etter foreldrene sine. Men Maria visste ikke om noen kirke i nabolaget. "Jeg kan veien," sa jenta, som om hun leste tankene hennes.

Maria ble med, og snart sto de foran hovedkvarteret til Adventistkirken i Guinea. En av dem som sto der, spurte Maria om hun lurte på noe. "Jenta ba meg komme hit," sa Maria og pekte. Men jenta var borte. Plutselig følte hun at hun måtte fortelle om drømmene sine. "Jeg har hatt mange drømmer. Jeg ofret en ku, men det hjalp ikke. Drømmene bare kommer, jeg vet ikke hva jeg skal gjøre."

Kvinnen sa: "Vent her, min mann er pastor. Jeg spør ham om hjelp." Slik gikk det til at Maria, en ikke-kristen i et land der mange hater kristendommen, fikk høre om Jesus. "Min omvendelse er et mirakel," sa hun. "Ingen kom til meg med Bibelen, og jeg leste ingen kristne bøker. Det var som et kall fra Gud." Maria har ikke sett jenta igjen. Hun tror det var en engel.

En del av offeret 13. sabbat skal gå til å bygge Kobaya Academy, en K-12-skole i Conakry i Guinea. Takk for at du husker Tranqulle og alle pionermisjonærer i dine bønner.

Misjonsnytt avslører ikke Marias egentlige navn av hensyn til hennes sikkerhet.