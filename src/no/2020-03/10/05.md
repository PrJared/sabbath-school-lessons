---
title:  Smågrupper i NT
date:  02/09/2020
---

Menigheten vokste eksplosivt i nytestamentlig tid. På noen år vokste den fra en liten gruppe til titusenvis av troende. Mange ting bidro til veksten. Jesus sådde evangeliets frø og forberedte folkemengdene på å ta imot disiplenes forkynnelse. Etter Kristi himmelfart kom Den hellige ånd over disiplene i kraft på pinsedagen. En av faktorene bak menighetens raske vekst var smågruppene.

`Les Apg 18,1–5 og Apg 20,1–4. Hvorfor tror du Lukas nevner noen av navnene på dem som Paulus samarbeidet med?`

Legg merke til at Lukas nevner noen av navnene på dem Paulus arbeidet sammen med. For ham var alle viktige. Han kjente dem ved navn. De støttet hverandre i det oppsøkende arbeidet. Selv om antallet navn var lite, viste det betydningen av å arbeide tett sammen med hverandre.

Hver enkelt av dem hadde sikkert andre gaver enn de andre. De kom fra forskjellige bakgrunner og kulturer. De så ikke likt på alt, men alle hadde noe verdifullt å yte til Kristi sak. Deres mangfold av gaver, bakgrunn og opplevelser ga næring til menighetsveksten. Alle bidro til Kristi misjon med sin bakgrunn og personlige erfaring med Jesus.

`Sammenlign Apg 16,11–15; Apg 16,40 og Apg 12,11–12. Hvilken innbydelse fikk Paulus av Lydia rett etter omvendelsen? Hvor gikk både Paulus og Peter etter at de var løslatt fra fengselet?`

De troende møttes jevnlig i hjemmene. Kristne hjem ble innflytelsessentra og hjertet i smågruppearbeidet.

`Har du tenkt på å starte en smågruppe hjemme hos deg selv eller gå sammen med en venn og starte en gruppe i hans hjem? Hvis du allerede er med i smågruppevirksomhet, bør du tenke på hva du kan si om fordelene i bibelgruppen på sabbaten.`