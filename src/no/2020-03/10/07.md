---
title:  Til ettertanke
date:  04/09/2020
---

For en del år siden bestemte en liten menighet utenfor en av Europas største byer seg for at den måtte gjøre noe viktig for Herren. Menigheten hadde stagnert. Ingen var blitt døpt på mange år. Hvis trenden fortsatte, så det mørkt ut. Pastoren og menighetsstyret ba og tenkte over hva de skulle gjøre.

Under studiene av NT, bestemte de seg for å starte et smågruppearbeid. Ni lekfolk ble grepet av visjonen. De forpliktet seg til å be sammen og studere hvordan de kunne starte sin smågruppetjeneste effektivt. Snart bestemte de seg for å gjøre hjemmene sine til et evangelistisk senter. Gruppene lærte å bruke sine gaver på ulike måter. De lanserte bønne- og gjestfrihetstjenester. De fant venner i lokalmiljøet. De gjorde godt mot familie, venner og tidligere adventister. Smågruppelederne begynte med bibelstudier i ni hjem og med førti gjester til stede. De ble overrasket over hva Den hellige ånd utrettet. Etter hvert ble sytten av de førti døpt. Vitnesbyrdet fra den lille, stagnerende menigheten er at smågrupper gjør en enorm forskjell. Det er et av Guds virkemidler for å engasjere flere medlemmer i menighetens oppdrag.

**Spørsmål til drøftelse**

`Snakk om de nødvendige elementene i en smågruppe slik det er beskrevet i torsdagsavsnittet. Hvilke andre aktiviteter kan en smågruppe engasjere seg i? Hvordan kan den hjelpe dem med spesielle gaver å bruke gavene sine som aldri før?`

`Hvorfor er det viktig at små grupper har et utadrettet fokus? En gruppe kan gi næring til og støtte medlemmene, men hvorfor må det alltid være et sentralt formål å utbre evangeliet? Hvorfor bør også en smågruppe alltid holde kontakten med den lokale menigheten? Hvorfor er dette viktig?`

`Har du noen gang tilhørt eller hørt om smågrupper som ikke fungerte godt og til slutt døde ut? Drøft årsakene til at det kan skje.`

`Tenk på historien ovenfor, om det som skjedde med smågruppearbeid i Europa. Hvorfor tror du det fungerte så bra? Hva gjorde de som var enkelt og likevel effektivt? Hvorfor kan det å arbeide fra hjemmets «tryggere» rammer, i motsetning til en kirkebygning, være en effektiv måte å starte en oppsøkende virksomhet på for nabolaget eller lokalmiljøet?`