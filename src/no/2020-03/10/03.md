---
title:  Smågrupper i skriften
date:  31/08/2020
---

Bibelen gir mange eksempler på små grupper som ber, oppmuntrer hverandre og arbeider sammen for Kristus. Disse gruppene ga Guds folk muligheten til å dele ansvar og utnytte sine mange gaver fullt ut. Det vil si at smågrupper kan gi Herren muligheten til å gjøre bedre bruk av hver enkelt av oss.

`Les 2 Mos 18,21–25. Hvilke råd ga Moses’ svigerfar Jetro som fikk betydning for Moses? Hvorfor var planen viktig?`

Hvert enkelt menneske i Israels leir ble en del av en gruppe på ti, med en gudfryktig leder. Disse små gruppene var et sted for problemløsning, men de var også mye mer. De var samlingssteder der problemer kunne forhindres og det åndelige liv pleies. De var steder der Guds planer og visjoner for Israel kunne deles. I grupper som dette kunne mennesker ha tette og omsorgsfulle relasjoner som kunne hjelpe alle å arbeide seg gjennom de problemene som de måtte møte. Det er ganske sikkert at folk da som nå slet med ting som andre kunne hjelpe dem med. Små grupper gir muligheter for et varmt, omsorgsfullt fellesskap, åndelig vekst og problemløsning.

Spesialister på smågrupper forteller oss at den ideelle størrelsen for samarbeid i gruppen er mellom seks og tolv personer. Dette er den størrelsen som både Moses og Jesus brukte for å danne gruppene sine.

`Les Luk 6,12–13; Matt 10,1 og Mark 3,13–15. Hva var Jesu dobbelte formål med å kalle disiplene og velge dem ut til å være med i hans smågruppearbeid?`

Jesu mål med å kalle disiplene var å forberede dem både åndelig og praktisk på deres oppdrag i verden. Sammen med ham ville de vokse i nåde. Med smågruppemøtene ville de lære hvordan de kunne arbeide mer effektivt. Når de så Jesus virke på menneskene rundt seg dag etter dag, lærte de ved selvsyn hvordan de skulle bruke gavene sine. Hensikten med Jesu smågrupper var både åndelig næring og oppsøkende arbeid.

`Tenk på en tid da du var med i en liten gruppe mennesker som brydde seg om hverandre og arbeidet med et felles mål. Hva lærte du av det som kan hjelpe deg å forstå verdien av smågrupper i troslivet?`