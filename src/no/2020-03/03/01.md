---
title:  Å se andre med Jesu øyne
date:  11/07/2020
---

### Bakgrunnsstoff
Mark 8,22–26, Joh 4,3–34, Joh 1,40–41, Mark 12,28–34, Luk 23,39–43, Apg 8,26–38

> <p>Minnevers</p>
> Han sa til dem: Kom, følg meg, så vil jeg gjøre dere til menneskefiskere! (Matt 4,19).

Jesus er den store sjelevinneren. Ved å se på hvordan han arbeidet med mennesker, lærer vi hvordan vi kan hjelpe andre å finne frelsen i Jesus Kristus. Når vi går sammen med ham gjennom Jerusalems gater, på stiene i Judea og åssidene i Galilea, ser vi hvordan han åpenbarte rikets prinsipper for søkende sjeler.

Jesus så på alle som mennesker han kunne vinne for sitt rike. Han så på dem med medfølelse. Han så ikke Peter som en grovkornet fisker, men som en stor forkynner av evangeliet. Han så ikke Jakob og Johannes som hissigpropper, men som ivrige forkynnere av hans nåde. Han så lengselen etter ekte kjærlighet i Maria Magdalena og den samaritanske kvinnen. Han så ikke Tomas som en kynisk tviler, men som en person med oppriktige spørsmål. Enten de var jøder eller hedninger, menn eller kvinner, røveren på korset, en romersk soldat eller en gal demonbesatt, så Jesus hva Gud og frelsen kunne gjøre for og med dem.