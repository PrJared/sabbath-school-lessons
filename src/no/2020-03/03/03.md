---
title:  En lekse i aksept
date:  13/07/2020
---

Da Jesus viste disiplene hvor viktig det er å se den enkelte i et nytt perspektiv, lærte han dem å se folk med himmelens øyne. Hans menneskesyn var radikalt. Han så dem ikke som de var, men som de kunne bli. Han behandlet alle med verdighet og respekt. Ofte overrasket det disiplene. Dette gjelder spesielt hans omgang med den samaritanske kvinnen.

The Archaeological Study Bible skriver om forholdet mellom jødene og samaritanene: «Spliden mellom samaritanene og jødene var av gammel dato. Ifølge 2 Kong 17 var samaritanene etterkommere av mesopotamiske folk som ble tvangsflyttet til området i Nord-Israel av kongen av Assyria etter eksilet i 722 f.Kr. De kombinerte tilbedelsen av Jahve med avgudsdyrkelse.» – _The Archaeological Study Bible_, side 1727. I tillegg til avgudsdyrkelsen etablerte de et rivaliserende presteskap og et eget tempel på Garisim-fjellet. Tatt i betraktning den teologiske uenigheten må disiplene ha blitt forvirret da Jesus valgte å gå gjennom Samaria til Galilea. De ble overrasket over at han ikke lot seg trekke inn i en religiøs debatt. Han appellerte direkte til den samaritanske kvinnens lengsel etter aksept, kjærlighet og tilgivelse.

`Les Joh 4,3–34. Hvordan behandlet Jesus den samaritanske kvinnen? Hvordan reagerte hun på at han snakket til henne? Hvordan reagerte disiplene på opplevelsen, og hvordan ga Jesus dem et bredere perspektiv?`

Det Jesus ville lære disiplene og oss, er dette: «De som har Kristi ånd, vil se på alle mennesker med Guds medfølende øyne.» – _The Signs of the Times_, 20. juni 1892.

`Hvilke mennesker ser folk ned på i din kultur? Hvorfor må du endre holdning, og hvordan kan det skje?`