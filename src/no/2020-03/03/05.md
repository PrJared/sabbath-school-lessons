---
title:  Vanskelige mennesker
date:  15/07/2020
---

Jesus var en mester i å ha med vanskelige mennesker å gjøre. Med ord og handling viste han at han godtok dem. Han hørte på bekymringene deres, stilte spørsmål og åpenbarte sannheter gradvis. Han merket indre lengsel i de mest forherdede og så potensial hos de største syndere. For ham var ingen utenfor evangeliets rekkevidde. Jesus trodde at «ingen har falt så dypt og ingen er så ussel at de ikke kan bli frigjort i Kristus.» – _Alfa og Omega_, bind 4, side 214 [DA 258]. Jesus så på folk med andre øyne enn vi gjør. I alle så han et speilbilde av skaperverkets skjønnhet. Han fikk dem til å se hva de kunne bli, og mange oppfylte hans forventninger til deres liv.

`Les Matt 4,18–19; Mark 12,28–34 og Luk 23,39–43. Hva er likt i Jesu appell til Peter og Andreas, en ikke navngitt skriftlærd og røveren på korset? Se hvordan Jesus behandlet dem. Hva ser du?`

Jesus så alltid åndelige muligheter. Han så mennesker som kandidater for Guds rike på de mest usannsynlige steder. Vi kaller denne evnen «kirkevekstøyne». Kirkevekstøyne er en tilegnet evne til å se mennesker slik Jesus så dem, som kandidater for Guds rike. Vi trenger også «kirkevekstører» så vi kan lytte til folks uuttalte behov. Det har å gjøre med å høre hjertets lengsel etter noe de ikke har, selv om de ikke har gitt uttrykk for det.

Be Herren om å gjøre deg var for Den hellige ånds aktivitet i andres liv. Be Gud røre ved deg og åpne øynene dine for de åndelige mulighetene han gir deg til å dele troen med andre. Be Gud om øyne som ser, et hjerte som hører og vilje til å dele den Jesus du kjenner og elsker med andre. Da får du en spennende reise gjennom livet. Livet får en ny mening. Du vil føle tilfredshet og glede som aldri før. Bare de som arbeider for andre mennesker, kan kjenne den tilfredsstillelsen det kan gi.