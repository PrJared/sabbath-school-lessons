---
title:  Begynn der du er
date:  14/07/2020
---

Noen har sagt: «I livet kan du bare starte der du er, for det er ingen andre steder å begynne.» Jesus understreket dette: «Men dere skal få kraft når Den hellige ånd kommer over dere, og dere skal være mine vitner i Jerusalem og hele Judea, i Samaria og helt til jordens ende» (Apg 1,8).

Jesu budskap var ikke til å misforstå: Begynn der du er. Vitne der Gud har satt deg. Drøm ikke om grønnere gress, start med dem rundt deg. Se mulighetene nærmest deg!

Du behøver ikke å være verdens mest begavede person. Det du trenger, er kjærlighet til Gud og kjærlighet til andre. Er du villig til å vitne, vil Gud åpne dører.

`Les Joh 1,40–41; Joh 6,5–11 og Joh 12,20–26. Hva sier dette om Andreas’ åndelige visjon og hans måte å vitne på?`

Andreas’ erfaring er viktig. Han begynte i sin egen familie. Først fortalte han broren Peter om Jesus. Han fikk et forhold til en liten gutt som ga Jesus det han trengte til et mirakel, og Andreas visste hva han skulle gjøre med grekerne. Han diskuterte ikke teologi, men så hva de trengte og førte dem til Jesus.

Det viktigste for å nå mennesker er kunsten å bygge positive relasjoner. Tenk på dem som står deg nær og kanskje ikke kjenner Jesus. Opplever de at du bryr deg om dem? Ser de en fred og et mål som de lengter etter? Er livet ditt reklame for evangeliet? Vi får venner for Gud ved å dele vår erfaring med Jesus. De blir troende venner, og når vi deler Guds endetidsbudskap med dem, kan de også komme til å slutte seg til oss.

`Hvorfor kan det være vanskelig å føre slekt og familie til Kristus? Har du klart å dele Jesus med noen av dine egne eller nære venner? Snakk om prinsipper som andre kan ha nytte av.`