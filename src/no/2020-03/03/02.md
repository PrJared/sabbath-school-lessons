---
title:  Den andre berøringen
date:  12/07/2020
---

Det er bare ett mirakel som Jesus delte i to faser: den blinde i Betsaida. Denne historien har lekser for menigheten i dag. Den illustrerer Guds plan om å bruke alle troende til å føre andre til Jesus. «Så kom de til Betsaida. Der førte de en blind mann til Jesus og ba ham røre ved mannen.” (Mark 8,22). Stikkordene er «førte» og «ba». Den blinde kom ikke på egen hånd. Vennene så behovet og kom med ham. Han har kanskje ikke mye tro, men det hadde de. De trodde at Jesus ville helbrede ham.

I NT leser vi om cirka 25 helbredelser. I mer enn halvparten kommer en slektning eller venn til Jesus med personen. Mange kommer ikke til Jesus om ikke en som har tro, er med dem. Vår rolle er å ta med folk til Jesus.

Det andre ordet som er viktig, er ordet ba (Mark 8,22). Det er en mild appell, ikke et høylytt krav. Vennene appellerte vennlig til Jesus og trodde at han både ville og kunne hjelpe ham. Mannen forventet kanskje ikke at Jesus kunne helbrede ham, men det gjorde vennene. Noen ganger må vi føre andre til Jesus på troens vinger.

`Les Mark 8,22–26. Hvorfor tror du han helbredet den blinde i to faser? Hva kan historien lære oss som vitner for Jesus i dag?`

Er det mulig at heller ikke vi ser mennesker klart? Ser vi dem noen ganger mer som «trær som går», som vage skygger i stedet for som kandidater for Guds rike? Hva kan være årsaken til at vi ikke alltid ser mennesker tydelig?

`Hva kan vi lære av denne historien foruten leksen om hvordan Gud bruker oss til å nå mennesker? Hva kan det for eksempel lære oss om hvordan både det medisinske og det åndelige kan ha en del i helbredelsen og tjenesten for de fortapte?`