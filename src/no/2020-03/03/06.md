---
title:  Forsynets muligheter
date:  16/07/2020
---

Apostlenes gjerninger (heretter Apg) viser hvordan disiplene utnyttet mulighetene for å fremme Guds rike. Her er fascinerende beretninger om den første menighet og dens vekst til tross for utfordringene den sto overfor både innad og utad.

I 2 Kor 2,12–13 skriver Paulus om det han opplevde i Troas: «Da jeg kom til Troas med Kristi evangelium, hadde Herren alt åpnet en dør for meg. Likevel var jeg urolig fordi jeg ikke fant Titus, min bror. Derfor tok jeg farvel med dem og dro videre til Makedonia.» Gud åpnet døren så Paulus kunne forkynne evangeliet i Europa, og han visste at dører Gud åpner i dag, kan være stengt i morgen. Han så mulighetene og seilte straks til Makedonia.

I NT ser vi Gud som den åpne dørs Gud – Gjennom forsynet får vi muligheter til å dele vår tro. Gud er aktiv hele tiden (les Apg). Det er åpne dører i byer, provinser, land og fremfor alt i den enkeltes hjerte.

`Les Apg 8,26–38. Hva sier dette om Filips åpenhet for Guds ledelse og hans respons på de muligheter Gud gir?`

«Engelen ledet Filip til et menneske som søkte etter lys, og som var klar til å ta imot evangeliet. I dag vil engler lede stegene til arbeidere som tillater Den Hellige Ånd å hellige deres tunge og rense og foredle deres hjerte. Engelen som sendte Filip, kunne selv ha arbeidet for etiopieren, men det er ikke Guds måte å virke på. Hans plan er at mennesker skal arbeide for sine medmennesker.» – _Alfa og Omega_, bind 6, side 78 [AA 109].

`Hvis vi har ører å høre med og øyne å se med, vil englene hjelpe oss å nå sannhetssøkere. Se hvilken sentral rolle Skriften spiller i denne historien. Se også at det var viktig at noen som kjente Skriften, kunne utdype den. Hva kan vi lære av dette?`