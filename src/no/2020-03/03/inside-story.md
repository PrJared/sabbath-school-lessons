---
title:  Misjonsfortelling
date:  17/07/2020
---

#### Den lange veien hjem

_Alphanso Peter Juah (48), Liberia_

19 år gammel flyktet Alphanso Peter Juah fra borgerkrigen i Liberia i 1992. Det var harde tider, og han forlot snart Adventistkirken. I Guinea og andre land solgte han heroin og lurte folk for penger. Han drev også med hvitvask av penger. Slik levde han i årevis, i Senegal, Tunisia, Jordan, India, Thailand og Indonesia.

I Jakarta begynte han å tenke over livet. Han visste at han ikke levde etter Guds bud. Han kom i prat med en spanjol, som ba ham med til kirken sin neste søndag. Misjonæren der hørte på Alphansos livshistorie og tilbød seg å betale hans husleie mot at Alphanso tok seg av hagen og lydsystemet i kirken.

Alphanso tenkte på sabbaten. Han begynte å gå i en adventistmenighet. Han ville gjerne ta universitetsstudier, men ingen kunne hjelpe ham. Men adventistene satte ham i kontakt med foreldrene i Liberia, som han ikke hadde snakket med på år og dag.

Tre år gikk, søndagskirken sluttet å støtte ham, så han begynte å selge stoffer og svindle folk igjen. Samtidig giftet han seg med en slektning av misjonærens hushjelp, Wastinah. Senere flyttet de til Kina, der han igjen tenkte på Gud. Han kjøpte en engelsk bibel og oppdaget Forkynneren 1,2: "Forgjeves, sier Forkynneren, forgjeves og forgjengelig – alt er forgjeves!" Mitt liv er fylt av tomhet, tenkte han. "Jeg må hjem til Afrika."

Han og Wastinah fløy til Liberia i 2006. Her fant han tilbake til foreldrene, overga seg til Jesus og gikk i kirken hver sabbat. Wastinah ble også en kristen. I dag er Alphanso tømmerhogger i Buchanan, og Wastinah selger ris, olje og annet. De har tre barn på 12, 8 og 5 år. Alphanso forteller gjerne om Guds nåde mot ham.

En del av offeret 13. sabbat går til å bygge en ny K-6-skole i Buchanan i Liberia, der den gamle skolen ble ødelagt i borgerkrigen. Alphanso håper å kunne sende barna sine til skolen.

Du kan se Alphanso på YouTube: bit.ly/Alphanso-Juah