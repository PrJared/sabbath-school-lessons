---
title:  Fortelle om Jesus
date:  08/09/2020
---

Hvem var de første misjonærene Jesus sendte ut? De var ikke blant disiplene. De første misjonærene, var galninger, besatte som noen timer før hadde terrorisert landsbygda og skapt frykt blant dem som bodde i nabolandsbyene.

Med overnaturlig kraft brøt en av dem lenkene som bandt ham, hylte noe aldeles forferdelig og lemlestet sin egen kropp med skarpe steiner. Smerten i stemmene deres gjenspeilte bare en enda større pine i sjelen (Matt 8,28–29; Mark 5,1–5).

Men så møtte de Jesus, og livet ble forandret. De ble aldri mer de samme. Jesus drev demonene ut av dem og over i en flokk svin som styrtet over en klippe og ned i sjøen (Matt 8,32–34; Mark 5,13–14).

`Les Matt 8,28–34. Hva skjedde med mennene, og hva oppdaget folk da de kom ut for å se hva som hadde skjedd?`

De demonbesatte var nye menn, forvandlet av Kristi kraft. Folk så at de satt ved Jesu føtter og hørte på hvert ord fra hans munn. Legg merke til at Matteus sier at det var to som ble satt fri, mens Markus fokuserer på bare en av de to. Men poenget er at Jesus ga dem helsen tilbake, både fysisk, mentalt, emosjonelt og åndelig.

`Les Mark 5,18–20. Han hadde vært besatt av djevler, og nå ville han være hos Jesus, men hva sa Jesus at han skulle gjøre?`

«Disse mennene hadde bare hørt Kristi undervisning noen få øyeblikk. De hadde aldri hørt en eneste preken fra ham. De kunne ikke undervise folk slik som disiplene var i stand til, de som daglig hadde vært sammen med Jesus. Men de var i seg selv vitnesbyrd om at Jesus var Messias. De kunne fortelle hva de visste, hva de selv hadde sett, hørt og opplevd av Kristi kraft. Det er hva enhver kan gjøre når hjertet er blitt berørt av Guds nåde.» – _Alfa og Omega_, bind 4, side 292 [DA 340]. Deres vitnesbyrd forberedte Dekapolis, ti byer ved bredden av Galileasjøen, på å ta imot Jesu lære. Dette er kraften i det personlige vitnesbyrd.