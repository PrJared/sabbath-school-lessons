---
title:  Å vitne med forvissning
date:  09/09/2020
---

`Les 1 Joh 5,11–13; Hebr 10,19–22 og 1 Kor 15,1–2. Hvilken forsikring om evig liv gir Skriften oss som gjør at vi kan vitne om vår frelse i Kristus med overbevisning?`

Hvis vi ikke vet at vi er frelst i Jesus, kan vi ikke dele denne forvissningen med noen andre. Vi kan ikke dele det vi ikke har selv. Noen samvittighetsfulle kristne lever i evig uvisshet og lurer på om de noen gang blir gode nok til å bli frelst. Men som en klok, gammel predikant sa det en gang: «Når jeg ser på meg selv, ser jeg ingen mulighet for å bli frelst. Når jeg ser på Jesus, ser jeg ingen muligheter for å gå fortapt.» Herrens ord klinger med forvissning ned gjennom tidene: «Vend dere til meg og bli frelst, alle jordens ender! For jeg er Gud, og ingen annen» (Jes 45,22).

Herren vil at alle skal glede seg over frelsen som han tilbyr helt gratis. Han lengter etter at vi skal få oppleve hva det vil si å bli rettferdiggjort av hans nåde og være fri fra fordømmelsen som syndeskylden fører med seg. «Da vi altså er blitt rettferdige ved tro, har vi fred med Gud ved vår Herre Jesus Kristus» (Rom 5,1). Paulus legger til at vi kan ha forsikring om at «så er det da ingen fordømmelse for dem som er i Kristus Jesus» (Rom 8,1). Johannes bekrefter at «den som har Sønnen, har livet, men den som ikke har Guds Sønn, har ikke livet» (1 Joh 5,12).

Hvis vi har tatt imot Jesus ved tro og han lever i vårt hjerte ved sin hellige Ånd, har vi det evige livs gave i dag. Dette betyr ikke at når vi har opplevd Guds nåde og frelse i Kristus, kan vi aldri miste den (2 Pet 2,18–22; Hebr 3,6; Åp 3,5). Vi kan alltid velge å gå bort fra ham, men når vi først har opplevd hans kjærlighet og forstått dybden i hans offer, kan vi da ikke gå bort fra én som elsker oss så høyt. Dag for dag vil vi se etter muligheter til å dele den nåden som er gitt oss i Jesus med andre.

`Har du visshet om frelse i Jesus? Hva baserer du det på? Hvorfor har du denne vissheten? Hvor finner du den? Og hvis du ikke er sikker, hvorfor er du ikke sikker? Hvordan kan du finne denne vissheten?`