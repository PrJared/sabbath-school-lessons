---
title:  Til ettertanke
date:  11/09/2020
---

Les Mark 5,25–34.

«Den forundrede menneskemengden som trengte seg tett inn på Kristus, merket ikke den livgivende kraften. Men da den syke kvinnen rakte frem hånden for å røre ved ham i tro på at hun ville bli helbredet, merket hun den legende kraften. Slik er det også med de åndelige ting. Å snakke om gudstro på en tilfeldig måte, eller å be uten hunger i sjelen og uten levende tro, er til ingen nytte. En trosbekjennelse som bare tar imot ham som verdens frelser, kan aldri bringe legedom til sjelen. Den tro som er til frelse, er ikke bare et forstandsmessig samtykke til sannheten. Det er ikke nok å tro noe om Kristus. Vi må tro på ham. Den eneste tro som vil gagne oss, er den som tar imot ham som en personlig frelser, og som tilegner seg hans fortjenester som sine egne.

Vår bekjennelse av hans trofasthet er himmelens utvalgte middel til å åpenbare Kristus for verden. Vi skal anerkjenne hans nåde slik den er gjort kjent gjennom de hellige menn i gammel tid. Men det som betyr mest, vitnesbyrdet om vår egen erfaring. Vi er Guds vitner når vi åpenbarer at en guddommelig kraft virker i oss. Hvert enkelt menneske har et liv som er forskjellig fra alle andres, og en erfaring som i vesentlig grad skiller seg fra deres. Gud vil at vår takk skal stige opp til ham, preget av vår egen personlighet. Når denne takknemlighet for hans nådes herlighet understøttes av et virkelig kristent liv, vil det ha en uimotståelig kraft som virker til menneskers frelse.» – _Alfa og Omega_, bind 4, side 298 [DA 347].

**Spørsmål til drøftelse**

`Hva er elementene i et overbevisende vitnesbyrd? Les Paulus’ vitnesbyrd for Agrippa i Apg 26,1–23. Hva var grunnlaget for hans vitnesbyrd?`

`Hvorfor tror du vårt personlige vitnesbyrd om hva Kristus har gjort for oss, er så sterkt? Men hvordan svarer du på dette spørsmålet: Ok, det var det som skjedde med deg, men hva om jeg ikke har den slags opplevelse? Hvorfor skal opplevelsen din si meg noe om hvorfor jeg burde følge Jesus?`

`Hva bør du unngå når du avlegger et vitnesbyrd for en ikke-troende?`

`Tenk over spørsmålet om frelsesvisshet. Hvorfor er dette en så viktig del av vår opplevelse? Hvordan kan vi være sikre på vår egen frelse samtidig som vi ikke blir formastelige?`