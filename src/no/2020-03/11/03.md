---
title:  Det personlige vitnesbyrds forvandlende makt
date:  07/09/2020
---

Sebedeussønnene Johannes og Jakob var kjent som «tordensønner» (Mark 3,17). Det var Jesus som ga dem kallenavnet. Vi finner et bilde på Johannes’ temperament da Jesus og disiplene reiste gjennom Samaria. De prøvde å finne et overnattingssted, men møtte motstand på grunn av samaritanenes fordommer mot jødene. De ble nektet selv de dårligste overnattingsstedene.

Brødrene trodde de hadde løsningen på problemet. «Da disiplene Jakob og Johannes fikk høre dette, sa de: «Herre, vil du at vi skal by ild fare ned fra himmelen og fortære dem?» (Luk 9,54). Jesus irettesatte dem, og de forlot landsbyen i taushet. Jesu vei er kjærlighetens vei, han bruker ikke makt.

Omgitt av Jesu kjærlighet ble Johannes’ hissighet og sinne forvandlet til kjærlig godhet og en mild, medfølende ånd. I hans første brev forekommer ordet kjærlighet nesten førti ganger; i ulike former forekommer det 50 ganger.

`Les 1 Joh 1,1–4; 1 Joh 3,1; 1 Joh 4,7–11 og 1 Joh 5,1–5. Hva sier disse tekstene om Johannes’ vitnesbyrd og de endringene som fant sted i hans liv på grunn av samværet med Jesus?`

Her er et evig prinsipp. «Maktbruk er i strid med prinsippene i Guds rike. Herren ønsker bare kjærlighetens tjeneste. Kjærlighet er ikke noe en kan forlange, og den kan heller ikke vinnes ved makt eller myndighet. Kjærlighet kan bare vekkes ved kjærlighet.» – _Alfa og Omega_, bind 4, side 13 [DA 22].

Når vi har overgitt oss til Jesus, vil hans kjærlighet skinne gjennom oss til andre. Det beste vitnesbyrdet om kristendommen er et forandret liv. Dette betyr ikke at vi aldri vil gjøre feil og at vi iblant ikke er de kanalene for kjærlighet og nåde som vi burde være. Men det betyr at ideelt sett vil kjærligheten til Kristus strømme ut fra vårt liv, og vi vil være til velsignelse for de rundt oss.

`Hvor godt gjenspeiler du Kristi kjærlighet for andre? Tenk på følgene av svaret ditt.`