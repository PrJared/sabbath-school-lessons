---
title:  Fortell om Jesus
date:  05/09/2020
---

### Bakgrunnsstoff
Ef 2,1–10, 1 Joh 4,7–11, Mark 5,1–20, Hebr 10,19–22, Gal 2,20, 1 Kor 1,30

> <p>Minnevers</p>
> «Dette har jeg skrevet til dere for at dere skal vite at dere har evig liv, dere som tror på Guds Sønns navn» (1 Joh 5,13).

Som vi påpekte i et tidligere studium: Ingenting er et bedre argument for evangeliets kraft enn et forvandlet liv. Folk kan være uenig i teologien din. De kan sette spørsmålstegn ved din forståelse av Skriften, men de vil sjelden stille spørsmål ved ditt personlige vitnesbyrd om hva Jesus betyr for deg og har gjort i livet ditt.

Når vi vitner, deler vi det vi vet om Jesus. Det er å la andre få vite hva han betyr for oss og hva han har gjort for oss. Hvis vitnesbyrdet vårt bare består i å prøve å bevise at det vi tror, er riktig, og at det andre mener, er galt, vil vi møte motstand. Hvis vitnesbyrdet vårt om Jesus kommer fra et hjerte som er blitt forvandlet av hans nåde og kjærlighet og overrasket over hans sannhet, vil andre se at den sannheten vi tror på, har betydd noe. Sannhet knyttet til et endret liv gjør hele forskjellen.

Når Kristus er sentrum for all lære, og alle bibelstudier gjenspeiler hans sinnelag, er det mer sannsynlig at dem vi deler Skriften med, vil ta imot hans ord.