---
title:  Noe å vitne om
date:  10/09/2020
---

«Jeg er korsfestet med Kristus; jeg lever ikke lenger selv, men Kristus lever i meg. Det livet jeg nå lever som menneske av kjøtt og blod, det lever jeg i troen på Guds Sønn, som elsket meg og ga seg selv for meg» (Gal 2,20).

Noe må ofres når vi tar imot Jesus. Det er ting han ber oss gi avkall på. Jesus forklarte hva det ville koste å følge ham: «Om noen vil følge etter meg, må han fornekte seg selv og hver dag ta sitt kors opp og følge meg» (Luk 9,23). Døden på et kors er smertefull. Når vi overgir oss til Jesus og syndens «gamle menneske» blir korsfestet (se Rom 6,6), gjør det vondt. Noen ganger er det vondt å oppgi ønsker og livslange vaner, men belønningen mer enn oppveier smerten.

Sterke vitnesbyrd som har livsforvandlende betydning for andre, fokuserer på det Kristus har gjort for oss, ikke det vi har gitt avkall på for hans skyld. De taler om hans offer, ikke våre såkalte «offer». For Jesus ber oss aldri gi avkall på noe som det er i vår beste interesse å beholde.

Likevel er kirkehistorien full av beretninger om dem som måtte ofre enormt mye for Kristi skyld. Det er ikke slik at de fortjente frelsen eller at deres handlinger gjorde dem fortjent til Guds gunst, uansett hvor uselviske og offervillige de var. Nei, de forsto hva Kristus har gjort for dem og var villige til å legge alt på alteret i tråd med Guds kall.

`Les Joh 1,12; Joh 10,10; Joh 14,27 og 1 Kor 1,30. Vårt vitnesbyrd er alltid basert på det Kristus har gjort for oss. Hva er noen av hans nådes gaver som er nevnt i tekstene ovenfor.`

Tenk på hva Kristus har gjort for deg i lys av tekstene ovenfor. Du kan ha vært kristen hele livet, eller kanskje har du opplevd en dramatisk omvendelse. Tenk over hvor god Jesus har vært mot deg og hva han har gitt deg av formål, fred og lykke. Tenk på de gangene han har gitt deg kraft til å komme deg gjennom de vanskelige stundene i livet.

`Hva slags offer har du blitt kalt til å gjøre for Kristi skyld? Hva har du lært av erfaringene dine som kan være til velsignelse for andre?`