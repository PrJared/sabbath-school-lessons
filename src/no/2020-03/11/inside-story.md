---
title:  Misjonsfortelling
date:  11/09/2020
---

#### Analfabet, men hun kunne lese

_Maria (29), Guinea_

Maria var ikke kristen, men drømte om Jesus. Hun ofret en ku i håp om å bli fri for drømmene, men uten hell. Så ledet en fremmed henne til Jacob Gbales kontor. Han er leder for Adventistkirken i Guinea og arbeidet bare et lite stykke fra hennes hus i Conakry. Da hun beskrev drømmene, begynte pastoren å smile. "Gud være lovet!" ropte han.

Maria skjønte ikke hvorfor han var så glad. "Du kan slutte med ofringene, Gud kaller deg," sa han. "Det er nok en feil," sa Maria. "Nei, denne Bibelen er din," sa pastor Jacob. "Hva skal jeg med den, jeg kan ikke lese," sa Maria. Jacob skrev Marias navn i den og sa hun kunne få noen til å lese for seg. Hun ble irritert og gikk uten å takke for seg. "Hvem tror han at han er," tenkte Maria.

Hjemme la hun Bibelen i en skuff og satte seg foran TV-en. Favorittkanalen hadde et program om Jesus. Klikk! Neste kanal: Også et program om Jesus. Klikk! Enda et program om Jesus. Maria ringte kontoret for kanalpakken. "Hva er galt, alle kanalene er Jesus, Jesus, Jesus?"

En mann kom og sjekket kanalene. Alt var som normalt. Maria var målløs. Hun gikk og la seg, men tenkte bare på Jesus. Så husket hun Bibelen. Hun måtte lese i den for å slippe å tenke på Jesus, tenkte hun.

Dagen etter ba hun fetter Hamadou om å lese for henne. Han hadde gått på en kristen skole i Sierra Leone og kjente Bibelen. "Hva skal du med den?" spurte han. "Du kan jo ikke lese."

"Jeg vil du skal lære meg å lese den." Hamadou leste Fadervår. "Fornøyd?" spurte han. Maria ba ham streke under versene. Hamadou lo så tårene trillet. "Du har aldri gått på skole! Skal du kunne lese?" Men han streket under og fikk Maria til å gjenta det ti ganger slik at hun skulle huske teksten.

Den kvelden fant Maria fram til Fadervår. Hun kunne lese det! Hun bladde om, og hun kunne lese flere vers.

Neste dag fortalte hun det til Hamadou. "Aldri i livet!" sa han. Maria åpnet Bibelen på måfå og leste. Hamadou fikk hakeslepp, men så ble han redd. "Hvordan klarte du det?" sa han. Maria smilte: "Fetter, hvis du virkelig tror du kan klare noe, så kan du det." Etter det leste hun i Bibelen hver dag. Senere skjønte hun at det var Jesus som hadde gitt henne evnen til å lese Guds ord, og hun overga seg til ham.

En del av offeret 13. sabbat skal gå til å bygge Kobaya Academy, en K-12-skole i Conakry i Guinea. Takk for at du husker Tranqulle og alle pionermisjonærer i dine bønner.

Misjonsnytt avslører ikke Marias eller Hamadous virkelige navn av hensyn til hennes sikkerhet.