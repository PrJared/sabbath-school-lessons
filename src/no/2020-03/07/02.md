---
title:  Symboler på Guds ord
date:  09/08/2020
---

`Les Sal 119,105; Jer 23,29; Luk 8,11 og Matt 4,4. Hvilke symboler brukes for å beskrive Guds ord i disse tekstene? Hvorfor tror du disse symbolene ble valgt for å representere Guds ord?`

De ulike symbolene i disse tekstene beskriver noen av Guds ords viktigste funksjoner. Når vi deler Skriften med andre, er den som et lys som lyser opp livet. Jesus, «verdens lys», bryter gjennom misforståelsene om hvem Gud er. Sinn som er formørket, blir opplyst av Den hellige ånd via Guds ord.

Ifølge Jeremia er Guds ord som en ild og en slegge. Det fortærer syndens slagg og knuser vårt harde hjerte. Når vi hjelper folk å se Jesu storhet i Skriften, blir deres harde hjerte knust, og ilden i hans kjærlighet fortærer sjelens egoisme, grådighet, begjær og selvopptatthet.

Guds ord blir også sammenlignet med såkorn. Et frø gir liv. Det tar tid å vokse. Ikke alle frø spirer samtidig. Ikke alle planter vokser i takt. Men under de rette forhold trenger livet i frøet gjennom jorden til nytt liv. Når vi planter frøet fra Guds ord i andres hjerter og sinn, ser vi ikke alltid resultater straks. Frøet vokser lydløst, og når Guds tid kommer, vil det gi en høst for Guds rike hvis de tar imot Den hellige ånds tilskyndelser.

Jesus sammenligner ordet med brød. Få ting er så tilfredsstillende som et godt brød. Guds ord tilfredsstiller sjelens sult og gir næring til våre åndelige lengsler. Når du deler løftene i Ordet med andre og hjelper dem å oppdage at Jesus er Ordet, vil deres liv bli forvandlet og mettet av hans godhet, kjærlighet og nåde.

`Tenk deg sannheter vi bare kjenner fra Bibelen. Hva burde dette si oss om hvor høyt vi bør sette det Guds ord lærer oss?`