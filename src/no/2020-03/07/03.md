---
title:  Skaperkraften i Guds ord
date:  10/08/2020
---

`Les Hebr 1,1–3; Hebr 4,12, og Sal 33,6.9. Hva sier disse tekstene om kraften i Guds ord?`

Guds ord er levende. Det bærer i seg kraften til å utrette det som står der. Menneskers ord kan tale om det som er, men Gud taler om ting som ennå ikke er gjort og skaper dem ved sitt ord. Guds ord er skapende. Ordet som kommer fra hans munn, har makt til å skape alt det forkynner.

I skapelsesberetningen i 1 Mos 1 brukes uttrykket «Gud sa» flere ganger (1 Mos 1,3.6.11.14.20.24.26.29). Guds ord hadde slik kraft at da han talte, dukket det opp tørt land, planter spirte, blomster og frukttrær blomstret og dyr sprang frem.

Det hebraisk ordet som brukes for Guds kreative aktivitet i 1 Mos 1, er bara. Det beskriver at Gud skaper noe av ingenting. Verbet brukes bare når Gud er subjekt. Det vil si at bare Gud kan bara, og han gjør det i kraft av det ord han taler.

Gud ikke bare skapte verden ved kraften i sitt ord, han opprettholder den også med sitt ord. Den samme kraften som er i Guds talte ord, er i hans skrevne ord. Den samme hellige Ånd som var aktiv i skapelsen, var aktiv og inspirerte Skriften. Han er til stede når vi leser Bibelen eller deler den med andre. Det er en livgivende, skapende kraft i Guds ord. «Den skaperkraften som frembrakte universet, møter vi i Guds ord. Dette Ordet gir kraft og frembringer liv. Enhver befaling er et løfte. Når viljen går med på befalingen og den blir en del av oss, bringer den med seg Den Allmektiges liv. Det forvandler vår natur og gjenskaper Guds bilde i oss.» – _Utdanning for livet_, side 67 [Ed 126].

Når vi griper løftene i Guds ord, forandres vårt liv, og når vi hjelper andre å forstå løftene, vil Den hellige ånd også forandre deres liv.

`Tenk deg: Gud talte, og det sto der. Hvordan kan vi fatte dette? Hva sier det om hans kraft? Hvorfor bør denne sannheten om Guds skaperkraft være til trøst for oss?`