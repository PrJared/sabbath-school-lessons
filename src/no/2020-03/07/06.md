---
title:  Del ordet
date:  13/08/2020
---

Gode nyheter må deles. Tenk på ganger da du har frydet deg over noe nytt du hadde hørt. Det kan ha vært dagen da du ble forlovet, da et barn ble født, da du fikk en ny jobb eller kjøpte en ny bil eller et hus. Du var så spent at du ikke kunne vente med å fortelle det.

Det er fantastisk å dele vår glede med andre, og den beste nyheten av alle er Jesus. Når vi oppdager noe nytt i hans Ord om frelsen i Kristus, strømmer hjertet over av glede, og vi lengter etter å fortelle det til andre. Da de religiøse lederne prøvde å hindre apostlene i å tale, sa Peter: «Vi kan ikke la være å tale om det vi har sett og hørt» (Apg 4,20).

«Når et menneske kommer til Kristus, får han et sterkt ønske om å fortelle andre hvilken venn han har funnet i Jesus. Den sannhet som frelser og helliggjør, kan ikke holdes innestengt i hjertet. Dersom vi er kledd i Kristi rettferdighet og fylt med hans Ånds glede, vil vi ikke kunne tie.» – _Veien til Kristus_, side 91 [SC 78].

I Rom 1,14–16 påpeker Paulus: «Grekere og barbarer, lærde og ulærde – alle står jeg i gjeld til. Derfor ønsker jeg å forkynne evangeliet også for dere i Roma. For jeg skammer meg ikke over evangeliet. Det er en Guds kraft til frelse for hver den som tror, jøde først og så greker.»

Paulus ble aldri lei av å fortelle om sin omvendelse. Hans hjerte strømmet over av gleden i Jesus. Den gode nyheten måtte deles, og han kunne ikke tie.

`Hvilke viktige prinsipper om å dele Guds ord gir Jes 50,4; Fork 3,1 og 2 Tim 4,2?`

Når vi overgir oss til Jesus og hans tjeneste, vil han åpne muligheter for oss til å «si et ord i rette tid» til dem han har nådd inn til. I alt vitnearbeid må vi ha tre bibelske prinsipper for øye: hva vi sier, hvordan vi sier det og når vi sier det.

`Hvem har du kontakt med, og hvordan kan du bli et bedre vitne for dem?`