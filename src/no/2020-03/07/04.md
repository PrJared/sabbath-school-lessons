---
title:  Hva nytter det å studere Guds ord?
date:  11/08/2020
---

Det er flere fordeler ved å studere Guds ord. Peter sier at Bibelens løfter gir oss «del i guddommelig natur» (2 Pet 1,4). Jakob taler om «det ordet som er plantet i dere, og som har makt til å frelse sjelene deres» (Jak 1,21). «Nå overgir jeg dere til Gud og hans nådeord, som kan bygge opp og gi dere arven sammen med alle dem som er blitt helliget,» skriver Paulus (Apg 20,32). Bibelens mål er frelse. Når vi ser Jesus i hele Skriften, blir vi forvandlet. Når vi ser ham i hans ord, blir vi som ham (2 Kor 3,18). «Det er en lov som gjelder både vårt mentale og åndelige liv, at vi blir preget av det vi dveler ved. Sinnet blir gradvis preget av de ting det er opptatt av.» – _Alfa og Omega_, bind 8, side 63 [GC 555].

`Les 2 Tim 3,14–17 og Joh 17,14–17. Hva tjener det til å studere Guds ord?`

Paulus skriver til sin unge venn Timoteus og oppfordrer ham til å være tro mot Skriften og dele fordelene ved å studere Ordet. Han påpeker at Bibelen er «nyttig til opplæring». Den åpenbarer sannhet og avslører løgn. Den skisserer Guds plan for menneskeslekten. Den går i rette med våre synder, korrigerer feilaktig tenkning og oppdrar oss i rettferdighet. Skriften åpenbarer Kristi rettferdighet. Den fører oss fra vår egen synds dårskap til skjønnheten i hans rettferdighet. Når vi ser Jesu uselviske kjærlighet og vår egen egoisme, blir vi forundret. Når vi ser dybden i hans medfølelse og omsorg, blir livet endret. Når vi deler hans ord med andre, blir også de forvandlet. Når vi ser Jesus i hans ord, blir vi mer som ham. Å vitne handler ikke om å dele det vi mener eller tror. Det handler om å dele evige sannheter i Guds ord. Når Ordet har velsignet vårt liv, kan vi gi et troverdig vitnesbyrd om at det også kan velsigne deres liv.

`Tenk på en gang du opplevde vanskeligheter og Guds ord var en styrke for deg. Hva har det lært deg?`