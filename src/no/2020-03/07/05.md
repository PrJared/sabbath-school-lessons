---
title:  Bruk Guds ord
date:  12/08/2020
---

Noen har funnet over tre tusen løfter i Guds ord. Disse løftene kommer fra en Gud som elsker oss og «kan gjøre uendelig mye mer enn det vi ber om og forstår» (Ef 3,20). Gud forplikter seg på sine løfter. Når vi gjør krav på løftene i tro og lærer andre å forvente dem, strømmer himmelens velsignelser inn i livet. Paulus understreker dette: «Han som ikke sparte sin egen Sønn, men ga ham for oss alle, kan han gjøre noe annet enn å gi oss alt sammen med ham?» (Rom 8,32). Peter sier at «alt vi trenger for å leve i gudsfrykt, har hans guddommelige makt gitt oss i gave» (2 Pet 1,3). Ved Kristi død på korset og hans seier over Satan og mørkemaktene har han gitt alt som skal til for at vi skal kunne leve et gudfryktig liv i Ånden. Han lover også å sørge for våre fysiske behov.

`Les 1 Joh 1,7–9 og Fil 4,13.19. Løftene er ganske ulike, men hva sier de om Gud? Hvordan har disse løftene påvirket ditt liv?`

Løftene i disse tekstene taler om ulike ting, men bildet de tegner av Gud, er det samme. De åpenbarer en Gud som elsker og tilgir og er uendelig i sin kraft og omsorg for våre behov. De viser at Gud bryr seg om oss.

`Les Hebr 3,19; Hebr 4,1–3 og Matt 13,58. Hva sier versene om behovet for tro?`

Gud har gitt oss mange store løfter i Bibelen, og når vi ved tro gjør krav på løftene og tror dem, får vi deres velsignelser. Det er manglende tro på Guds evne til å gjøre det han har lovet i sitt Ord, som setter grenser for oppfyllelsen av løftene i vårt liv. Be om at Gud må lede deg til en som trenger løftene som finnes i Guds ord.