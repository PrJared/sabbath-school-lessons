---
title:  'Jesu helbredelser: 1. del'
date:  18/08/2020
---

Jesu evangelisering var mer enn innlærte taler og ferdigtygde foredrag: Den er rik og dynamisk som selve livet. Hver dag omgir vi oss med mennesker som har alle slags behov: fysiske, mentale, emosjonelle og åndelige. Kristus ønsker å oppfylle disse behovene gjennom oss når vi viser omsorg for folks ensomhet, sorg og smerte, og når vi viser interesse for deres gleder, håp og drømmer.

Jesus oppfylte folks følte behov slik at han kunne få innblikk i deres dypeste behov. Et følt behov er et område av livet der folk allerede kjenner at de ikke kan løse problemene selv. Det kan være behovet for å slutte å røyke, gå ned i vekt, få et bedre kosthold eller mindre stress. Det kan være behov for mat, bolig eller legehjelp. Det kan være behovet for ekteskaps- eller familierådgivning.

Men et stort behov er det vi trenger mest – behovet for et personlig forhold til Gud og erkjennelsen av at livet har evig betydning. Forsoning med Gud i en ødelagt verden er vårt største behov.

`Les om den lamme (Matt 9,1–7) og kvinnen med blødninger (Mark 5,25–34). Hva tyder på at Jesus koblet fysisk helbredelse til behovet for forsoning med Gud?`

Jesu helbredende virksomhet omfattet mer enn fysisk og emosjonell legedom. Han ville at folk skulle oppleve den helheten som synden hadde ødelagt. For ham var fysisk helbredelse ufullstendig uten åndelig helbredelse. Hvis Guds kjærlighet får oss til å ønske at et menneske skal ha det godt fysisk og emosjonelt, vil den også få oss til å ønske dette mennesket åndelig velvære, slik at det kan leve livet fullt ut her og i evigheten. De mennesker som Jesus helbredet, døde jo. Derfor var deres virkelige behov mest av alt åndelig, ikke sant?

`Hva kan menigheten gjøre i samfunnet vårt for å dekke folks behov og vise at vi bryr oss om dem? Tenk på dine naboer. Hva gjør menigheten din for å gjøre en forskjell i deres liv?`