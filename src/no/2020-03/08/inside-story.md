---
title:  Misjonsfortelling
date:  21/08/2020
---

#### Faste for en familie

_Tranqulle Fassinadouno (34), Guinea_

Porten sto åpen, så jeg gikk inn i gården. To gutter lekte, og en mann og en kvinne sto og pratet. "God morgen, jeg heter Tranqulle Fassinadouno. Hyggelig å hilse på dere." Jeg snakket til guttene. "Hvordan går det på skolen, hva lærte du i dag?" sa jeg til den eldste. Han gjentok fra ABC-en. "Dere har flinke barn," sa jeg til foreldrene. De slappet av da de så at jeg likte barna. Foreldrene het Maimouna Bangoura og Alpha. Jeg ga kvinnen brosjyren "Guds kjærlighet til mennesket." Hun ba meg gi den til Alpha, men han ba Maimouna lese den for ham. Hun kastet den på bakken og gikk inn for å be.

Jeg ba Alpha om bønneønsker, og konen kom ut og ba meg be for helsen hennes. Jeg skjønte at de ikke likte brosjyren fordi Jesu navn sto på den. I deres tro er det en synd å lese noe med Jesu navn på. Da jeg gikk, skrev jeg ned navnene deres på et ark og bestemte meg for å be og faste for dem. I tre dager avsto jeg fra mat om dagen. Om kvelden spiste jeg et lett måltid.

Jeg hadde ikke mye tid til å be for dem om dagen fordi jeg hadde det travelt med å gi bibelstudier, så jeg ba Gud vekke meg om natten. I tre netter vekket Gud meg ved midnatt, klokken ett og klokken fire.

På sabbaten fikk jeg en innskytelse til å besøke dem straks, i fall de ikke var hjemme senere. Maimouna tok ivrig imot meg og sa at hun ble frisk etter bønnen, og nå ville hun ha meg til å be for sønnen som var syk. Jeg ba. Om kvelden kom jeg og spurte etter ham. "Han leker med venner der borte," sa hun. "Jeg er så glad."

Jeg fikk henne til å rope på gutten så vi kunne be sammen. "Det er Jesus som har helbredet ham, så vi skal be i Jesu navn," sa jeg før jeg ba.

En måned senere kom Alpha og Maimouna i kirken, men Alpha sluttet snart å komme og slo henne hver kveld fordi hun gikk. Men det stanset ikke henne. "Lær meg Bibelen," sa hun. Vi begynte å studere. Etter hvert leste hun den selv og sa: "Det er Jesus og meg for alltid."

Alpha slår henne fremdeles, men hun har funnet styrke i Matteus 10,37. Hun og jeg faster og ber for Alpha. Ekte glede er å kunne vise andre sannheten og se dem omfavne den.

En del av offeret 13. sabbat skal gå til å bygge Kobaya Academy, en K-12-skole i Conakry i Guinea. Takk for at du husker Tranqulle og alle pionermisjonærer i dine bønner.

Se Tranqulle på bit.ly/Tranqulle-Fassinadouno