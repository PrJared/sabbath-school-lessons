---
title:  Hva er Jesus opptatt av?
date:  20/08/2020
---

Etter Jesu budskap til disiplene (Matt 24), der han blander hendelser omkring ødeleggelsen av Jerusalem med tiden før sin gjenkomst, følger tre lignelser om endetiden i neste kapittel. Lignelsene skisserer hva som virkelig betyr noe for Jesus når hans folk venter på hans annet komme. Lignelsen om de ti jomfruene viser betydningen av et autentisk, åndsfylt liv. Lignelsen om de ti talentene viser betydningen av troskap i bruken av gavene Gud har gitt hver enkelt av oss. Lignelsen om sauene og geitene viser at sann kristendom oppfyller behovene hos de mennesker Gud bringer inn i vårt liv.

`Les Matt 25,31–46. Hva sier Jesus om sann kristendom? Hva slags tjenester taler denne teksten om?`

Lignelsen handler om å møte menneskers fysiske behov – og det bør vi ikke overse – men kan det tenkes at det er noe mer i fortellingen? Det er en skjult sult og tørst etter Jesus i menneskesjelen som lengter etter å bli mettet (Joh 6,35; Joh 4,13–14). Vi er alle fremmede med hjemlengsel til vi finner vår sanne identitet i Kristus (Ef 2,12–13; Ef 2,19). Vi er åndelig nakne til vi blir ikledd hans rettferdighet (Åp 3,18; Åp 19,7–8).

Profetene i GT beskrev ofte menneskets tilstand som en håpløs sykdom (Jes 1,5; Jer 30,12–15). Syndens sykdom er dødelig, men profeten peker på botemidlet. «‘Jeg lar sårene dine gro og leger slagene du fikk,’ sier Herren» (Jer 30,17). Jesus er middelet mot sjelens livstruende sykdom.

Lignelsen om sauen og geitene formaner oss til å dekke de fysiske behovene til dem rundt oss, men den gjør mer. Det er historien om en Kristus som tilfredsstiller sjelens dypeste behov, og det er hans innbydelse til å samarbeide med ham i å tjene mennesker rundt oss. Vi risikerer et evig tap om vi lever et selvopptatt liv og overser andres fysiske, mentale, emosjonelle og åndelige behov. I lignelsen blir de som ofrer livet for noe mer enn seg selv, berømmet av Herren og ønsket velkommen inn i evigheten, mens de som bare følger sin egen agenda og forsømmer andres behov, blir fordømt.