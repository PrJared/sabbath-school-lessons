---
title:  Jesu omgang med mennesker
date:  17/08/2020
---

Jesu mål var å få frem det beste hos folk. Selv når omstendighetene var uvanlig utfordrende, svarte han med nåde. Lukasevangeliet forteller at folkemengden «undret seg over nådeordene som kom fra hans munn» (Luk 4,22), og Johannesevangeliet tilføyer at «nåden og sannheten kom ved Jesus Kristus» (Joh 1,17). Hans opptreden var avvæpnende. Hans elskverdige ord fant gjenklang i den enkelte.

`Les Matt 8,5–10 og Mark 12,34. Hva sa Jesus til to mennesker som ga dem håp – en skriftlærd og en romersk offiser?`

Det Jesus sa til den romerske offiseren, var revolusjonerende. Tenk på hvordan denne karriereoffiseren må ha følt seg da Jesus sa at han ikke hadde funnet slik tro i Israel. Tenk også på hva den skriftlærde må ha tenkt da Jesus sa: «Du er ikke langt borte fra Guds rike.» Jesus hadde evnen til å få frem det beste hos folk. Det er få ting som utretter så mye som et kompliment for å åpne hjerter for evangeliet. Se etter det gode i mennesker rundt deg, og la dem få vite at du setter pris på dem.

`Les Jes 42,3; Kol 4,5–6 og Ef 4,15. Hvilke prinsipper lærer disse tekstene om å dele vår tro med andre og om vårt forhold til dem?`

Når ordene våre oppmuntrer og er fylt med nåde, har de en positiv innflytelse. Jesajas profetiske ord åpenbarer at Jesus ikke ville «bryte et knekket rør» eller «slokke en rykende veke.» Jesus hadde så stor medfølelse at han var nøye med ikke å knekke en som nettopp var kommet til tro eller slukke troens små glør i deres hjerte.

`Hvorfor er hvordan vi sier noe minst like viktig som hva vi sier? Hvordan reagerer du på dette: «Sannhet er sannhet, og folk får bare ta imot eller la være»? Hva er galt med denne sannheten?`