---
title:  Jesu holdning til mennesker
date:  16/08/2020
---

Jesus så alltid det gode i andre. Han fikk frem det beste i dem. De religiøse lederne kritiserte Jesus for at han «tar imot syndere og spiser sammen med dem» (Luk 15,2). De var urolige fordi han hadde pleiet omgang med «de ugudelige». Deres trosliv virket fremmedgjørende. De ble overrasket da Jesus sa: «Jeg er ikke kommet for å kalle rettferdige, men syndere» (Matt 9,13).

For de skriftlærde, fariseerne og saddukeerne dreide troen seg om å unngå. De tenkte: «Gjør alt du kan for å unngå kontakt med synd.» Han kastet seg ut i verdens elendighet for å hjelpe den, ikke unngå den. Han er «verdens lys» (Joh 8,12).

`Les Matt 5,13–14. Hvilke to bilder brukte Jesus på sine etterfølgere? Hvorfor tror du han brukte disse bildene? Se også Joh 1,9; Joh 12,46; Fil 2,15.`

Salt var en av de viktigste ressursene i oldtiden. Det var ekstremt verdifullt, og iblant brukte romerske legioner det som valuta. Det var et symbol på stor rikdom. Det ble også brukt til å bevare mat og sette smak på den. Da Jesus benyttet salt som symbol på sitt folk, sa han at verdens sanne rikdom ikke er verdens mektigste og rikeste. Verdens rikdom er engasjerte kristne som gjør en forskjell for Guds rike. Deres gode gjerninger i uselvisk tjeneste bevarer verdens godhet og setter smak på den.

Det andre bildet Jesus brukte (Matt 5,14), var «verdens lys». Lyset unngår ikke mørket. Det lyser i mørket. Det skiller seg ikke fra mørket. Det trenger inn i mørket og gjør mørket lyst. Jesu tilhengere skal trenge gjennom verdens mørke i nabolaget, i tettsteder og byer og gjøre dem lysere med Guds lys.

`Etter å ha lest Jesu ord i Joh 17,15–18: Hvordan skal vi forstå tanken om atskillelse fra verden og å unngå verden? Er det samme sak? Hva mente Jesus da han ba om at hans tilhengere skulle være i verden, men ikke av verden? Hvordan gjør vi det?`