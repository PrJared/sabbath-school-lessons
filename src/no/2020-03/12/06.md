---
title:  Guds siste appell
date:  17/09/2020
---

`Les Åp 14,8, Åp 17,3–6, og Åp 18,1–4. Hva lærer vi om det åndelige Babylon i disse versene?`

I Åpenbaringen står begrepet «Babylon» for et falskt religionssystem basert på menneskelige gjerninger, menneskeskapte tradisjoner og falske læresetninger. Det opphøyer mennesker og deres selvrettferdighet over Jesus og hans syndfrie liv. Det setter menneskelige religiøse læreres bud over Guds bud. Babylon var sentrum for avgudsdyrkelse, soltilbedelse og vranglæren om sjelens udødelighet. Dette falske religionssystemet har diskret integrert mange av det gamle Babylons religiøse praksiser i tilbedelsen. Guds budskap i de siste dager er budskapet om Jesus og hans rettferdighet. Det gjenspeiler himmelens appell: «‘Falt, falt er Babylon den store! ... Dra bort fra henne, mitt folk» (Åp 18,2; Åp 18,4). Vi er kalt til å opphøye Kristi budskap i hele dets fylde. Å opphøye Jesus er å løfte frem alt han lærte. Det er å forkynne ham som er «veien, sannheten og livet» (Joh 14,6). Det er å åpenbare Babylons vranglære i motsetning til sannheten om Jesus.

`Les Åp 14,7; Åp 14,9–11. Hvilke motsatte gjenstander for tilbedelse blir nevnt?`

Åp 14 skildrer to slags tilbedelse – tilbedelse av Skaperen og tilbedelse av dyret. Fokuset er Guds dag for tilbedelse, den ekte sabbaten og en erstatning eller forfalsket sabbat. Sabbaten står for den hvile, visshet og trygghet vi har i Kristus, vår skaper, frelser og kommende konge. Den falske dagen står for en falsk erstatning ut fra menneskelig tankegang og menneskeskapte forordninger.

`Les Åp 14,12. Hva sier denne teksten, spesielt i lys av det som går foran? Hvordan blir både loven og nåden åpenbart i teksten, og hva burde dette lære oss om lov og nåde som to uatskillelige sider av evangeliet?`