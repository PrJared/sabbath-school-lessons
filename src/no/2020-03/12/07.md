---
title:  Til ettertanke
date:  18/09/2020
---

«Gud har kalt sin menighet i vår tid slik han kalte det gamle Israel, til å være et lys i verden. Ved sannhetens makt – budskapene fra den første, andre og tredje engelen – har han skilt dem ut fra kirkene og verden og brakt dem i en hellig nærhet av seg selv. Han har gitt dem sin lov og har overlatt dem de store sannhetene i profetiene for vår tid. I likhet med de hellige budskapene til det gamle Israel er dette en hellig gave som skal formidles til verden.

De tre englene i Åp 14 står for menneskene som tar imot lyset fra Guds budskap og går ut og gir advarselen over hele verden. Kristus sa til sine etterfølgere: «Dere er verdens lys» (Matt 5,14). Korset på Golgata taler til alle som tar imot Jesus: Se sjelenes verdi. «Gå ut i hele verden og forkynn evangeliet for alle mennesker!» (Mark 16,15). Ingenting må få hindre dette arbeidet. Det er det viktigste arbeidet i vår tid; det skal være vidtrekkende som evigheten. Alle Jesu etterfølgere vil være drevet av den kjærligheten som Jesus viste da han ga sitt liv for å frelse dem.

Kristus fryder seg over å ta imot alle som overgir seg til ham. Han fører mennesket inn i fellesskapet slik at han kan formidle mysteriet om kjærligheten som ble menneske. Snakk om det, be om det, syng om det, fyll verden med budskapet om hans sannhet, og fortsett å føre det lenger ut.» – _Counsels for the Church_, side 58, 59.

**Spørsmål til drøftelse**

`Hvordan peker de tre englebudskapene i Åp 14 på det som er essensen i vårt oppdrag i verden?`

`Tenk på sabbaten og betydningen av det den står for. Som vi så denne uken, er dens budskap så viktig at Gud befaler at vi skal sette av en syvendedel av vårt liv til å huske ham som skaper og frelser. I motsetning til et hellig fjell eller en hellig by behøver vi ikke å dra noe sted for å tilbe. Hver uke kommer sabbaten til oss. Hvordan hjelper dette oss å forstå dagens betydning og hva den står for?`

`Hvordan kan vi forklare tanken om Babylons fall eller begrepet dyrets merke på så positiv en måte som mulig? Det vil si: Hvordan kan vi legge frem disse sannhetene på en minst mulig krenkende måte selv om vi må forstå at noen vil bli fornærmet selv om vi gjør vårt beste?`