---
title:  Åpenbaringens endetidsbudskap
date:  15/09/2020
---

Åpenbaringens midtpunkt er kapittel 14. Dette kapittelet er av største betydning for Guds folk som lever i de siste dager av menneskets historie. Det skildrer Guds siste budskap til menneskeheten. Dette endetidsbudskapet er avgjørende for Guds folk og for hele menneskeheten.

`Les Åp 14,14–20. Hvilket symbol brukes for å skildre vår Herres gjenkomst?`

I hele Bibelen blir høsten benyttet som symbol på Kristi gjenkomst (Matt 13,37–43; Mark 4,29). I Åp 14 står kornhøsten som bilde på at de rettferdige kjøpes fri, og høsten av overmodne druer står for de ugudeliges ødeleggelse. Åp 14,6–12 inneholder et endetidsbudskap som skal forberede folk på den endelige innhøstingen.

`Les Åp 14,6–7. Hva er kjernen i budskapet i disse to versene? Hvordan bidrar de til vår selvforståelse?`

Den første engelens budskap i Åp 14 taler til en generasjon som lengter etter formål i livet. Det legger frem evangeliet om Guds nåde som gir tilgivelse til alle. Det renser oss fra syndeskyld og gir kraft til å seire. Dette budskapet er grunnlaget for alt egenverd: at Kristus skapte oss og frikjøpte oss. Det peker på at all urettferdighet en dag vil ta slutt i Guds endelige dom. Det er godt nytt fordi det åpenbarer at urettferdigheten ikke skal vare evig.

`«I en spesiell forstand er syvendedags-adventistene satt i verden som vektere og lysbærere. De har fått seg betrodd den siste advarsel til en fortapt verden. Vidunderlig lys fra Guds ord skinner på dem. Et arbeid av største betydning er gitt dem, nemlig å forkynne den første, den annen og den tredje engels budskap. Ikke noen annen gjerning har så stor betydning. De må ikke tillate noe annet å oppta deres oppmerksomhet.» – _Evangelism_, side 119, 120. Som kirke og som enkeltpersoner, hvordan kan vi ta til oss disse ordene?`