---
title:  Peter og sannheten
date:  13/09/2020
---

Gjennom frelseshistorien har Gud jevnlig sendt et spesielt budskap via profetordet for å forberede mennesker på det som skulle komme. Gud blir aldri overrumplet (Jes 46,9–10). Han forbereder sitt folk på fremtiden ved å sende profeter til å åpenbare sitt budskap før dommen faller (Amos 3,7). I tiden før syndfloden sendte Gud verden et budskap gjennom Noah. I Egypt reiste Gud opp Josef og forberedte landet på hungersnød i de syv gode årene. Profetene advarte israelittenes ledere om at babylonerne ville ødelegge Jerusalem. Døperen Johannes’ omvendelsesbudskap forberedte folket på Jesu første komme.

`Les 2 Pet 1,12. Hvilket uttrykk bruker Peter for å beskrive Guds budskap til hans generasjon?`

`Les 2 Pet 1,16–21. Hva var «den sannhet som er kommet til dere» som Peter og disiplene forkynte?`

Budskapet av evig betydning for det første århundre var at Kristus hadde kommet. Faderens kjærlighet ble åpenbart gjennom Kristi offer på korset. Selv om «syndens lønn er død», har Kristus sikret alle evig liv. Vi må velge om vi vil motta det i tro (Rom 3,23; Rom 6,23; Ef 2,8). Frelsesbudskapet går ikke ut på dato. Det er sannheten for alle tider.

Åpenbaringen setter Jesus og hans evige frelse i en endetidssammenheng for å forberede et folk på hans snare gjenkomst. Den åpenbarer løgnen i menneskelige tradisjoner og en selvopptatt religion. Fra begynnelse til slutt viser Åpenbaringen oss Jesus og hans verk på menneskets vegne.

Jesus er det sanne vitnet om sin Fars karakter. Han er «herren over jordens konger.» Han «elsker oss og har fridd oss fra våre synder med sitt blod og har gjort oss til et kongerike, til prester for Gud, sin Far» (se Åp 1,1–6). Åpenbaringen handler om Jesus og hans endetidsbudskap for å gjøre sitt folk klart for hans gjenkomst.

`Hva tenker du når du leser Åpenbaringsboken? Tenker du mer på dyr og profetiske symboler enn på Jesus? Hvorfor tror du han ga oss profetiene i Åpenbaringen? Hvordan åpenbarer de hans planer for menneskeheten?`