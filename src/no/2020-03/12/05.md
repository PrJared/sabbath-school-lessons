---
title:  Å forstå Guds budskap bedre
date:  16/09/2020
---

Åpenbaringens siste budskap presenterer Jesus og hans frelsende nåde til hele menneskeheten (Åp 14,6). Det er en inderlig appell til å «frykte» eller ære Gud i alt vi gjør – å respektere hans bud og holde hans lov i lys av Guds dom (Åp 14,7). Å «frykte Gud» har å gjøre med hvordan vi tenker. Det er en appell om å leve for å glede Gud og sette ham først i alle våre tanker. Det er en lydighetens holdning som får oss til å leve et gudfryktig liv (Ordsp 3,7; Apg 9,31; 1 Pet 2,17). Budskapet oppfordrer oss også til å gi Gud ære. Å gi Gud ære handler om det vi gjør i alle livets tilskikkelser.

`Les Fork 12,13–14 og 1 Kor 6,19–20. Hvordan gjør disse versene det lettere å forstå hva det vil si både å frykte Gud og å gi ham ære?`

I en tid med moralsk uansvarlighet, når millioner føler at de ikke er ansvarlige overfor andre enn seg selv, minner dette domsbudskapet oss om at vi er ansvarlige for våre handlinger. Det er en sammenheng mellom en ærbødig holdning overfor Gud, lydighet mot Gud og dommen. Lydighet er frukten av et frelsende forhold til Jesus. Bare hans rettferdighet kan stå i dommen, og i hans rettferdighet er vi trygge. Gjennom hans rettferdighet lever vi for å ære hans navn i alt vi gjør.

`Les Åp 14,7; Åp 4,11; 1 Mos 2,1–3 og 2 Mos 20,8–11. Hva er grunnlaget for all sann gudsdyrkelse, og hvordan gjenspeiler sabbaten dette?`

Satan har angrepet sabbaten fordi han vet at den er selve hjertet i tilbedelsen. Den opphøyer Kristus som skaperen og appellerer til alle overalt om å «tilbe ham som har skapt himmel og jord» (Åp 14,7). Den er relevant i evolusjonslærens tid. Den kaller oss tilbake til å tilbe Jesus som skapte oss og gir oss følelsen av vårt sanne egenverd i ham.

`Tenk på hvor viktig sabbaten er som en påminnelse om Gud som vår skaper, og dermed om hvem som er verdig vår tilbedelse. For hvilken annen lære er så viktig at Gud befaler at en syvendedel av livet hver uke skal hjelpe oss å huske ham som vår Skaper?`