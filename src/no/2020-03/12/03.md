---
title:  Åpenbaringens fokus på endetiden
date:  14/09/2020
---

Evangeliene handler mest om Kristi første komme. De forteller om hans fødsel, liv, død og oppstandelse. De forteller også om hans andre komme, men det ikke er ikke det viktigste. Men Åpenbaringen fokuserer på avslutningen av den store konflikten. Alle de viktigste profetiene ender med Jesu gjenkomst.

`Les Åp 1,7, Åp 11,15, Åp 14,14–20, og Åp 19,11–18. Hvilken konklusjon finner du i alle disse tekstene?`

Fra første til siste kapittel i Åpenbaringen er Jesu komme klimakset for hver profeti. «Lammet som ble drept» (Åp 5,12) kommer igjen som kongenes konge og herrenes herre (Åp 19,16). Han skal beseire alle fiendene som undertrykker og forfølger hans folk (Åp 17,14). Han vil befri dem fra syndens mareritt og føre dem hjem til herligheten. Den store konflikten mellom godt og ondt tar slutt. Jorden skal bli fornyet, og de frikjøpte skal leve sammen med Herren for alltid (Åp 21,1–4).

I Åp 22,7 (se også Åp 22,12.17.20) sier Jesus: «Og se, jeg kommer snart. Salig er den som tar vare på de profetiske ordene i denne boken». Dermed er Jesu siste appell til menneskene å ta imot hans kjærlighet og nåde og følge hans sannhet så de kan være klar til hans komme. Åpenbaringen avsluttes med Jesu invitasjon: «Ånden og bruden sier: ‹Kom!› Og den som hører det, skal si: ‹Kom!’» (Åp 22,17).

Herren oppfordrer alle som søker evig liv til å komme til ham. Deretter inviterer han dem av oss som har tatt imot frelsesbudskapet og venter på hans komme, til å innby andre til å ta imot budskapet om hans kjærlighet. Han sender oss ut for å dele hans budskap og forberede verden på hans snare gjenkomst. Ingenting er mer givende enn å gå med Jesus i hans oppdrag til verden.

`Kommer Jesus snart? Johannes skrev dette for 2000 år siden. Men tatt i betraktning vår forståelse av de dødes tilstand: Hvorfor er Kristi gjenkomst aldri lenger unna enn øyeblikket etter vår død? Hvordan hjelper dette oss å forstå hvor snart han kommer?`