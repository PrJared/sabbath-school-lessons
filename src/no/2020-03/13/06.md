---
title:  Kjærlighetens engasjement
date:  24/09/2020
---

Til slutt i samtalen mellom Peter og Jesus ser vi to menn som går på stranden. Mens bølgene skvulper mot land, forteller Jesus Peter hva det koster å være disippel. Han vil at Peter skal vite hva han går til hvis han tar imot innbydelsen om «fø sauene mine».

`Les Joh 21,18–19. Hva sa Jesus om hva det ville koste å være disippel? Hvorfor tror du Jesus fortalte Peter dette akkurat der og da?`

Jesus forutså Peters martyrdød. Hendene hans ville bli strakt ut på et kors. Jesus ga Peter et valg. Han tilbød ham livets største glede: å se sjeler vunnet for Guds rike. På pinsefestens dag skulle han få se tusener komme til Kristus. Han ville utføre mirakler i Jesu navn og prise ham med mange tusen til stede. Han ville få en evig glede i fellesskapet med Kristus i misjonsoppdraget.

Men det ville koste. Det innebar det største av alle offer. Peter ble bedt om å velge med åpne øyne. For nå visste han at intet offer var for stort til å gå med Jesus i hans oppdrag til verden.

`Les 1 Joh 3,16–18. For Johannes er kjærlighet mer enn en vag idé? Hvordan definerer han kjærlighetens store offer?`

I evigheten vil ingenting av det vi har gjort, virke som et offer. Vi vil føle at vi har fått en overflod igjen for vår tid og våre krefter. For en glede det er å omsette kjærlighet i handling, å la forsetter bli engasjement. Når vi besvarer Guds kjærlighet ved ikke å holde noe igjen når vi vitner for andre som Kristi sendebud, oppfyller vi formålet med vårt liv og opplever livets største glede. Som Jesus sa: «Nå vet dere dette. Og salige er dere så sant dere også gjør det» (Joh 13,17). Vi opplever livets største glede og varige lykke når vi oppfyller meningen med vår eksistens ved å herliggjøre Gud i vårt liv og deler hans kjærlighet og sannhet med verden.

`Det er vanskelig å forstå hva evigheten er siden vi bare kjenner en liten bit av tiden. Men prøv å forestille deg evig liv, et evig godt liv – bedre enn noe vi kan oppleve her – og dermed også hvorfor ingenting her er nok verdt til at du vil gi avkall på løftet om det evige liv som vi har i Jesus.`