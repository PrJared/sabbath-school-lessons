---
title:  Kall og engasjement
date:  21/09/2020
---

Tenk deg at du er Peter og Andreas. Solen har akkurat stått opp en vakker morgen i Galilea og jaget bort nattens kulde. Tankene kretser om dette ene: å få fisk, mye fisk. Fisket har vært bra den siste tiden, og du gleder deg til enda en dag. Så ser du ham nærme seg i morgenlyset, Jesus fra Nasaret. Lite vet du at livet vil bli snudd opp ned om litt. Du blir aldri den samme igjen.

`Les Matt 4,18–20. Hvorfor tror du Peter og Andreas var villige til et så radikalt valg som å følge Jesus? Hva tyder på at Jesus kalte dem til noe større enn å fange fisk?`

Fra Johannesevangeliet lærer vi at de allerede hadde kjent til Jesus i over et år, men at de ikke hadde bestemt seg fullt og helt for ham. Likevel må det ha vært noe helt spesielt ved Jesus, noe med hans utseende, ord og handlinger som overbeviste fiskerne om at han kom til dem med et kall fra Gud. De forlot båtene sine, arbeidet og de kjente omgivelsene og fulgte ham, for de merket at de ble kalt til et høyere formål. Fiskerne skjønte at de ble kalt til noe helt spesielt. Det er ikke sikkert at Gud kaller deg til å forlate arbeidsplassen din, men han kaller deg til noe stort – å dele hans kjærlighet og vitne om hans sannhet til ære for hans navn.

`Tenk på da Matteus ble kalt (Matt 9,9). Hva er bemerkelsesverdig i denne teksten?`

I den romerske verden var tollere ofte utpressere som brukte sin offisielle makt til å undertrykke vanlige folk. De var blant de mest forhatte og foraktede i hele Israel. Kristi ord «Følg meg» forutsetter at Matteus hadde hørt om Jesus og kjente en lengsel etter å følge ham. Da innbydelsen kom, var han klar. Han ble overrasket over at Jesus ville ta imot ham og ville ha ham med som en av disiplene.

Dypt inne lengter vi etter noe mer i livet. Vi ønsker å leve for noe verdifullt, ha et større, edlere formål. Derfor kaller Jesus oss til å følge ham slik han kalte Matteus.

`Tenk på hva folk har måttet oppgi for å følge Jesus. Hvorfor er det verdt omkostningen?`