---
title:  Kjærlighetens krav
date:  23/09/2020
---

Kjærligheten viser seg alltid i handling. Vår kjærlighet til Kristus tvinger oss til å gjøre noe for de fortapte. «For Kristi kjærlighet tvinger oss,» skriver Paulus (2 Kor 5,14). Kristendommen er ikke først og fremst å slutte med negative ting så vi kan bli frelst. Jesus «sluttet ikke» ikke med dårlige ting i himmelen slik at han kunne bli frelst. Han ga opp gode ting slik at andre kunne bli frelst. Jesus inviterer oss ikke bare til å gi vår tid, talenter og skatter til sin sak. Han oppfordrer oss til å gi vårt liv.

I et morgenmøte med disiplene ved bredden av Galileasjøen skisserte Jesus den guddommelige kjærlighets krav.

`Les Joh 21,15–19. Hvilket spørsmål stilte Jesus tre ganger, og hva svarte Peter? Hvorfor stilte Jesus spørsmålet tre ganger?`

Peter benektet Herren tre ganger, og Jesus fikk ham til å bekrefte sin kjærlighet tre ganger. Med de andre disiplene til stede, gjenreiste Jesus Peters overbevisning om at han var tilgitt og at Jesus fortsatt hadde arbeid til ham i sitt verk.

`Les Joh 21,15–19 igjen og legg merke til Jesu svar på Peters stadfestelse av sin kjærlighet til ham. Hva sa Jesus at han skulle gjøre?`

Guds kjærlighet er aktiv, ikke passiv. Sann kjærlighet er mer enn varme følelser og en god idé. Den innebærer engasjement. Kjærligheten tvinger oss til å handle. Den får oss til å rekke hånden ut til alle Guds barn som har et stort behov. Da Jesus sa til Peter: «Fø sauene mine», var det både et påbud og en forsikring. Mesteren ville ha et svar på kjærligheten, og han oppmuntret Peter med at han ennå hadde en oppgave til ham, til tross for hans skammelige opptreden da Jesus var arrestert og Peter ikke bare nektet for at han kjente ham, men også bannet på det, slik Jesus hadde forutsagt.

Poenget? Kanskje har du sviktet Herren grovt. Du kan ha fornektet ham med dine handlinger mer enn én gang. Heldigvis er nåden fremdeles tilgjengelig, og Gud er ikke ferdig med deg ennå. Han har ennå et sted i sitt verk for deg hvis du vil.

`Har du noen gang «fornektet» Herren slik som Peter? Hva betyr så historien for deg, ikke bare historien om Peters fornektelse, men om Kristus ord til Peter her?`