---
title:  Jesu selvoppofrende kjærlighet
date:  20/09/2020
---

Paulus oppfordrer oss til å la Kristi sinnelag bo i oss. Dette reiser fascinerende spørsmål. Hva var Kristi sinnelag? Hva styrte hans tankemønstre? Hva var essensen i hans tenkning?

`Les Fil 2,5–11. Hvordan åpenbarer disse versene kjernen i Kristi tenkning og det mønsteret som styrte hans liv?`

Fra evighet av var Jesus Guds likemann. Paulus uttrykker denne evige sannheten med ordene: «Han var i Guds skikkelse og så det ikke som et rov å være Gud lik» (Fil 2,6). Ordet som er oversatt «skikkelse», er det greske ordet morphē. Det betyr det som er selve essensen av en ting. Det knytter sammen to ting som er av samme verdi. SDA Bible Commentary formulerer det slik: «Dette likestiller Kristus med Faderen, og setter ham langt over enhver annen makt. Paulus understreker dette for å gi et mer levende bilde av Kristi frivillige ydmykelse.» – Bind 7, side 154. Idet hun taler om hans evige natur, legger Ellen White til: «I Kristus er selve kilden til liv; han har ikke lånt det, ikke fått det.» – _Alfa og Omega_, bind 5, side 86 [DA 530].

Jesus, som var Guds likemann fra all evighet, «ga avkall på sitt eget» (Fil 2,7). Det greske uttrykket kan oversettes «tømte». Jesus «tømte seg frivillig» for sine privilegier som Guds likemann og tok på seg et menneskes skikkelse og ble en ydmyk tjener for menneskeheten. Som tjener åpenbarte han himmelens kjærlighetslov for hele universet og utførte til slutt den endelige kjærlighetshandlingen på korset. Han ga livet sitt for å redde vårt, for evig.

Essensen av Jesu tenkning var selvoppofrende kjærlighet. Å følge Jesus betyr at vi elsker som han elsket og tjener som han tjente. Det vil koste oss noe å la Jesus og Den hellige ånd tømme oss for egoistiske ambisjoner. Det kostet Jesus alt. Men Skriften sier om Jesus: «Derfor har også Gud opphøyd ham til det høyeste og gitt ham navnet over alle navn» (Fil 2,9).

Himmelen vil være verdt ethvert offer vi gir på jorden. Vi må ofre noe underveis, men tjenergleden vil veie tyngre i dag, og alt vi gir avkall på her, vil blekne mot gleden ved å leve med Kristus gjennom evigheten.

`Når var siste gang du virkelig måtte dø fra deg selv for Kristi skyld? Hva sier svaret om din livsvandring?`