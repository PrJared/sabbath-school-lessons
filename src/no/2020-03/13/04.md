---
title:  'Paulus: Guds utvalgte redskap'
date:  22/09/2020
---

Da Paulus tok imot Kristus, ble livet forandret. Han fikk en ny fremtid. Jesus førte ham ut av trivselssonen og til opplevelser han knapt kunne ha forestilt seg. Veiledet av Den hellige ånd forkynte Paulus Guds ord til tusener i hele middelhavsområdet. Hans vitnesbyrd forandret kristendommens og verdens historie.

`Les Apg 9,3–6; Apg 9,10–20. Hvordan viser disse versene at Jesus hadde et guddommelig formål med Paulus’ liv?`

Jesus velger ofte de mest usannsynlige kandidatene til å vitne om ham. Tenk på de demonbesatte, den samaritanske kvinnen, en prostituert, en toller, galileiske fiskere og nå en voldsmann og forfølger av kristendommen. Alle ble forvandlet ved Guds nåde og sendt ut med glede i hjertet for å fortelle hva Jesus hadde gjort for dem. De ble aldri lei av å fortelle om sin erfaring. Det Jesus hadde gjort for dem, var så fantastisk at de måtte dele det. De kunne ikke tie.

`Les Apg 28,28–31 og 2 Tim 4,5–8. Hva tyder på at Paulus ikke vaklet i forsettet om å gi hele sitt liv til Kristus og sjelevinnende arbeid?`

På slutten av livet, mens han satt fanget i Roma, sa Paulus at «denne Guds frelse er sendt til hedningene, og de skal høre» (Apg 28,28). Teksten sier at han tok imot alle som besøkte ham og forkynte Ordet for dem (Apg 28,30–31). På slutten av livet oppfordret han Timoteus til å virke for evangeliet, og han sa om seg selv: «Jeg har stridd den gode strid, fullført løpet og bevart troen» (2 Tim 4,7).

Vårt kall er kanskje ikke så dramatisk som Paulus’ kall, men Gud kaller oss til å stå sammen med ham i arbeidet med å forandre verden. Til tross for all den motgang han hadde opplevd (se 2 Kor 11,25–30), forble Paulus trofast mot kallet. Historien om hvordan han som hadde forfulgt Jesu etterfølgere, ble den viktigste forkjemperen for kristentroen, er fortsatt et sterkt vitnesbyrd om hva Herren kan gjøre med en som overgir seg Herrens verk.

`Hva har Gud kalt deg å gjøre? Gjør du det?`