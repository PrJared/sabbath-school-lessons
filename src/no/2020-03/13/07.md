---
title:  Til ettertanke
date:  25/09/2020
---

«De som har åndelig tilsyn med menigheten, bør tenke ut måter så alle dens medlemmer kan få arbeide i Guds verk. Tidligere ble dette altfor ofte forsømt. Det er ikke lagt klare og tydelige planer så alle kan bruke sine talenter i aktiv tjeneste. Det er bare få som skjønner hvor mye som har gått tapt på grunn av dette.

Lederne i Guds verk må være kloke generaler og legge planer for fremrykning på bred front. I planleggingen må de spesielt se på hva lekfolk kan gjøre for venner og naboer. Guds verk her i verden kan aldri bli avsluttet før de menn og kvinner som utgjør flertallet i våre menigheter, samler seg til verket og forener sine anstrengelser med det som predikanter og menighetens embetsmenn gjør.

Synderes frelse forutsetter alvorlig, personlig innsats. Vi skal gå til dem med livets ord og ikke vente til de kommer til oss. Å, om jeg kunne ordlegge meg slik at menn og kvinner ble inspirert til flittig handling! Øyeblikkene vi får, er få. Vi står helt på grensen til den evige verden. Vi har ikke tid å kaste bort. Hvert øyeblikk er viktig og altfor dyrebart til å brukes til ren egoisme. Hvem vil søke Gud i oppriktighet og få kraft og nåde til å være hans trofaste arbeidere på misjonsmarken?

I hver menighet finnes det talenter som med riktig innsats kan utvikles og bli en stor hjelp i arbeidet. Det som er nødvendig for å styrke menighetene våre nå, er at kloke arbeidere ser og utvikler talenter i menigheten – talenter som kan utdannes til mesterens tjeneste.» – Ellen White, _Testimonies for the Church_, bind 9, side 116, 117.

**Spørsmål til drøftelse**

`Hva er hovedtanken i sitatet ovenfor? Hvilken innvirkning kan det ha på din vitnetjeneste og menighetens utadvendte arbeid?`

`Hvordan viser ekte kjærlighet seg alltid? Hvilke falske former for kjærlighet finnes, og som har lite å gjøre med ekte kjærlighet?`

`Snakk om hva folk har ofret for Herren, også tap av liv. Hva kan du lære av disse historiene?`

`Tenk på svaret ditt på spørsmålet på slutten av søndagens avsnitt, om hva du har ofret for Kristus. Hva har du ofret? Hvorfor gjorde du det? Var det verdt omkostningen? Hvordan kan du forklare en ikke-kristen det du gjorde og hvorfor du gjorde det?`