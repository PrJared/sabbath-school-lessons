---
title:  Den Hellige Ånd og vitnetjenesten
date:  28/07/2020
---

I hele Apg leser vi at Den hellige ånd var mektig til stede. Han arbeidet for og gjennom de troende der de vitnet for sin Herre på ulike måter. Han styrket dem til prøvelsene og utfordringene som vitner i en fiendtlig kultur. Han førte dem til ærlige sannhetssøkere. Han forberedte menneskehjerter i hele byer før de troende kom dit. Han åpnet muligheter som de aldri hadde drømt om og ga kraft til deres ord og handlinger.

`Les Apg 7,55; Apg 8,29; Apg 11,15; Apg 15,28–29 og Apg 16,6–10. Hvordan bisto Den hellige ånd disiplene i de opplevelsene som er skildret her? Med andre ord: Hva var noe av det Den hellige ånd gjorde i disse situasjonene?`

Den hellige ånds innsats i det første århundret var fantastisk. Opplevelsene ovenfor viser bare noe av hans aktivitet. Han styrket Stefanus til å vitne for Herren i møte med mobben som steinet ham til døde. Han ledet Filip til en etiopier for å åpne Afrika for evangeliet. Han ga Peter et tegn da hedninger også tok imot Den hellige ånds gave. Han samlet menigheten i en tid da den lett kunne ha blitt splittet på grunn av omskjærelsen, og med Paulus åpnet han hele Europa for evangeliet.

Den hellige ånd var aktiv i menigheten i nytestamentlig tid og er aktiv i dag. Han lengter etter å styrke oss, undervise oss, lede oss, forene oss og sende oss ut på verdens viktigste oppdrag: å føre menn og kvinner til Jesus og hans sannhet. Husk at han fortsatt er aktiv slik han var det i kirkens første tid.

`Hvordan kan vi bli mer mottagelige for Den hellige ånds kraft? Hva kan vi gjøre så han kan arbeide i og gjennom oss?`