---
title:  Den Hellige Ånd, ordet og vitnesbyrdet
date:  29/07/2020
---

Guds ord var kjernen i kirkens vitnesbyrd i NT. Peters preken på pinsedagen bygget på GT for å bevise at Kristus var Messias. Stefanus’ vitnesbyrd gjennomgikk Israels historie. Peter viste til «ordet han [Gud] sendte til Israels folk» (Apg 10,36) og fortalte så Kornelius om oppstandelsen. Paulus viste stadig til de store profetiene om Messias’ komme i GT, og Filip forklarte betydningen av den messianske profetien i Jes 53 for en søkende etiopier. I begge tilfeller forkynte disiplene Guds ord, ikke sitt eget. Det Ånds-inspirerte Ordet var grunnlaget for deres autoritet.

`Les Apg 4,4; Apg 4,31; Apg 8,4; Apg 13,48–49; Apg 17,2; Apg 18,24–25. Hva lærer tekstene om forholdet mellom Den hellige ånd, Guds ord og den nytestamentlige menighets vitnesbyrd?`

Den samme hellige Ånd som inspirerte Guds ord, virker gjennom Ordet for å forvandle liv. Det er livgivende kraft i Guds ord fordi det er Kristi levende ord.

`Les 2 Pet 1,21 og Hebr 4,12. Hvorfor er Guds ord så virkningsfullt?`

«Den skaperkraften som frembrakte universet, møter vi i Guds ord. Dette ordet gir kraft og frembringer liv. Enhver befaling er et løfte. Når viljen går med på befalingen og den blir en del av oss, bringer den med seg Den Allmektiges liv. Det forvandler vår natur og gjenskaper Guds bilde i oss.» – _Utdanning for livet_, side 67.

Grunnen til at Bibelen har en slik makt til å forvandle liv, er at den samme hellige Ånd som inspirerte Bibelen også inspirerer og forvandler oss når vi leser den. Når vi deler Guds ord med andre, arbeider Den hellige ånd for å endre deres liv gjennom det Ordet han inspirerte. Gud har lovet å velsigne sitt Ord, ikke våre ord. Kraften er i Guds ord, ikke i menneskelige spekulasjoner.