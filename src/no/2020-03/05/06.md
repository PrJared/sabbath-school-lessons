---
title:  Den Hellige Ånds forvandlende kraft
date:  30/07/2020
---

Et grundig studium av Apg viser at Gud utretter mirakler i menneskers liv gjennom sin Ånd. Apg er en kasusstudie om evangeliets seier over kulturelle skjevheter, forvandling av inngrodde vaner, og den lærer hele menneskeheten om Kristi nåde og sannhet. Den hellige ånd møter mennesker der de er, men han lar dem ikke bli der. Han forandrer dem. De får et nytt liv.

`Les Apg 16,11–15; Apg 16,23–34; Apg 17,33–34 og Apg 18,8. Dette er bare noen få av Bibelens omvendelseshistorier. Hva lærer vi om Guds kraft til å forvandle livet for alle slags mennesker med forskjellig bakgrunn?`

For et utrolig utvalg mennesker. Lydia var en rik jødisk forretningskvinne, og fangevokteren i Filippi var romersk embetsmann i middelklassen. Den hellige ånd kan nå alle deler av samfunnet. Hans makt til å forvandle gjelder både menn og kvinner, rik og fattig, lærd og ulærd.

De to siste på listen vår er like bemerkelsesverdige. Apg 17,34 omtaler Dionysios fra Areopagos-rådet. Rådets medlemmer var blant dommerne som dømte i rettsaker. De var fremtredende, respekterte medlemmer av samfunnet.

Ved Den hellige ånds kraft nådde Paulus også gjennom til samfunnets øverste ledere. Krispus (Apg 18,8) var synagogeforstander. Han var gjennomsyret av jødisk tankegang, og Den hellige ånd brøt gjennom og forandret hans liv. Disse historiene viser at når vi vitner for Jesus og deler hans ord med andre, vil Den hellige ånd gjøre store ting i alle slags menneskers liv, folk med ulik bakgrunn, kultur, utdanning og tro. Vi må ikke spekulere over hvem som kan eller ikke kan nås. Vår oppgave er å vitne for alle som kommer inn i vårt liv. Gud gjør resten.

`Kristus døde for alle mennesker. Hva burde denne sannheten lære oss om aldri å gå ut fra at noen er utenfor håpet om frelse?`