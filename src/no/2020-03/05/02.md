---
title:  Jesus og løftet om Den Hellige Ånd
date:  26/07/2020
---

Med løftet om Den hellige ånd talte Jesus til disiplenes bekymring for at han skulle forlate dem og dra hjem til himmelen. «Men jeg sier dere sannheten: Det er det beste for dere at jeg går bort. For dersom jeg ikke går bort, kommer ikke Talsmannen til dere. Men går jeg bort, kan jeg sende ham til dere» (Joh 16,7). Det greske ordet for «Talsmannen» er parakletos. Den betyr «en som kommer til din side» for å hjelpe. En av Den hellige ånds viktigste oppgaver er å komme til alle troende med kraft og veiledning i vitnetjenesten. Når vi vitner for Jesus, står vi ikke alene. Den hellige ånd går ved vår side og vil lede oss til oppriktig søkende mennesker. Han forbereder hjertene før vi treffer dem. Han hjelper oss å velge våre ord, bringer overbevisning til de søkendes sinn og gir dem kraft til å reagere på hans tilskyndelser.

`Les Joh 15,26–27 og Joh 16,8. Hva sies om Den hellige ånds rolle i vitnetjenesten?`

Den hellige ånd vitner om Jesus. Hans mål er å føre så mange til Jesus som mulig. Hans oppgave er å ære Jesus. I denne rollen overbeviser han alle troende om deres ansvar for å vitne. Han åpner våre øyne så vi ser mulighetene i dem rundt oss, og han arbeider bak kulissene for å gjøre dem mottakelige for evangeliet.

Johannesevangeliet sier det tydelig. Han vil «gå i rette med verden og vise den hva synd er» (Joh. 16,8). Med andre ord rører han ved hjerter for å skape en dypere erkjennelse av fremmedgjøring fra Gud og behovet for omvendelse. Han overbeviser også om «rettferdighet». Den hellige ånd åpenbarer ikke bare synd, han lærer oss rettferdighet. Han viser oss storheten i Jesu rettferdighet i motsetning til vår egen skittenhet. Den hellige ånds rolle er ikke bare å påpeke hvor dårlige vi er. Han åpenbarer hvor god, medfølende og kjærlig Jesus er og former oss etter sitt bilde.

Å vitne er å samarbeide med Den hellige ånd i å ære Jesus. I Åndens kraft og under hans ledelse vitner vi om Jesus som har forvandlet vårt liv.

`Hvorfor må vi huske at vi ikke kan omvende noen, men at bare Den hellige ånd kan det?`