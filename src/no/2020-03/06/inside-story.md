---
title:  Misjonsfortelling
date:  07/08/2020
---

#### En mild røst

_Jean Obame-Efayong (58), Gabon_

Sjalusi forandret politimannen Jean Obame-Efayongs liv. Hver kveld kom konen, Rosette, sent hjem. Han visste ikke hva hun tok seg til, men fantasien grep ham og han fryktet det verste. Til slutt spurte han henne rett ut. "Jeg kom fra min søsters hus," sa hun. Det samme svaret fikk han hver kveld. En dag ba han om å få bli med.

Rosette tok ham med til kirken "Eternal Life". Han var lettet. Kirken lærte en blanding av kristendom og gammel afrikansk tro.

Tre kvelder gikk Jean for å se om Rosette virkelig gikk dit. Den fjerde gangen ville kvinnen som eide bygningen, vite hva han gjorde der. "Kom inn eller la være å komme igjen." Jean gikk inn og fattet interesse. Med tiden ble han en av lederne der.

Men en dag sluttet Rosette å gå. Før han fant ut hvorfor, døde hun i barselseng. Jean ba og tenkte over sin menighetstilhørighet. "Hjelp meg å slutte hvis dette ikke er den riktige kirken," ba han. Han kom aldri tilbake.

En kveld tre år senere var Jean på vei hjem da han så et stort telt på en fotballbane utenfor huset sitt. Det var som en mild røst sa: "Vi kom hit på grunn av deg." Han så ingen som snakket, men da han skulle til å gå igjen, sa stemmen: "Gå inn i teltet og hør evangeliet."

Jean satte seg bakerst. Det var den første kvelden av en møteserie, og evangelisten kalte folk til omvendelse. Jean kom tilbake neste kveld med papir og blyant. Han følte en sterk trang til å bli døpt. Han snakket med evangelisten om det, og han sa: "Herren har åpenbart seg for deg. Kom og bli døpt." Jean ble døpt.

Nå er han aktiv i menigheten. Hver dag hører han den milde stemmen han hørte den kvelden ved teltet. "Stemmen hjalp meg å finne veien," sa han. "Jesus lever i meg."

For tre år siden bidro offeret 13. sabbat til å bygge en videregående skole for 280 elever i Libreville i Gabon. Takk for at du planlegger et godt offer dette kvartalet, så det kan bygges skoler i Guinea og Liberia.

Du kan se Jean på YouTube: bit.ly/Jean-Obame-Efayong