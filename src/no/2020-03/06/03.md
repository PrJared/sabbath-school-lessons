---
title:  'Gud: Alle gode gavers giver'
date:  03/08/2020
---

Ifølge 1 Kor 12,11; 1 Kor 12,18; Ef 4,7–8 og Jak 1,17 kommer alle gaver fra Gud, og «enhver fullkommen gave» kommer fra ham. Derfor kan vi være sikre på at han vil gi oss de av Den hellige ånds gaver som passer best til vår personlighet og at han vil bruke ferdighetene våre til å tjene hans sak og herliggjøre hans navn.

`Les Mark 13,34 og 1 Kor 12,11. Hvem gir Gud åndelige gaver til?`

Bibelen taler klart. Gud har en spesiell oppgave for alle når evangeliet skal deles med andre. I Jesu lignelse om mannen som overlater huset sitt til tjenerne og ber dem ta seg av det, får tjenerne hver sin oppgave (Mark 13,34). Det er en oppgave til hver, og Gud gir åndelige gaver til alle for at de skal gjøre det de er kalt til. Når vi overgir oss til Kristus og i dåpen blir medlemmer av hans legeme, kirken, gir Den hellige ånd oss gaver slik at vi kan tjene kroppen og vitne for verden.

I 1903 skrev Ellen White et brev til en mann for å oppmuntre ham til å bruke de gavene Gud hadde gitt ham i tjeneste for andre. «Vi er alle medlemmer av Guds familie, alle er i større eller mindre grad utstyrt med gudgitte talenter, og vi er ansvarlige for hvordan vi bruker dem. Enten talentet er stort eller lite, skal vi bruke det i Guds tjeneste, og vi skal anerkjenne alle andres rett til å bruke de gavene som er betrodd dem. Vi bør aldri se ned på den minste fysiske, intellektuelle eller åndelige kapital.» – Brev 260, 2. desember 1903.

`Les Apg 10,36–38; Matt 3,16–18, og Apg 2,38–42. Hva lærer vi om løftet om Den hellige ånds gave ved dåpen?`

Akkurat som Jesus ble salvet med Den hellige ånd ved sin dåp for å forberede og utruste ham til tjeneste for verden, blir også vi lovet Den hellige ånd i dåpen. Gud vil at vi skal ha forsikringen om at han har oppfylt sitt ord og gitt oss åndelige gaver for å velsigne menigheten og verden.