---
title:  Å utvikle gavene våre
date:  06/08/2020
---

`Les lignelsen om talentene i Matt 25,14–30. Hva er den viktigste tanken for deg i denne historien? Hvorfor roste Gud de to første tjenerne og fordømte den siste? Hva sier lignelsen oss om bruken av talentene? Legg spesielt merke til Matt 25,29.`

Mesteren ga hver tjener talenter «etter det hver enkelt hadde evne til» (Matt 25,15). Det var forskjellige beløp til hver. En fikk fem talenter, en annen to og en tredje én. Alle tjenerne kunne velge hvordan de ville investere eller bruke talentene de fikk. Det viktige er at det de fikk, ikke var deres eget. Det tilhørte en som ga dem ansvar for det.

Mesteren var ikke opptatt av hvem som hadde store eller små talenter. Det som det kom an på, var hva de gjorde med det de hadde fått.

Paulus uttrykker det slik i 2 Kor 8,12: «For når den gode viljen er til stede, skal den verdsettes etter det en har, ikke etter det en ikke har.» Gud er ikke så opptatt av hvor mye du har som det du gjør med det du har.

Gud roste de to første tjenerne fordi de var trofaste i bruken av talentene sine. Talentene deres økte med bruk. Den «dårlige» tjeneren brukte ikke talenten mesteren hadde gitt ham, og den økte ikke. Det er en evig sannhet at «tjenestens lov blir bindeleddet som knytter oss til Gud og til vår neste.» – _Ord som lever_ (2006), side 232 [COL 326]. Den utro tjeneren kastet bort muligheten til å tjene og mistet til slutt evnen til å tjene.

Når vi bruker gavene som Gud har gitt oss til ære for hans navn, vil de vokse. Hvordan kan du oppdage de gavene Gud har gitt deg? Be Gud om å vise deg de områdene han vil at du skal tjene ham på. Når han gjør det, bør du engasjere deg. Gavene dine vil vokse med bruken, og du vil finne glede i tjenesten.

`Tenk på denne lignelsen og bruk den på ditt eget liv. Hva sier den til deg om hva du gjør med det du har fått av Gud? (Husk at alt du har, også er en gave fra Gud.)`