---
title:  'Ulike gaver: Sammen i tjenesten'
date:  02/08/2020
---

Har du tenkt over hvor ulike disiplene var? Deres bakgrunn, personligheter, temperament og gaver varierte sterkt. Men dette var ikke et problem for menigheten. Det var en styrke. Matteus var toller og veldig nøyaktig. Peter derimot, snakket ofte fort, var ivrig og impulsiv, men han hadde også naturlige lederegenskaper. Johannes var varmhjertet, men også frittalende. Andreas var opptatt av mennesker, var åpen for omgivelsene og oppmerksom på andre. Tomas var tilbøyelig til å stille spørsmål, og han tvilte ofte. Disiplene hadde forskjellige personligheter og gaver, men Gud brukte dem til å vitne for seg.

`Les 1 Kor 12,12–13; 1 Kor 12,18–22. Hva sier disse tekstene om behovet for mennesker med ulike gaver i Kristi legeme, kirken?`

Gud tar gjerne mennesker med ulik bakgrunn og ulike talenter og evner og gir dem gaver til tjenesten. Kristi legeme er ikke en homogen gruppe. Det er ikke en klubb der alle har samme bakgrunn og tenker likt. Det er en dynamisk bevegelse med mennesker som har ulike gaver, forent i kjærligheten til Kristus og til Skriften, og som er opptatt av å dele hans kjærlighet og sannhet med verden (Rom 12,4; 1 Kor 12,12). Medlemmene av Kristi legeme har ulike gaver, men alle er verdifulle; alle er nødvendige for at Kristi legeme skal fungere godt. Akkurat som øynene, ørene og nesen har ulike oppgaver, men er nødvendige for kroppen, er alle gavene også nødvendige (1 Kor 12,21–22).

Hvis du ser nøye på menneskekroppen, har selv de minste delene en viktig oppgave. Tenk på øyenvippene. Enn om vi ikke hadde noe så tilsynelatende ubetydelig som øyevipper? Støvpartikler vil gjøre synet uskarpt og kan føre til uopprettelig skade. Den i kirken som virker mest «ubetydelig», er en viktig del av Kristi legeme og har mottatt Den hellige ånds gave. Når vi overgir disse gavene til Gud, kan hver og en av oss gjøre stor forskjell.

`Du er kanskje veldig dyktig, men hva er du ikke spesielt god til som andre i kirken er gode til? Hvordan kan dette hjelpe deg å være ydmyk?`