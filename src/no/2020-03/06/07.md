---
title:  Til ettertanke
date:  07/08/2020
---

Les «Talentene» i _Ord som lever_ (2006), side 231–265 [COL 325–365].

Når Bibelens lære om åndelige gaver forstås riktig, skaper det enhet i menigheten. Det virker samlende når vi innser at alle er verdifulle medlemmer av Kristi legeme. Alle menighetens medlemmer er nødvendige for å fullføre Kristi misjon. Hvert medlem har en oppgave.

«Alle har fått et arbeid å gjøre for Mesteren. Han har gitt hver av sine tjenere spesielle gaver eller talenter. ‘En ga han fem talenter, en annen to og en tredje én talent – etter det hver enkelt hadde evne til.’ Hver tjener er vist en tillit som han er ansvarlig for, og de ulike oppgavene står i forhold til våre evner. Ved å dele ut gavene har ikke Gud vært urettferdig. Han har fordelt talentene etter tjenernes evner, og han forventer tilsvarende avkastning.» – _Testimonies for the Church_, bind 2, side 282.

Husk også at Åndens gaver gis til Guds ære og ikke vår egen. Gud ga dem for at hans navn kunne opphøyes og hans sak fremmes.

**Spørsmål til drøftelse**

`Hva vil det si at hver av oss har fått gaver fra Gud? Hvilke praktiske følger har dette for din lokale menighet? Hvilken forskjell kan denne tanken gjøre når det gjelder å engasjere alle i tjeneste?`

`Fortell hvordan et annet medlems gaver har velsignet deg. Fortell hvordan du oppdaget dine egne åndelige gaver. Hva tror du gavene dine er, og hvordan bruker du dem til å velsigne andre?`

`Denne studien påpekte at gavene våre vokser når vi bruker dem. Se tilbake på livet. Kan du tenke på gaver som Gud har gitt deg som har vokst når du har brukt dem til hans navns ære? Og still deg spørsmålet fra slutten av torsdagens avsnitt, om hvor trofast du er med det Gud har gitt deg.`