---
title:  Hvorfor får vi åndelige gaver?
date:  04/08/2020
---

`Les 1 Kor 12,7 og Ef 4,11–16. Hvorfor gir Gud åndelige gaver til de troende? Hva er hensikten med gavene?`

Åndelige gaver tjener flere formål. Gud gir dem for at menigheten skal vokse seg sterk og kunne utføre sin oppgave. De skal utvikle en menighet som holder sammen og er klar til å fullføre hans oppdrag i verden. Bibelens forfattere gir oss eksempler på de åndelige gavene som Gud gir menigheten, så som det å tjene, forkynne, undervise, oppmuntre og gi. Den taler også om gjestfrihet, barmhjertighet, hjelpsomhet og trøst, for bare å nevne noen få. En mer fullstendig liste finner du i Rom 12 og 1 Kor 12.

Du lurer kanskje på forholdet mellom åndelige gaver og naturlige talenter. Åndelige gaver er gitt av Den hellige ånd til hver troende for å utruste dem til deres spesielle oppgave i kirken og tjeneste for verden. De kan også inkludere naturlige talenter som blir helliget av Den hellige ånd og brukt til tjeneste for Kristus. Alle naturlige talenter er gitt av Gud, men ikke alle brukes i Kristi tjeneste.

«Åndens spesielle gaver er ikke de eneste talentene det pekes på i lignelsen. Talentene omfatter alle evner og muligheter, hva enten de er opprinnelige eller tilegnet, naturlige eller åndelige. Alle skal de brukes i Kristi tjeneste. Idet vi blir hans disipler, overgir vi oss til ham med alt det vi er og har. Disse gavene gir han så tilbake til oss i renset og foredlet form, for at vi kan bruke dem til hans ære og til velsignelse for våre medmennesker.» – _Ord som lever_ (2006), side 233 [COL 328].

Gud har også gitt spesielle gaver som profetiske gaver og spesielle oppgaver i kirken, så som pastorer og forstandere, som er lærere i Kristi legeme og skal utruste medlemmene til tjeneste (se Ef 4,11–12). Alle kirkeledere skal hjelpe medlemmene å oppdage sine åndelige gaver og lære dem å bruke gavene til å bygge opp Kristi legeme.

`Hvilke naturlige talenter har du som kan være en velsignelse for menigheten, uansett hvor nyttige de kan være i et sekulært miljø?`