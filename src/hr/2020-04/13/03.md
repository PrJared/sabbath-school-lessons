---
title:  NOVO POSTOJANJE
date:   21/12/2020
---

`“I otrt će Bog svaku suzu s očiju njihovih, i smrti više neće biti; ni tuge, ni jauka, ni boli više neće biti — jer prijašnje prođe.” (Otkrivenje 21,4 — Varaždinska Biblija) Što nam ovaj redak govori o tome koliko će drugačije od ovog svijeta biti to naše novo postojanje u kojem više neće biti ni smrti, ni boli, ni tuge?`

Jedan je kršćanin razgovarao s prijateljem o nadi koju donosi Evanđelje — obećanju o vječnom životu u Isusu Kristu. Čovjek je reagirao negativno na cijelu tu zamisao. “Vječni život?” — rekao je otresavši se. “Kakva užasna pomisao! Sedamdeset-osamdeset godina ovdje dovoljno je loše. Tko bi želio da se ovo produži zauvijek? To bi bio pakao.”

To što je rekao moglo bi imati smisla, samo što on nije razumio da obećanje o vječnom životu ne podrazumijeva jednostavno nastavak ovog života ovdje. Molim vas, pa tko bi to želio? Ali kao što kaže naš uvodni tekst, staro će proći i sve će postati novo.

**Što nam sljedeći tekstovi govore o tom novom životu koji će nastati?**

`2. Petrova 3,10-13`

`Otkrivenje 21,1-6`

Važno pitanje za nas u svemu ovome glasi: Što je potrebno da bismo bili dio tog novog postojanja? Kako dospijevamo tamo? Kako možemo biti sigurni da ćemo biti dio toga? Što bi nas u našem životu, ako takvo nešto uopće postoji, moglo spriječiti da budemo dio onoga što nam je Bog obećao preko Isusa?`