---
title:  ŠKOLA U VJEČNOSTI
date:   23/12/2020
---

`“Uistinu, naša nam sadašnja ali kratkotrajna i mala nevolja donosi izvanredno veliku i vječnu slavu, nama koji ne smjeramo na vidljivo, nego na nevidljivo, jer je vidljivo prolazno, a nevidljivo je vječno.” (2. Korinćanima 4,17-19) Kakvu nam nadu ovaj tekst nudi? Koje bi to mogle biti nevidljive, vječne stvari koje čekamo, koje su nam obećane preko Isusa? Vidi i Otkrivenje 21,1.2; 2,7; 7,14-17.`

Koliko god bila stvarna obećanja koja su nam ponuđena u Isusu, koliko god dobrih razloga imamo da u njih vjerujemo, ostaje činjenica da nam Biblija daje samo nagovještaje, samo blijedu sliku onoga što nas čeka. Međutim, možemo biti sigurni da će to biti divno, jer pomislite samo kako bi divan bio život bez pustošenja koje donosi grijeh!

Sve naše boli, sva naša patnja, sve s čim se ovdje borimo izazvao je grijeh i njegove posljedice. Krist je sve to došao ukinuti i On će obnoviti Zemlju u skladu s onim što je Bog prvobitno namjeravao, prije nego što se pojavio grijeh. Ona će zapravo biti još bolja jer ćemo usred sve te slave moći zauvijek promatrati ožiljke na Isusovim rukama i nogama — cijenu našeg spasenja.

“Kakvo li će nam se područje istraživanja otvoriti kad bude uklonjena koprena koja nam sada zastire vidik, kad nam oči ugledaju svijet ljepote koji sad letimice gledamo mikroskopom, kad budemo gledali slavu nebesa koju sada izdaleka promatramo teleskopom, kad bude uklonjen zlokoban utjecaj grijeha, kad se cijela Zemlja pojavi ‘u krasoti Gospodina, Boga našega’ (Psalam 90,17 — Varaždinska Biblija). Svaki će znanstvenik moći čitati izvještaje o stvaranju, a pritom neće otkriti ništa što bi ga podsjetilo na zakon zla. Slušat će glazbu glasova prirode ne otkrivši nijednu notu tugovanja, nijedan prizvuk žalosti. U svemu što je stvoreno pratit će samo jedan rukopis — u beskrajnom svemiru gledat će Božje ime napisano velikim slovima, a ni na zemlji, ni na moru, niti na nebu neće vidjeti nijedan zaostali trag zla.” (Ellen G. White, Odgoj, str. 248,249; u izvorniku 303)

`Pokušajte sebi dočarati kako će izgledati vječni život u potpuno novom svijetu — u svijetu bez svega onoga što život ovdje čini tako teškim. Kako ga zamišljate? Kojim se stvarima posebno radujete?`