---
title:  TADA ĆEMO ZNATI
date:   22/12/2020
---

“Nebo je škola, svemir je područje njezinog proučavanja, a Beskonačni je u njoj Učitelj. Ogranak te škole bio je otvoren u Edenu. Kad se plan spasenja ostvari, obrazovanje će biti nastavljeno u edenskoj školi.” (Ellen G. White, Odgoj, str. 247; u izvorniku 301)

Ako ste i vi poput većine ljudi, imate mnogo pitanja — pitanja o grijehu, patnji, bolesti, smrti, o tome zašto se događa ovo ili ono, ili zašto se događaju neke druge stvari.

Mi imamo pitanja i o svijetu prirode i svim njegovim tajnama. Bez obzira na nevjerojatni napredak koji je postigla znanost u pokušaju da bolje razumijemo ovaj svijet i svemir u cjelini, toliko toga je još uvijek izvan našeg domašaja.

Od najjednostavnijih oblika života do neba nad našim glavama, od kretanja subatomskih čestica do kruženja galaktika razbacanih po cijelom svemiru, suočeni smo sa stvarnošću koja je mnogo šira i dublja nego što naš um sada može pojmiti, pogotovo u kratkom vremenu koje ovdje imamo da bismo sve to sami proučili.

Ali kad budemo imali cijelu vječnost za proučavanje, mnoge tajne nesumnjivo će nam biti razjašnjene.

**Što ćemo prema sljedećim tekstovima učiti kad se cijela ova žalosna epizoda s grijehom, patnjom i smrću napokon završi?**

`1. Korinćanima 13,12`

`1. Korinćanima 4,5`

Obećano je da će nam biti dano da razumijemo ono što zasad ostaje skriveno od nas. Kako je divna ta nada da ćemo jednom kad sagledamo i razumijemo ono što nam sad izgleda tako teško, imati samo hvale za Boga! Sada je najvažnije da se držimo svoje vjere, da se uzdamo u Božja obećanja, da živimo u skladu sa svjetlom koje imamo i da izdržimo do kraja. A dobra je vijest da sve možemo “u Isusu Kristu”, koji nam “daje snagu” (Filipljanima 4,13).

`Koja vam teška pitanja leže na srcu? Što vam to sada izgleda toliko neshvatljivo? Kako nam oslanjanje na Boga u onome što razumijemo može pomoći i u vezi s onim što zasad ne razumijemo?`