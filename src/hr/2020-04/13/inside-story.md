---
title:  Iskustvo
date:   25/12/2020
---

#### Nema niti tihog rada subotom

Moji građevinski radnici imali su sve spremno za krov Essential Life Centera, urbanog središta utjecaja koje smo gradili. Bili smo u drugom po veličini gradu Kambodže, Battambangu, pa sam za postavljanje krova nazvao tvrtku u glavnom gradu, Pnom Penu. Prije potpisivanja ugovora objasnio sam im da smo kršćanska crkva i da ne radimo subotom. Bio sam uvjeren da će krov biti gotov prije subote.

Ali nakon što su radnici stigli, ubrzo sam uvidio da neće završiti prije subote. Elektroničkom poštom poslao sam u glavni ured podsjetnik o uvjetima našeg ugovora. Zazvonio mi je telefon dok sam razgovarao s jednim od svojih radnika, Koyom Sopaonom, na gradilištu u srijedu.

“Zovem u vezi s vašom poštom,” rekao je izvršni direktor tvrtke. “Trebamo završiti u subotu. Ako momci ne mogu raditi u subotu, morat ćemo im dodatno platiti da čekaju do ponedjeljka.”

“O tome smo razgovarali ranije,” odgovorio sam. “Ne možemo raditi u subotu.”

Izvršni direktor promijenio je pristup. “Mi ćemo biti tihi,” obećao je. “Nećemo praviti buku. Ne trebamo koristiti čekiće ili druge bučne alate u subotu. Nitko neće niti znati da smo na krovu.”

“Ako imate nekoliko minuta, dopustite mi da objasnim zašto ne radimo subotom”, rekao sam. Izvršni direktor pristao je saslušati.

“Kršćanska sveta knjiga Biblija kaže nam da je Bog stvorio ovu Zemlju u šest dana,” rekao sam. “Sedmog dana prestao je s radom, odmarao se i taj dan je učinio svetim. To je učinio kako bi nas podsjetio da je On naš Stvoritelj. On nam je naredio da ne radimo bilo koji posao — mi ili bilo tko tko radi za nas — na svaki sedmi dan, koji je subota. Na taj se način možemo sjećati i klanjati Njemu.”

“Ohhh, razumijem,” rekao je direktor. “U subotu ćemo se odmarati.”

Moj radnik Sopaon znatiželjno je slušao telefonski razgovor. Na kraju me je pogledao i upitao: “A zašto moja crkva svetkuje nedjelju?”

Pozivajući Sopaona da sjedne, ispričao sam mu činjenice iz povijesti o promjeni subote. Kasnije, na stanci za ručak, vidio sam Sopaona kako pretražuje svoju Bibliju. Bio je zaprepašten kad je saznao da Biblija uči da je sedmi dan subota.

U petak sam rekao Sopaonu: “Vidjeli ste novu istinu o Božjem danu u Njegovoj Riječi. Ne biste li Ga htjeli slijediti u Njegovoj istini i svetkovati subotu?”

“Da, bih!” uzviknuo je Sopaon. Sudjelovao je u bogoslužju u poluizgrađenom središtu utjecaja te subote. Nitko nije radio krov nad glavom. Danas je on đakon i učitelj u subotnjoj školi — u dovršenoj crkvi.

Gary Rogers (63) radio je u Kambodži kao graditelj od 1996. godine, na projektu Globalne misije, gradeći to središte utjecaja uz pomoć sredstava trinaeste subote u 2018. godini.

*Gary Rogers*

Iskustva preveo Ivan Đidara