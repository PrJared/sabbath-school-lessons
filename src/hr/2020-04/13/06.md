---
title:  VELIKI UČITELJ
date:   24/12/2020
---

Kao što smo vidjeli tijekom cijelog ovog tromjesečja, osnovni oblik Kristove službe ovdje na Zemlji bilo je Njegovo djelovanje kao Učitelja. Od početka svoje službe Isus je riječima i djelima neprestano učio svoje sljedbenike istinama o sebi, o Ocu, o spasenju i o nadi koja nas čeka (vidi Matej 5,2; Marko 4,2; Luka 19,47; Ivan 6,59).

Ako prelistavate neko evanđelje, bilo koje, stalno ćete nailaziti na Isusa kako poučava. I premda nas čak i sada Gospodin poučava preko svoje Riječi, to učenje nastavit će se i u novom svijetu. Ali zamislite koliko će drugačije to izgledati u svijetu nenarušenom grijehom i svim onim ograničenjima koja nam on nameće.

`“Ako li ga tko upita: ‘Kakve su ti to rane po tijelu?’ on će odgovoriti: ‘Izranjen sam kod prijatelja.’” (Zaharija 13,6) O čemu je prema vašem mišljenju riječ u ovom retku?`

“I kako odmiču, godine će vječnosti donositi sve bogatija i slavnija otkrivenja o Bogu i Kristu. Kako napreduje znanje, tako će rasti ljubav, štovanje i sreća. Što ljudi više nauče o Bogu, to će biti veće njihovo divljenje Njegovom karakteru. Kako Isus pred njima otkriva bogatstvo otkupljenja i zadivljujuća dostignuća u velikom sukobu sa Sotonom, srca otkupljenih plamte snažnijom predajom i s još većim ushitom diraju strune zlatnih harfi, a tisuće se tisuća i mirijade glasova udružuje i prerasta u silan zbor hvale. …

Veliki je sukob završen. Grijeha i grješnika više nema. Cijeli je svemir čist. Bilo neizmjerna svemira kuca istim otkucajem sklada i radosti. Od Onoga koji je sve stvorio teče život, svjetlost i radost kroz prostranstva beskrajnog svemira. Od najmanjeg atoma do najvećeg svijeta, sve, živo i neživo, u svojoj nepomućenoj ljepoti i savršenoj radosti objavljuje da je Bog ljubav.” (Ellen G. White, Velika borba, str. 582,583; u izvorniku 678)

`Od svih nevjerojatnih istina o kojima ćemo učiti u vječnosti, nijedna nas neće moći očarati više od istine o Kristovoj žrtvi umjesto nas. Zamislite koliko je duboko i bogato to što ćemo proučavati čitavu vječnost. Kako možemo čak i sada naučiti više cijeniti ono što je Isus učinio za nas na križu?`