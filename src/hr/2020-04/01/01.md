---
title:  Odgoj i obrazovanje u Edenskom vrtu
date:   26/09/2020
---

> <p></p>
> “Gle, uzvišen je Bog u svojoj snazi! Zar učitelja ima poput njega?” (Job 36,22)

### Biblijski tekstovi
Postanak 2,7-23; Postanak 3,1-6; 2. Petrova 1,3-11; 2. Petrova 2,1-17; Hebrejima 13,7.17.24.

Većini proučavatelja Biblije poznat je zapis iz prva tri poglavlja Postanka, kao i galerija likova koji se tu pojavljuju: Bog, Adam, Eva, anđeli, zmija. Pozornica je prelijepi rajski vrt zvani “Eden”. Zaplet kao da slijedi logičan niz događaja. Bog stvara. Bog poučava Adama i Evu. Adam i Eva griješe. Adam i Eva bivaju prognani iz Edena. Međutim, pomnije razmatranje prvih nekoliko poglavlja Postanka, pogotovo kroz leće poučavanja i obrazovanja, pruža nove uvide u taj događaj, njegove protagoniste i njihovo okruženje.

“Odgojni sustav, utemeljen u početku svijeta, bio je određen kao uzor ljudima u svim budućim razdobljima. Da bi se prikazala načela toga sustava, u domu naših praroditelja u Edenu bila je osnovana škola koja je trebala služiti kao uzor. Edenski vrt bio je učionica, priroda je bila udžbenik, sâm Stvoritelj bio je Učitelj, a roditelji ljudskog roda bili su učenici.” (Ellen G. White, Odgoj, izdanje 2017., str. 18; u izvorniku 20) Bog je bio osnivač i ravnatelj prve škole, a i učitelj u njoj. Ali kao što znamo, Adam i Eva na kraju su izabrali drugog učitelja i naučili pogrešne lekcije. Što se dogodilo i zašto, i što mi danas možemo naučiti na osnovi tog najstarijeg izvještaja o odgoju i obrazovanju?

*Oikos: Ovog tjedna čitamo iz knjige Ellen G. White, Služba liječenja, Znaci vremena, 2014., poglavlje 6*