---
title:  NESHVAĆANJE PORUKE
date:   29/09/2020
---

Kao što smo vidjeli jučer, usprkos jasnoj Božjoj zapovijedi, Eva je čak i svojim rječnikom razvodnila ono čemu je bila naučena.

Premda nije pogrešno protumačila ono što joj je Bog rekao, to očito nije dovoljno ozbiljno shvatila. Teško je prenaglasiti posljedice njezinih postupaka.

Dakle, kad se susrela sa zmijom, Eva joj je ponovila (premda ne doslovno) ono što je Bog rekao u vezi sa stablima u vrtu (Postanak 3,2.3). Naravno, ta poruka nije bila ništa novo za zmiju. Ona je bila upoznata s tom zapovijeđu i dobro pripremljena da je izokrene iskoristivši Evinu prostodušnost.

`Proučite Postanak 3,4-6. Osim što se izravno suprotstavila Božjim riječima, što je zmija još rekla, što je, očito, imalo uspjeha kod Eve? Koja je načela zloupotrijebila?`

Kada joj je zmija rekla da je ta poruka dijelom netočna, Eva je mogla otići i posavjetovati se s Bogom. To je ono najljepše u vezi s poučavanjem u Edenskom vrtu — slobodan pristup moćnom Učitelju koji su imali prvi učenici nesumnjivo nadmašuje sve što bismo danas uopće mogli zamisliti ovdje na Zemlji. Međutim, umjesto da otrči, da zatraži božansku pomoć, Eva je prihvatila zmijinu poruku. Prihvaćanje te izmijenjene poruke ukazuje na Evinu sumnju u vezi s Bogom i onim što im je On rekao.

U međuvremenu, Adam je i sâm zapao u tešku situaciju. “Adam je shvatio da je njegova družica prekršila Božju zapovijed, zanemarila jedinu zabranu koja im je dana da ispita njihovu vjernost i ljubav. U njegovom se umu odvijala strašna borba. Žalio je što je dopustio da Eva odluta od njega. Ali djelo je bilo učinjeno, on će morati biti odvojen od osobe čije mu je društvo donosilo radost. Kako se pomiriti s tim?” (Ellen G. White, Patrijarsi i proroci, str. 36; u izvorniku 56) Nažalost, premda je znao što je dobro a što zlo, i on je napravio pogrešan izbor.

Razmišljajte o ironiji laži koju ovdje nalazimo — zmija je rekla da će oni, ako budu jeli s tog stabla, “biti kao bogovi” (Postanak 3,5). Ali zar u Postanku 1,27 ne stoji da su oni već bili kao Bog? Što na osnovi tih tekstova saznajemo o tome kako lako možemo biti zavedeni, i zašto su vjera i poslušnost naša jedina zaštita, čak i kada imamo najbolje obrazovanje kakvo su imali Adam i Eva?