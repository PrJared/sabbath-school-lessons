---
title:  OBNOVA ONOGA ŠTO JE IZGUBLJENO
date:   30/09/2020
---

Odlučivši poslušati zmiju, Adam i Eva su se, između ostalog, suočili s protjerivanjem iz Božje učionice. Zamislite samo što su sve oni izgubili zbog grijeha. Kad shvatimo njihov pad, bolje možemo razumjeti svrhu našeg obrazovanja u sadašnjem vremenu. Usprkos njihovom protjerivanju, život u nesavršenom svijetu dao je novu svrhu obrazovanju.

Ako je poučavanje prije pada bilo Božji način da Adama i Evu upozna sa sobom, svojim karakterom, dobrotom i ljubavlju, onda poučavanje u današnje vrijeme mora doprinijeti tome da se ljudski rod ponovno upozna sa svim tim i da se u nama obnovi Božja slika. I premda su fizički uklonjena iz Njegove prisutnosti, Božja djeca još uvijek mogu upoznati Njega, Njegovu dobrotu i ljubav. Preko molitve, služenja i proučavanja Njegove Riječi, možemo se približiti svojem Bogu kao što su to činili Adam i Eva u Edenu.

Dobra je vijest da zahvaljujući Isusu i planu spasenja, nije sve izgubljeno. Mi imamo nadu u spasenje i obnovu. A kršćansko poučavanje trebalo bi najvećim dijelom upućivati učenike na Isusa, na ono što je On učinio za nas i na obnovu koju nudi.

`Pročitajte 2. Petrova 1,3-11. U svjetlu svega što su ljudska bića izgubila kad su napustila Vrt, ovi redci dolaze kao ohrabrenje da mnogo toga ipak može biti obnovljeno. Što Petar tvrdi da mi moramo učiniti da bismo mogli tražiti obnovu Božje slike u našem životu?`

Isusova “božanstvena snaga obdarila nas je svime što je potrebno za život i pobožnost” (2. Petrova 1,3). Kakvo obećanje! Što bi to sve moglo biti? Petar nam nabraja: vjera, krepost, znanje, postojanost, suzdržavanje i tako dalje. Zapazite također da Petar ovdje navodi znanje. Ta nas misao, naravno, vodi do pojma obrazovanja. Pravo obrazovanje vodit će k pravom znanju, znanju o Kristu, i tako ćemo postajati sve sličniji Njemu, a bit ćemo spremni i svoje znanje o Njemu prenositi drugima.

`Razmislite za trenutak o činjenici da je zabranjeno stablo bilo stablo “spoznaje dobra i zla”. Što nam to govori o činjenici da nije svako znanje dobro? Kako razlikujemo dobro od lošeg znanja?`