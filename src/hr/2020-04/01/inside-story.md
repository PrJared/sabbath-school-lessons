---
title:  Iskustvo
date:   02/10/2020
---

#### Pomoć svećeniku u nevolji

Rumunjski svećenik došao mi je s molbom: “Možeš li uvjeriti članove povjerenstva da imam dobar posao i dobru razinu obrazovanja kako bih mogao započeti svoj doktorski studij?”

Svećenik se upisao na studij teologije na Sveučilištu u Strasbourgu u Francuskoj, ali je povjerenstvo za doktorate odlučilo da najprije mora ponoviti godinu dodiplomskog studija. Bio sam doktorski student druge godine, a on i ja smo sklopili prijateljstvo kad smo shvatili da smo obojica iz Rumunjske.

“Vjeruješ li u Boga?” upitao sam svećenika smiješeći se.

Bio je iznenađen. “Naravno da vjerujem!” odgovorio je.

“Vjeruješ li u snagu molitve?” upitao sam.

“Vjerujem da Bog može činiti čuda,” rekao je svećenik.

“Ne govorim o običajima ili nekom vjerskom obredu,” rekao sam. “Bog može odgovoriti na naše molitve ako se izravno molimo Njemu.”

Nekoliko dana kasnije pozvao sam svećenika da se moli sa mnom.

“Prije nego što pitam profesore, najprije bismo se trebali moliti,” rekao sam. Svećenik se složio.

Odlučio sam ne pokušavati uvjeriti profesore da promijene pravila za svećenika, nego sam, umjesto toga, predložio da im pokaže kako se u obrazovnom sustavu Rumunjske primjenjuje francuski model. Susreo sam se sa svakim od sedam profesora koji su sjedili u povjerenstvu. Svaki je obećao da će pitanje pregledati na sljedećem sastanku povjerenstva.

Profesori su provjerili svećenikovo znanje u posebnom intervjuu i prihvatili su ga u doktorski program. Zahvalili smo Bogu na čudu!

Naše prijateljstvo procvjetalo je tijekom sljedeće dvije godine. Svećenik je često posjećivao moj dom da s mojom obitelji razgovara, ruča i da imamo bogoslužje. No, tijekom svoje treće godine svećenik je najavio da će napustiti program. “Imam novi posao,” rekao je. “Postavljen sam za državnog tajnika Rumunjske za vjerska pitanja.”

Postao je najviši vjerski dužnosnik rumunjske vlade. Nikad ne znate dalekosežni utjecaj svojih riječi i djela.

Čuvši da je svećenik preuzeo dužnost, neki adventisti u Rumunjskoj pribojavali su se ograničenja vjerske slobode, posebno protiv pripadnika manjih vjerski zajednica poput Crkve adventista sedmog dana. Ali nijedan se takav pokušaj nije ostvario. Zapravo, svećenik je postao vladin ministar za odnose s vjerskim zajednicama — i doista, bio je neizmjerno pošten i objektivan s ljudima svih vjera.

Nakon što se smjestio u svojem poslu, u šali sam tražio da posjetim njegov ured kako bismo se fotografirali. “Želim pokazati svojoj djeci da vide da znam nekoga slavnog,” šalio sam se.

On se nasmijao. “Dođi, kad god poželiš”, rekao je. Ostali smo prijatelji do danas.

*Gabriel Golea, tajnik Francusko-belgijske unije sa sjedištem u Parizu, Francuska*