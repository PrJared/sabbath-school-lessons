---
title:  ISUS KAO UČITELJ
date:   16/11/2020
---

Biblija opisuje Isusa brojnim izrazima. On je Božji Sin, Mesija, Sin Čovječji, Spasitelj, Otkupitelj, Gospodin, Jaganjac Božji — spomenimo samo neke. Ali za one koji su Ga najbolje upoznali tijekom tri i pol godine Njegove javne službe u Judeji i Galileji, On je bio Učitelj. Zvali su Ga “Učitelju” ili “Rabbi”. Oba ta izraza znače jedno te isto.

Prema tome, zanimanje učitelja i posao poučavanja bio je posebno pogodan način za vršenje Njegove javne službe. U određenom smislu, Njegovo djelo spasenja srodno je poslu poučavanja. Štoviše, to je i pretkazao prorok-evanđelist.

`Pročitajte Izaija 11,1-9. Što nam Izaija otkriva o Isusovoj učiteljskoj ulozi?`

Jedno od najneobičnijih mesijanskih proročanstava u Svetome pismu nalazi se u 11. poglavlju Knjige proroka Izaije. U Izaiji 11,1-3 dolazeći Mesija opisuje se obrazovnim terminima — kao netko tko donosi znanje, savjet, mudrost i razumijevanje. Cijeli taj odlomak završava sljedećim značajnim obećanjem: “Zemlja će se ispuniti spoznajom Jahvinom kao što se vodom pune mora.” (Izaija 11,9) Možda je upravo takvo učenje Svetoga pisma nadahnulo Ellen G. White da u svojoj knjizi koja se bavi odgojem i obrazovanjem, zapazi da je djelo odgoja i djelo spasenja jedno te isto (vidi Odgoj, str. 26; u izvorniku 30).

Pročitajte Ivan 3,1-3. Nikodem se obraća Isusu kao Učitelju, a zatim priznaje da Njegov dar poučavanja sigurno potječe od Boga zbog znakova koje je pokazao — zbog Isusovih čuda i tumačenja smisla života. Isus to prihvaća, ako ne samu titulu koja Mu je dana, onda sigurno podrijetlo Njegovog dara poučavanja, odgovorivši Nikodemu da bi se morao nanovo roditi kako bi vidio (razumio, kao i ušao u) Božje kraljevstvo. To znači da autoritet za poučavanje drugih, čak i u Isusovom slučaju, dolazi od Boga.

Nesumnjivo, poučavanje je dar od Boga. Njega je dao Bog, prihvatio ga je Isus, a prepoznali su ga oni koji su slušali Njegove pouke iznošene s božanskim autoritetom.

`Kakvu ulogu mi imamo u ispunjenju proročanstva o spoznaji Boga koja se treba proširiti po cijelom svijetu?`