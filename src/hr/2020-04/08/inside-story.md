---
title:  Iskustvo
date:   20/11/2020
---

#### Oživljena djevojčica u Indoneziji

Dvojica studenata-misionara pozdravili su svojeg nadglednika, Sungbae Geea, s uzbuđenjem kad je stigao u njihovo selo u džungli na indonezijskom otoku Papua.

“Pastore, imamo jako lijepo iskustvo!” rekao je Santos, 22-godišnji student-misionar s adventističkog sveučilišta Klabat na dalekom otoku Sulawesi. “Molili smo se za mrtvu osmogodišnju djevojčicu i ona je uskrsnula!”

Sungbae, južnokorejski misionar koji služi kao direktor projekta  Pokret 1000 misionara u Indoneziji, letio je u malom avionu, nakon čega su pješačili još dva dana i noći kako bi stigli do sela u okrugu Samir Papua.

Došao je oposobljavati studente-misionare, koji su bili na pola puta od godinu dana službe u misiji, ali prvo je želio čuti o toj djevojčici.

Studenti-misionari rekli su da se to dogodilo prije nekoliko groznih dana. Po povratku iz jednog kućnog posjeta susreli su seljane koji su plakali i naricali pred jednosobnom kolibom seoskog poglavice. Oplakivali su smrt poglavičine kćeri Naomi, koja je umrla dva sata ranije i ležala na podu kolibe. Nadriliječnica-vještica vodila je seljane u naricanju.

Studenti-misionari su počeli plakati. Čeznuli su da seljane odvrate od njihovih mrtvih bogova i obožavanja drveća i životinja te da se pouzdaju u živog nebeskog Boga. Santos i njegov prijatelj sjedili su uz Naomi. Odjednom ju je Santos nježno podigao s poda i obgrlio rukama.

“Dragi Bože, molim Te, pokaži čudo seljanima,” molio se. “Govorili smo im o Tebi u biblijskim proučavanjima, i oni su slušali. Pokaži im da si moćniji od drveća i životinja koje oni smatraju božanstvima i obožavaju ih.”

Misionari su se dva sata plačući molili držeći Naomino tijelo. Pjevali su evanđeosku pjesmu o Bogu koji živi. Seljani su bili dirnuti njihovim suzama, molitvama i pjesmom.

Odjednom se Naomi probudila i okrenula svojoj zadivljenoj majci. “Mama, gladna sam,” rekla je. Njezin otac, seoski poglavica, bio je zgranut. Svojim je očima vidio da ima Netko snažniji od izmišljenih bogova drveća i životinja.

Seoski poglavica okupio je seljane na redovita proučavanja Biblije kad je Sungbae stigao među njih. Svih pedeset i sedmero odraslih mještana predalo je svoja srca Isusu.

“Bilo je to čudo,” kaže Sungbae, sada predsjednik Pakistanskog adventističkog koledža. “Neki ljudi misle da su se uskrsnuća događala samo prije dvije tisuće godina, ali takva se čuda događaju i danas — kad i ako imamo punu vjeru u Boga.”

Hvala vam na podršci misiji vašim subotnjoškolskim darovima. Tako pomažete širiti Radosnu poruku po svijetu.

*Andrew McChesney*