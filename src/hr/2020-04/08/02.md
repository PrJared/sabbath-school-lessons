---
title:  NA SLIKU BOŽJU
date:   15/11/2020
---

`Pročitajte sljedeće tekstove: Postanak 1,26.27; 5,1.3. Što iz njih možemo naučiti o tome kako je Bog u početku stvorio ljude i što se dogodilo s čovječanstvom nakon pada u grijeh?`

Izraz “na sliku Božju” stoljećima zaokuplja biblijske tumače. Kakva je to slika na koju su prvi ljudi stvoreni? Na primjer, znači li to da se Bog pogledao u ogledalo i oblikovao svoje novo stvorenje tako da liči na Njega? Ili to znači da ljudi liče na Boga više nego ostali oblici života? Ili se to odnosi na duhovnu i intelektualnu sličnost i podudarnost između Stvoritelja i Njegovog ljudskog stvorenja? Sveto pismo ne daje nam nikakvo pobliže objašnjenje tog izraza, premda su učenjaci iz biblijskog teksta izveli mnoga tumačenja što bi to moglo značiti. Međutim, možemo vidjeti da se nakon pada u grijeh ta slika promijenila, zbog čega je Ellen G. White pisala da je cilj odgoja da se u čovjeku obnovi slika njegovog Stvoritelja. (Odgoj, str. 13—15; u izvorniku 14—16) Kako odgoj i obrazovanje može dostići tako visok cilj?

Prvo, trebamo imati na umu da nas je Bog stvorio da bismo bili u određenom odnosu s Njim, kao roditelji sa svojom djecom. Stvorio nas je na svoju sliku kao što roditelji dobivaju djecu nalik sebi (Postanak 5,1), da bi nas mogao odgojiti kao članove svoje obitelji. On može komunicirati i uspostavljati trajnu vezu s nama. Božja slika je, prema tome, nešto više od “umne slike” koja osposobljava dva bića — jedno božansko i jedno ljudsko — da ostvare susret umova. Upravo to događa se tijekom odgoja i obrazovanja, najprije u domu između roditelja i djece, a poslije u školi kad učitelji preuzmu poučavanje. Očito je Bog osmislio taj proces odgoja i obrazovanja koji tako dobro poznajemo kad nas je, izdvojivši nas od mnogih drugih oblika života, načinio na svoju sliku — On je to učinio da bi nas mogao poučavati i da bismo mi mogli učiti od Njega sve dok se Njegova slika (Njegov um) ne bude ogledala u nama.

`Povijest spasenja povijest je odgoja i obrazovanja od stvaranja do utjelovljenja, i od utjelovljenja do novog stvaranja. Bog je Učitelj, a Nebo je škola za sva vremena (vidi Ellen G. White, Odgoj, str. 247; u izvorniku 301). Što to znači za našu posvećenost kršćanskom odgoju i obrazovanju kod kuće, u crkvi, u školi, na fakultetu i tijekom čitavog života?`