---
title:  ZA DALJNJE PROUČAVANJE
date:   20/11/2020
---

Veliki evanđeoski nalog (Matej 28,18-20) pokrenuo je snažan vjerski pokret širom svijeta. Mali broj apostola ili misionara (te dvije riječi znače isto — “oni koji su poslani“) obišao je čitav svijet i okupio slušatelje, pretvorio ih u učenike, pozvao ih da vjeruju u Isusa, krstio ih i nastavio ih poučavati o svemu što im je Isus zapovjedio. Tu imamo sliku kršćanskih obraćenika iz cijeloga svijeta koji, predstavljajući različite kulture i govoreći različitim jezicima, izlaze iz vode krštenja da bi ušli u školu i otpočeli svoje obrazovanje. To nas ne iznenađuje jer je bilo još mnogo toga što su trebali naučiti.

Razlog što kršćani stalno uče nije samo intelektualna radoznalost niti želja za nekim nadmoćnim znanjem, već što kršćanski život i vjera prožimaju svaki kutak svakidašnjeg života. Ima tako mnogo toga što treba naučiti. Zato novozavjetne poslanice sadrže i istinu o Isusu (što se katkad označavalo novozavjetnim izrazom kerigma) i pouke o svemu što kršćani moraju naučiti (što se obično označavalo novozavjetnim izrazom didahe). Dobar primjer objavljivanja istine vidi se u 1. Korinćanima 2,2, dok poučavanje počinje u 4. poglavlju i nastavlja se s prekidima do kraja poslanice. Dakle, što kršćani moraju naučiti?

Rad, odmor, društvena pitanja, odnosi u zajednici, crkva i bogoslužje, upravljanje novcem, čovjekoljublje, odnos prema vlastima, savjetovanje, obiteljski život, bračni odnosi i odgajanje djece, pripremanje hrane, odijevanje, čak i priprema za starost i završetak života. Biti kršćanin znači naučiti nešto o svemu tome, pa i više od toga. Razumijevanje svega toga nije nešto što dolazi samo od sebe. To se mora naučiti.

*Pitanja za razgovor*

`1.	Koliko je obrazovni rad važan za poslanje Crkve?`

`2.	Što je Ellen G. White mislila kad je napisala: “Nebo je škola” (Odgoj, str. 247; u izvorniku 301)?`

`3.	Pročitajte ponovno 1. Korinćanima 2,1-16. Pogledajte što nam Pavao govori o onome što nam Bog otkriva putem nadahnuća. Razmislite o njegovoj tvrdnji da vladari i mudrost ovoga svijeta prolaze. Ako je on to mogao reći tada, što tek možemo reći mi za neke “mudrosti” našeg doba?`