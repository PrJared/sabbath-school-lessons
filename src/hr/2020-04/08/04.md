---
title:  MOJSIJE I PROROCI
date:   17/11/2020
---

`Pročitajte 2. Timoteju 3,14-17. Što nas ovaj tekst uči o ulozi Svetoga pisma u kršćanskom obrazovanju?`

Prvi dio Biblije — Tora — katkad se prevodi i kao “Zakon”, dijelom i zato što u tim knjigama ima mnogo zakona. Ali Tora zapravo znači “učenje” ili “nastava”. Takvo se shvaćanje razlikuje od onoga što mnogi smatraju “zakonom” u Bibliji — da su to, naime, pravila i propisi koje moramo slijediti da bismo ostali u Božjoj milosti. Ali nije tako. Zakon je trebao biti nastavni materijal koji pokazuje kako živjeti uspješno i sigurno u zavjetnom odnosu kakav je Bog zamislio još kad nas je stvorio.

Prvi od sljedeća dva dijela hebrejske Biblije — “Proroci” — izvještavaju koliko je dobro Božji narod svladao taj nastavni materijal i živio po njemu (rani proroci, ili povijesne knjige), ali i što su trebali naučiti iz tog nastavnog materijala (kasniji proroci). Ostatak Starog zavjeta (pod nazivom “Spisi“) pun je primjera uspješnih i manje uspješnih učitelja i učenika usporedo s njihovim odgojno-obrazovnim iskustvima. Primjeri obrazovnog uspjeha u tim knjigama bile bi knjige o Esteri, Ruti, Danielu i Jobu. Među neuspješnima našli bi se Jobovi prijatelji. Naravno, knjiga Psalama je pjesmarica, ali čak i u njoj se nalaze najmanje tri poučna psalma: Psalam 1, Psalam 37 i Psalam 73.

Evanđelja obiluju građom s odgojno-obrazovnim ciljevima, posebno

Isusove usporedbe. Mnoge Pavlove poslanice počinju moćnom objavom Evanđelja, ali završavaju odgojnim materijalom — praktičnim poukama o svakidašnjem životu kršćana. Otkrivenje je puno obrazovne građe. Primjerice čitava budućnost Kristove crkve otkrivena je u knjizi koju može otvoriti samo Jaganjac Božji — Isus, Veliki Učitelj (Otkrivenje 5,15).

`Neki će možda reći da odgojno-obrazovna građa iz Petoknjižja nije primjenjiva u naše vrijeme, i to je točno. Odlomak u Ponovljenom zakonu 17,14-20, gdje su iznesene upute u vezi s kraljevima, sadrži neke vrlo određene smjernice o izboru onoga tko će obavljati kraljevsku dužnost. Danas, naravno, mi u svojoj crkvi ne postavljamo nikakve kraljeve. Kako određujemo koja bi u naše vrijeme bila ispravna primjena cjelokupnog tog poučnog materijala iz Svetoga pisma?`