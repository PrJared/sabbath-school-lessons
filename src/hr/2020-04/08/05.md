---
title:  MUDRI MUŠKARCI I ŽENE
date:   18/11/2020
---

Riječi kao što su škola, učenje i obrazovanje danas se jasno razumiju, ali one nisu uobičajene u Bibliji. Postoji jedna riječ — mudrost/ mudrac, koja je mnogo uobičajenija. U Starome zavjetu spominju se, primjerice, mudri muškarci i žene (2. Samuelova 14,2; Izreke 16,23).

`Pročitajte 1. o kraljevima 4,29-34. Čemu nas ovi redci uče o važnosti mudrosti?`

Kralj Salomon ističe se kao vrlo mudar čovjek koji je govorio o životinjskom i biljnom svijetu i skovao mnoge mudre izreke, znači, kao obrazovan čovjek (1. o kraljevima 4,29-34). Knjige Mudre izreke i Propovjednik, koje sadrže mnoge mudre misli o brojnim temama, pripisuju se Salomonu, ali i drugim mudrim učiteljima iz davnih vremena (Izreke 1,1; 25,1; 30,1; 31,1).

Prema Bibliji, mudrost je u velikoj mjeri slična današnjem obrazovanju. To je nešto što čovjek uči od roditelja i učitelja, posebno dok je mlad (Propovjednik 12,1), ali mudrost se zapravo nagomilava tijekom cijelog života. Osim toga, mudrost uglavnom ima svoju praktičnu stranu. Na primjer, treba učiti od mrava koji štede ljeti da bi imali dovoljno za zimu (Izreke 6,6-8).

Ipak, mudrost nije samo praktična. Ona ima i svoju teoretsku stranu jer počinje vjerom u Boga i slijedi određena temeljna načela (Izreke 1,7). Mudrost nam pomaže da živimo odgovorno i u korist drugih, a također nas štiti i od mnogih nevolja. Naposljetku, baš kao i današnje obrazovanje, mudrost nam ne odgovara na sva pitanja koja postavljamo, ali nas osposobljava da budemo zadovoljni onim što znamo dok istražujemo ono što je još nepoznato, a to je dobro polazište s kojeg možemo učiti kako da upoznamo Boga i uzdamo se u Njegovu milost. Prema Jeremiji 18,18, uloga mudrog učitelja smatra se podjednako važnom kao i uloga svećenika i proroka. Svi oni prenose Božje riječi Njegovom narodu u obliku uputa i zapovijedi, savjeta i poruka od Gospodina.

`Kako možemo steći mudrost, a onda je prenijeti onima koji dolaze nakon nas? Zašto je toliko važno da to činimo?`