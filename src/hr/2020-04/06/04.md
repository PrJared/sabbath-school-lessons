---
title:  RABBI ISUS
date:   03/11/2020
---

Od svih poglavlja u Novom zavjetu, nijedno nema tako slavan uvod kao sljedeće: “U početku bijaše Riječ, i Riječ bijaše kod Boga — i Riječ bijaše Bog.” (Ivan 1,1) To nas ubrzo dovodi do nezaboravnog retka: “I Riječ tijelom postala i nastanila među nama. I mi smo promatrali slavu njegovu, slavu koju ima kao Jedinorođenac od Oca — pun milosti i istine.” (Ivan 1,14)

`Pročitajte Ivan 1,1-14. Što nam ti redci otkrivaju o Isusu i što je On ovdje radio? Što nam to govori o Isusu kao sjajnom primjeru učitelja?`

Isti Bog koji je razgovarao s Adamom i Evom u vrtu i s Jakovom usred bespuća, sada se pojavio kao Osoba. Bog se, kako kaže Novi zavjet, utjelovio u Isusu. Preko Isusa možemo upoznati Božju volju i Božje putove, jer Isus je Bog.

Ovo se poglavlje nastavlja izvještajem o Ivanu Krstitelju, koji je bio tako uvjerljiv propovjednik da su čak i vjerski vođe iz Jeruzalema naslutili da bi on mogao biti netko poseban. Ali on je samo pripremao put za većega od sebe. Trebao se pojaviti netko zapanjujuće poseban, kome on, Ivan Krstitelj, nije dostojan “odriješiti sveze na obući” (Ivan 1,27).

Sljedećeg dana Ivan je ugledao Isusa i izjavio da je On “Sin Božji”. Tog dana, a i sutradan, nazvao je Isusa “Jaganjcem Božjim”.

Osim toga, dvojica sljedbenika Ivana Krstitelja odlučila su i sama slijediti Isusa. A kad ih je Isus pitao što hoće, nazvali su ga “Rabbi, što znači Učitelju” (vidi Ivan 1,38).

Isus je, dakle, Učitelj, ali nikad nije postojao učitelj poput Njega jer kao što smo rekli, On je Bog. Drugim riječima, Bog je sišao među ljude u ljudskom tijelu i kao takav je djelovao kao učitelj. Nije čudo što Ellen G. White kaže da je Isus bio “najveći učitelj koga je svijet ikada vidio” (Signs of the Times, 10. lipnja 1886.). Uostalom, taj Učitelj je Bog.

`Zašto je logično da učimo od Isusa kako drugima govoriti o duhovnim istinama? Što možemo naučiti od Isusa kad je riječ o tome da u poučavanju nije važno samo ono što govorimo, već i ono što činimo?`