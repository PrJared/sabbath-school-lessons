---
title:  Iskustvo
date:   06/11/2020
---

#### Čudo na cesti u Indiji

Suprug i ja smo otputovali u grad kupiti potrepštine za crkvu koju smo gradili u selu u Indiji. Također su nam bile potrebne zalihe hrane za studente volontere koji su nam pomagali u objavljivanju Radosne poruke u tom području.

Moj suprug je kupio električnu opremu za građevinski projekt i pronašao petnaest gitara za volontere i stotinu bilježnica za nastavu. Bio je već dvadeset i jedan sat kad smo započeli trosatnu vožnju natrag u selo. Dok je moj suprug vozio, čavrljali smo i slušali glazbu.

Otprilike pola sata prije nego što smo stigli kući, začudio nas je čudan zvuk: Dadadadada. Pang! Buka je bila prilično glasna. Nismo bili sigurni što se dogodilo. Moj suprug zaustavio je automobil i izašao van da istraži. Guma je bila ispražnjena.

Kad smo ugledali ispražnjenu gumu, pogledali smo se i glasno nasmijali. “Koliko smo puta imali takvu gumu?” upitao je moj suprug.

“Pa, da prebrojim,” rekla sam. “Ako ubrojim bicikl, onda mora biti da se dogodilo mnogo, mnogo puta. Naš život doista nije dosadan, dušo.”

Nismo imali drugu gumu. Nasukani u nekom selu usred noći, nazvali smo pastora Abisheka u pomoć. Glazba je tiho svirala u automobilu s kvarom na kotaču, dok je moj suprug mirno sjeo na vozačko mjesto i čekao pastora. Automobil nije imao klima uređaj i ubrzo smo se počeli znojiti. Progonila sam komarce oko automobila.

Iznenada je bljesak obasjao tamno nebo, a gromovi su počeli tutnjati. Kišne kapi lijevale su po prozorima.

“Dušo”, rekao sam. “Ovakve okolnosti su prilično nesretne, ali smiješne.

Ovdje u Indiji život nije dosadan. Pogotovo kad ne povezeš rezervnu gumu.” Nakon nekog vremena stigao je pastor Abishek da nas pokupi. Premjestili smo petnaest gitara, stotinu bilježnica i električnu opremu u njegov mali kamion.

Dok smo se vozili prema kući, pastor nas je iznenadio. “Kad ste me nazvali, moj je mobitel bio utišan”, rekao je. “Čak je i funkcija vibracije bila isključena kako bih mogao spavati. Ne znam kako to, ali dogodilo se da sam se probudio u ponoć i pogledao u svoj telefon baš u trenutku u kojem ste nazvali. Uobičajeno spavam cijele noći.”

Srca su nam drhtala dok je govorio. Bog ga je probudio u dubokoj noći i potaknuo da provjeri svoj telefon. Bog je znao da tamo u mraku i pustoši dvoje od Njegove djece čeznu za domom.

Kiša je padala, munje su osvjetljavale cestu i grmljavina je odjekivala. Ali bili smo sretni jer smo išli kući. Hvala Ti, Bože! Hvala ti, anđele Abishek!

(Imena su promijenjena zbog zaštite djelovanja volontera koji služe u osjetljivom dijelu svijeta.)

*Daisy Jung*