---
title:  ŽENIN ODGOVOR
date:   04/11/2020
---

Isus je najveći Učitelj. Iz Njegovog nauka kao i iz Njegovog života zrači Božji pravi karakter. To daje još veće značenje jednoj usporedbi iz evanđelja jer ona pokazuje da Isus sluša kad Mu se netko obrati.

`Pročitajte izvještaj o Isusovom susretu sa ženom Sirofeničankom iz područja Tira i Sidona (Matej 15,21-28; Marko 7,24-30). Zapazite da su muškarci u Isusovom okruženju bili prilično nestrpljivi, a činilo se da je čak i Isus odbacuje. Što mislite o ženinoj hrabrosti? Što nam taj izvještaj otkriva o tome kako je Isus poučavao druge?`

Isus se nalazio u blizini Tira i Sidona. Prešao je u mjesto u kojem je bilo puno stranaca i gdje su međuetnički odnosi bili posebno napeti. Stanovnici gradova koji su govorili grčki gledali su s visine na židovske ratare iz unutrašnjosti, a židovski su ratari gledali s visine na njih.

Nedugo prije toga, Herod, marionetski vladar Galileje, Isusovog matičnog teritorija, pogubio je Ivana Krstitelja. A Ivan je bio čovjek kojega je Isus uvelike cijenio i to pogubljenje djelovalo je zloslutno. Isus se u svojem poslanju počeo suočavati s neposrednom opasnošću.

Osjećajući napetost, Isus je ušao u jednu kuću ne želeći, kao što Marko bilježi u svojem izvještaju, da itko sazna da je On tu (Marko 7,24). Ali ova Ga je žena pronašla.

U kulturi tog mjesta i vremena, žena se nije imala pravo isticati. Štoviše, ta žena pripadala je kulturi i etničkoj skupini za koju Židovi nisu imali mnogo vremena, što je nju dovodilo u još nepovoljniji položaj. Ali ženina kći bila je bolesna. Ona je tražila pomoć i ustrajala je u svojim zahtjevima.

Isus ju je odbio. “Nije pravo oduzeti kruh djeci i baciti ga psićima”, rekao je (Matej 15,26). Ta izjava mogla je povrijediti njezine osjećaje.

Ali onda se dogodilo nešto izvanredno. Žena je odgovorila. Znala je nešto o psima — za razliku od Židova koji ih nisu željeli za kućne ljubimce — i zato je rekla: “Jest Gospodine! … Jer i psići jedu mrvice što padaju sa stola njihovih gospodara.” (Matej 15,27)

Njezino je zapažanje sve promijenilo. Bilo je neodoljivo. I Isus je izliječio njezino dijete.

`“Neka ti bude kako želiš!” (Matej 15,28) Kako mi razumijemo te riječi? Što činimo kad se stvari ne odvijaju onako kako bismo željeli?`