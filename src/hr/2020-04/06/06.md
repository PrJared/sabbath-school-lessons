---
title:  UČENIK KOJI RAZUMIJE
date:   05/11/2020
---

Isus i Njegovi sljedbenici krenuli su u Jeruzalem. Kao što je Herod bio zabrinut zbog Ivana Krstitelja, sada su vlasti, uključujući Heroda, bile zabrinute zbog Isusa. Među Njegovim sljedbenicima bilo je siromašnih i drugih ranjivih ljudi koji su se očajnički nadali promjeni.

Isus je više od svega želio svijetu donijeti nadu. Ali sada je već bio siguran da će oni koji imaju najveću moć i prednosti učiniti sve što mogu kako bi onemogućili Njegovo poslanje. Oni nisu željeli da On uspije.

Što se tiče unutarnjeg kruga Isusovih učenika, Dvanaestorice, izgledalo je da žarko žele biti na Isusovoj strani. Ali istodobno je izgledalo i da su zbunjeni — ili čak slijepi. Na primjer, u Marku 8,31-33, Isus poziva svoje učenike da vide nešto što im je bilo teško vidjeti. Zapravo, oni su u mnogočemu još uvijek bili duhovno slijepi za ono što je važno (vidi Marko 8,37).

Sve se to nalazilo u pozadini Isusovog susreta s nekim tko je vidio.

`Pročitajte izvještaj o iscjeljenju Bartimeja, slijepog prosjaka u Marku 10,46-52. Zapazite veliko milosrđe koje Isus pokazuje. Sada razmislite o tome kako je želja za vidom dovela slijepca do odluke da slijedi Isusa na putu u Jeruzalem. Mislite li da je Marko možda htio istaknuti suprotnost između Bartimeja i ostalih učenika? U svjetlu tog događaja, što za vas znači odazvati se Velikom Učitelju?`

Bartimej je želio vidjeti uvojke bebine kose i boju pšenice prigodom žetve. Ali vid obuhvaća i nešto više od onoga što je samo fizičko. Taj događaj, drugim riječima, govori o duhovnom vidu. Tu je riječ o razumijevanju — o uviđanju onoga o čemu Veliki Učitelj govori. Fizički vid je jedno. On je važan i Isus to zna. Ali On isto tako zna da je najdublja želja svake osobe novi i bolji život.

`Pročitajte Hebrejima 5,12-14. Čemu nas on uči u vezi s pravim obrazovanjem?`