---
title:  Još nekoliko pouka Velikog Učitelja
date:   31/10/2020
---

> <p></p>
> “Hajde — reče mu Isus — tvoja te vjera spasila! Smjesta progleda i uputi se za njim.” (Marko 10,52)

### Biblijski tekstovi
Postanak 3,1-11; Rimljanima 5,11-19; Postanak 28,10-17; Ivan 1,1-14; Matej 15,21-28; Marko 10,46-52.

Tko se među nama nikad nije postidio sebe? Tko među nama nije učinio nešto o čemu mu je bolno i razmišljati i zbog čega bismo ustuknuli užasnuti pri pomisli da bi drugi mogli to saznati? Svi smo to doživjeli, zar ne?

Zamislite onda kako je bilo Adamu i Evi nakon što su jeli plod sa zabranjenog stabla. Ili Jakovu kad je prevario svojeg oca da bi zadobio prednost u odnosu na starijeg brata, i poslije kad je morao bježati od bratovog gnjeva. Kako je uopće mogao spavati noću? A zamislite tek da ste ona žena koja je bila uhvaćena u samom činu preljuba (Ivan 8,4). David je također doživio nešto slično, a Psalam 32 dirljiv je izraz i priznanje onoga što je tada osjećao.

Naravno, to je jedan od razloga što Evanđelje ima sveopće značenje i što je Krist umro za cijelo čovječanstvo. Bez obzira na naše razlike, nesumnjivo postoji nešto što nas povezuje — naša grešnost.

Zato nas pravi kršćanski odgoj i obrazovanje mora uputiti na jedino rješenje za naše prilično sumorno stanje. Ovog ćemo tjedna pobliže pogledati naše jedino rješenje — našeg Velikog Učitelja.

*Oikos: Ovog tjedna čitamo iz knjige Ellen G. White,Služba liječenja, Znaci vremena, 2014., poglavlje 12*