---
title:  Bogoštovlje u okviru obrazovanja
date:   07/11/2020
---

> <p></p>
> “Dajte Jahvi slavu imena njegova, nosite prinose i dolazite pred njegovo lice!” (1. Ljetopisa 16,29)

### Biblijski tekstovi
Daniel 3; Otkrivenje 14,6-12; Psalam 78,117; Ivan 4,7-26; 1. Ljetopisa 16,1-36; Marko 7,1-13.

Bogoštovlje je dio čovjeka, dio ljudske naravi, čak i pale ljudske naravi. Nema sumnje da smo mi stvoreni kao bića koja na osnovi slobode koju im je Bog dao, trebaju obožavati Gospodina zato što Ga ljube i zato što su svjesna da je On dostojan obožavanja. Takvo obožavanje bilo je prilično jednostavno prije pada u grijeh, kada su ljudi pristupali Bogu licem k licu u okruženju nenarušenom grijehom, smrću i uništenjem — kakvo mi, koji poznajemo samo ovaj pali svijet, jedva možemo i zamisliti.

Premda u nama još uvijek postoji unutarnja potreba za obožavanjem, ona je, kao i sve drugo na ovom svijetu, iskrivljena i izopačena grijehom, što između ostalog znači da se mi kao bića stvorena da obožavaju možemo početi klanjati pogrešnim stvarima, ili čak slaviti Gospodina na pogrešan način (vidi na primjer Marko 7,1-13; Jeremija 7,4).

Dakle, budući da je bogoštovlje toliko bitno za kršćansko iskustvo, i kršćansko poučavanje mora se pozabaviti pitanjem bogoštovlja, što je tema naše pouke za ovaj tjedan.

*Oikos: Ovog tjedna čitamo iz knjige Ellen G. White,Služba liječenja, Znaci vremena, 2014., poglavlja 13 do 15*