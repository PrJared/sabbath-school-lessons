---
title:  KLANJANJE IDOLIMA KAO DIO ODGOJA
date:   12/11/2020
---

Stari Izrael bio je okružen vrlo religioznim narodima, toliko posvećenim vjerskim obredima i umirivanju svojih bogova da su im bili spremni žrtvovati čak i svoju djecu. To je posvećenost, zar ne?

Stoga je bogoštovlje — pravo štovanje pravog Boga — imalo važnu ulogu u zaštiti Izraelaca od opasnosti klanjanja idolima i lažnog bogoštovlja koje se njegovalo svuda oko njih. Pa ipak, usprkos svim opomenama, oni su se priklanjali poganskim običajima, protiv čega su bili posebno upozoreni.

A što je s nama danas? Zašto je služenje pravom Bogu, podsjećanje na sve što je On učinio za nas, toliko važno — pogotovo u suočavanju s opasnostima suvremenog klanjanja idolima?

`Pročitajte Marko 7,1-13. Koje načelo nalazimo u Marku 7,7-9 koje bismo danas mogli primijeniti u kontekstu kršćanskog odgoja i opasnosti od lažnih učenja preuzetih iz svijeta, koja bi mogla negativno utjecati na naš vjerski život?`

Brojne velike intelektualne ideje u svijetu danas se zasnivaju na naturalističkom viđenju stvarnosti. Mnogi predmeti koje poučavaju u školama polaze s tog stajališta, što često znači da je ono što se uči u suprotnosti sa Svetim pismom. Možemo biti u napasti da se priklonimo tim idejama koje se prihvaćaju kao istinite, o kojima se teoretizira i koje se primjenjuju u praksi. Možemo početi idealizirati briljantne umove filozofa, znanstvenika i matematičara koji su došli do tih ideja. Problem je što se te ideje često sukobljavaju sa Svetim pismom, ali zato što se trenutačno proučavaju i smatraju istinitima, ljudi ih pokušavaju uključiti u kršćansko poučavanje. Međutim, tada se kompromitira vjera, što često podrazumijeva izvrtanje Pisma u pokušaju da se ono uskladi sa suvremenim shvaćanjima.

`Koja su suvremena popularna vjerovanja u sukobu sa Svetim pismom, i kako se mi kao Crkva možemo zaštititi od njihovog uključivanja u naš obrazovni sustav?`