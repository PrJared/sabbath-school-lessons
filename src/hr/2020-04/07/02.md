---
title:  SVI MI NEŠTO OBOŽAVAMO
date:   08/11/2020
---

Ima nečega u nama — nečega što je nesumnjivo Bog utkao u nas u samom početku, a što je, kao i sve ostalo, izopačio grijeh — da nekoga ili nešto obožavamo. U početku smo trebali obožavati jedinoga koji je dostojan obožavanja, našega Gospodina i Stvoritelja. Međutim, nakon pada sve se promijenilo i to u velikoj mjeri.

Ali, da, svi mi obožavamo nešto ili nekoga — bilo što. To nam pomaže da objasnimo zašto ljudi kroz čitavu povijest, pa čak i danas, njeguju bogoštovlje. U starom Egiptu neki ljudi su obožavali faraona. U drugim okolnostima, u drugim zemljama, obožavali su kipove ribe, bića s više glava i druga navodna božanstva. Neki su obožavali Sunce, Mjesec i zvijezde.

Danas su ljudi većinom toliko prosvijećeni da se ne klanjaju pred kipom neke žabe (ali ne i pred kipom Marije), što ne znači da svi oni — čak i svjetovni ljudi — ne obožavaju nešto: novac, moć, seks, sebe same, glazbene zvijezde, glumce, političare. Što god bilo ono što najviše volimo, čemu posvećujemo najviše pozornosti, za što živimo, mi to obožavamo. Ali kao što upozorava svjetovni pisac David Foster Wallace, ako obožavate pogrešnu stvar, ona će vas “pojesti živog”.

`Čemu nas događaj iz Daniela 3 uči kad je riječ o važnosti ispravnog bogoštovlja?`

Trojica židovskih mladića očito su shvatila drugu zapovijed (Izlazak 20,4-6) upravo onoliko ozbiljno koliko je Bog želio. Uostalom, ona je sastavni dio Deset zapovijedi, kao i zapovijedi protiv ubojstva, pljačke i ostaloga. Ispravno bogoštovlje toliko je važno da to postaje glavno pitanje u posljednjim danima pred Kristov drugi dolazak. Prema tome, kršćansko poučavanje mora obuhvatiti cjelokupno pitanje bogoštovlja: što je to, kako mu pristupamo, zašto je važno i kome mi zapravo služimo?

`Pročitajte Otkrivenje 14,6-12. Čemu nas ovi redci uče kad je riječ o važnosti koju će pitanje bogoštovlja imati u završnoj krizi prije nego što se Krist vrati?`