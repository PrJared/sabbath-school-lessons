---
title:  DA IH KAZUJU SVOJOJ DJECI
date:   09/11/2020
---

U Starom zavjetu vidimo da su Psalmi svojevremeno počeli igrati značajnu ulogu u vjerskom životu Izraelaca. Oni su govoreni i pjevani, često uz pratnju glazbala, posebno tijekom javnog bogoslužja, što je u Starom zavjetu bio ključni oblik bogoštovlja. Izrael je djelovao kao zajednica i kao zajednica je pristupao bogoštovlju.

Psalmi su u osnovi poezija, tekstovi pjesama. Hebrejska riječ za Psalme, Tehillîm, znači “pjesme hvale, hvalospjevi”. A kad pjevamo hvalospjeve Bogu, mi Ga obožavamo.

`Pročitajte Psalam 78,1-17. Koja je poruka ovih redaka i kako se ona uklapa u cjelokupno pitanje o poučavanju i bogoštovlju?`

U poruci Psalma 78 postoji određena nejasnoća. U 2. retku Asaf spominje “tajne iz vremena davnih”. Taj se izraz ponegdje prevodi kao “mračne izreke starih”, pri čemu se riječ “mračne” ne koristi u značenju “zloslutne”, već prije “zamagljene” ili “sve bljeđe”, kao što se može dogoditi i sa samom poviješću kako njezini ključni događaji postaju vremenski sve udaljeniji. U drugim prijevodima taj se izraz tumači kao “zagonetke odvijeka” ili čak “slatke stare istine” (Message). Ovdje je bitna poruka da je odgoj u Izraelu, između svega ostaloga, uključivao i poučavanje djece o Gospodnjem postupanju prema izabranom narodu.

`Pročitajte Psalam 78,6-17. Koje su konkretne pouke Izraelci trebali iznositi svojoj djeci? Koji je bio glavni cilj takvog odgoja?`

Cilj poučavanja bio je, između ostalog, kao što vidimo na osnovi ovog teksta, da se djeca nauče uzdati u Boga i držati Njegove zapovijedi.

`Na koji način Otkrivenje 14,12 upućuje istu poruku nama danas?`