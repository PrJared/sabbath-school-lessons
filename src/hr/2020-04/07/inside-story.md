---
title:  Iskustvo
date:   13/11/2020
---

#### Molite za Božje djelo u Francuskoj

Abdelkader Henni se nije zanimao za kršćanstvo, i iznenadio se kad mu je kapelan govorio o Isusu u školi u kojoj je sudjelovao u aktivnostima nakon svojeg školovanja, s drugim mladim ljudima u Francuskoj.

“Dolaziš često,” primijetio je kapelan. “Što te priječi da postaneš kršćaninom?”

Abdelkader, koji je veći dio svojeg života proveo u Francuskoj, nakon što su mu roditelji došli iz Alžira, prestao je dolaziti na školske aktivnosti. Ali nije bio siguran što učiniti. Završio je srednju školu i nije mogao naći posao. Nedugo zatim susreo je adventista sedmog dana iz Alžira.

Abdelkaderovo srce bilo je dirnuto dok je slušao adventnu vijest. Shvatio je da Alžirac može postati kršćanin, i počeo je čitati o kršćanstvu. Otprilike u to vrijeme susreo je staru srednjoškolsku prijateljicu.

Crystal je u srednjoj školi bila sva nesretna, ali sada ju je okruživala radost. Abdelkader se pitao što se s njom dogodilo.  I kao da mu čita misli, Crystal mu je rekla:

“Upoznala sam Nekoga, i ta Osoba mi je potpuno preobrazila život,” rekla je.

“Koga si upoznala?” upitao ju je Abdelkader.

“Upoznala sam Isusa Krista,” odgovorila je.

Abdelkader se pitao može li Isus preobraziti njegov život. Pošao je s Crystal na crkveni molitveni sastanak te večeri. Na satanku su pitali ima li tko molitvenih potreba. On je rekao: “Treba mi posao.” Molili su se za tu njegovu potrebu.

Sljedećeg jutra zazvonio mu je telefon.

“Vi ste Abdelkader?” upitao ga je nepoznati glas.

“Da,” odgovorio je.

“Tražite li posao?” slijedilo je pitanje.

Kasnije tog jutra pozivatelj je razgovarao s Abdelkaderom u svojem automobilu, i odvezao ga na njegov novi posao.

Bio je zaprepašten! Prijavio se za posao tjednima prije, ali primili su ga tek nakon molitve. Vjerovao je da Isus može preobraziti njegov život.

Vraćajući se kući molio se: “Želim znati koju crkvu odabrati.”

Tri dana kasnije čuo je na radiju čovjeka kako govori o suboti kao sedmom danu tjedna. Čovjek je čitao iz Knjige proroka Izaije 56,1.2: “Blago čovjeku koji poštuje subotu da je ne oskvrni.”

Abdelkader je dobio ime jednog adventista iz Alžira i pošao s njim u crkvu u subotu, sedmog dana u tjednu. Pridružio se adventističkoj crkvi.

Danas je Abdelkader, čije ime znači “sluga svemogućeg Boga”, 51godišnji adventistički pastor, koji radi s nekršćanima u Francuskoj.

“Svakog dana hvalim Boga za djelo koje mi je povjereno da činim”, kaže on.

Hvala vam na subotnjoškolskim darovima kao podrški misiji koja pomaže ljudima u Francuskoj i širom svijeta da uče o Isusu.

*Andrew McChesney*