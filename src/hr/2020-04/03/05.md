---
title:  TRUD I BORBA ONIH KOJI DRŽE ZAKON
date:   14/10/2020
---

Držanje Božjeg zakona donosi velike koristi, kao što se vidi u životu ljudi kojima je Bog dao da napreduju. Jošua je vjerno slijedio Božje propise i dobro je vodio izraelski narod. Gospodin je u više navrata rekao Izraelcima da će napredovati ako budu poslušni Njegovom Zakonu.

`Pročitajte 2. Ljetopisa 31,20.21. Što se tu navodi kao ključni razlog Ezekijinog uspjeha?`

U kojem se god svojstvu bavimo poučavanjem, moramo naglašavati važnost poslušnosti. Ali naši slušatelji nisu glupi. Oni će prije ili poslije zapaziti gorku činjenicu da ima ljudi koji su vjerni, dragi i poslušni, a ipak… Nesreće pogađaju i njih. Kako to objasniti?

Mi to zapravo i ne možemo. Živimo u svijetu grijeha i zla, u svijetu u kojem bjesni velika borba i nitko od nas nije je pošteđen.

`Čemu nas sljedeći odlomci uče u vezi s tim teškim pitanjem: Marko 6,25-27; Job 1.2; 2. Korinćanima 11,23-29?`

Nesumnjivo je da dobri i vjerni ljudi, ljudi koji poštuju Zakon, nisu uvijek uspješni, barem ne prema svjetovnom shvaćanju uspjeha. I u tome se također nalazi djelomičan odgovor na to teško pitanje, pitanje koje će se, dok budemo govorili o važnosti Zakona, nesumnjivo nametati. Što točno podrazumijevamo pod “uspjehom”? Što kaže psalmist? “Volim biti na pragu Doma Boga svoga nego boraviti u šatorima grešnika.” (Psalam 84,11) Nema sumnje da prema svjetovnim mjerilima čak ni oni koji su vjerni Bogu i poslušni Njegovom Zakonu, nisu uvijek “uspješni”, barem zasada. Onima koje poučavamo činimo medvjeđu uslugu ako tvrdimo suprotno.

`Pročitajte Hebrejima 11,13-16. Kako nam ti redci pomažu da shvatimo zašto i oni koji su vjerni ipak pate u ovom životu?`