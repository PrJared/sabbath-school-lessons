---
title:  DA BISTE NAPREDOVALI
date:   13/10/2020
---

U cijeloj Bibliji slušamo i o drugim rezultatima poznavanja i poslušnosti Božjem zakonu.

`Pročitajte Jošua 1,7.8. Što je Jahve rekao Jošui i kako se načela koja tu nalazimo mogu primijeniti na nas danas?`

Bog kaže Jošui prigodom ulaska u Kanaan: “Samo budi jak i veoma odvažan, pazeći da izvršiš sve po zakonu što ti ga je zapovjedio Mojsije, sluga moj; ne odstupaj od njega ni desno ni lijevo da bi napredovao u svemu u što kreneš.” (Jošua 1,7 — Varaždinska Biblija)

Takvo viđenje napretka kao posljedice poslušnosti, djeluje pomalo kao suprotnost shvaćanjima današnjeg svijeta o napretku. Danas mnogi vjeruju da su obilježja napretka inovativnost, kreativnost i oslanjanje na sebe. Da bismo napredovali u određenoj djelatnosti, to često zahtijeva izvanredni talent i preuzimanje rizika.

Međutim, u Božjim očima napredak zahtijeva drugačije osobine.

`Pročitajte sljedeće tekstove: Otkrivenje 12,17; 14,12; Rimljanima 1,5; 16,26; Jakov 2,10-12. Što nam svi ti redci danas govore o poslušnosti Božjem zakonu? Bez obzira na to što nas poslušnost Božjem zakonu ne spašava, zašto je ipak toliko važno da ga držimo?`

Nevažno je radi li se o Starom zavjetu ili Novom zavjetu —— kao kršćani koji vjeruju u Bibliju, pozvani smo na poslušnost Božjem zakonu. Kršenje Zakona, poznato i kao grijeh, vodi samo u bol, patnju i vječnu smrt. Tko nije osobno upoznao i sagledao posljedice grijeha — rezultat kršenja Božjeg zakona? Baš kao što je stari Izrael napredovao zahvaljujući poslušnosti Božjem zakonu (premda im je milost također bila potrebna), ništa se nije promijenilo ni kad je riječ o nama danas. Prema tome, u sklopu kršćanskog poučavanja trebamo nastaviti zastupati Božji zakon kao glavnu sastavnicu življenja vjerom i pouzdati se u Božju milost.

`Kakvo je vaše osobno iskustvo s posljedicama grijeha? Što biste mogli podijeliti s drugima da i oni ne bi pravili iste pogreške?`