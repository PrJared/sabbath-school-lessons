---
title:  Iskustvo
date:   16/10/2020
---

#### Bog me je poučio u Brazilu

Tetka mi je u subotu poslijepodne dala knjižicu ispunjenu biblijskim redcima. “Samo otvori knjižicu i Bog će ti progovoriti kroz neki od tih biblijskih redaka,” rekla je.

Nisam razmišljala o Bogu više od dvadeset godina. Iako sam odgajana u kršćanskom domu u Brazilu, prestala sam pohađati crkvu kad sam imala šesnaest godina. Završila sam višemjesečno putovanje po Brazilu kao dio istraživačkog projekta za moj sveučilišni studij u Francuskoj. Namjeravala sam sljedeći dan otići u Pariz.

Otvorila sam poklonjenu knjižicu i pogled mi je pao na Izreke 22,19: “Da bi uzdanje tvoje bilo u Jahvi, upućujem danas i tebe.” Te su me riječi pokrenule jer sam kao studentica željela spoznati što Bog namjerava učiniti.

Tog dana pridružila sam se prijateljima na poslovnoj večeri. Ali nisam mogla zaboraviti biblijski redak koji mi je stalno bio na umu. Ispričala sam se društvu i rekla da moram otići u crkvu.

Ušavši u crkvu, iznenadila sam se kad sam vidjela da je svaka mlada žena odjevena poput mene — u traperice, visoke potpetice, s naušnicama i šminkom. Glazba se također promijenila, i pastor nije na kraju uputio poziv na odluku. Čekala sam na poziv. Htjela sam predati svoje srce Isusu. Ostala sam razočarana.

Sutradan sam odletjela u Francusku i molila se: “Gospodine, iako nije upućen poziv na odluku, naći ću crkvu u Francuskoj i redovito posjećivati bogoslužja.” U Francuskoj sam našla crkvu u blizini svoje kuće i počela odlaziti u nju svake nedjelje. Ljudi su bili ljubazni, ali osjetila sam da su duhovno hladni. Počela sam proučavati Bibliju kod kuće i gledala sam propovijedi na internetu.

Otkrila sam istaknutog adventističkog propovjednika na YouTubeu koji je snažno govorio o Otkrivenju. Gledala sam dvadeset i pet njegovih propovijedi. Jedne noći probudila sam se oko tri sata ujutro i odlučila moliti do zore. Isto se dogodilo i sljedeće noći.

Dok sam se molila te noći, osjećala sam da se Isusov povratak bliži. Priznala sam svoje grijehe i hvalila Boga zbog Njegove dobrote. Trećeg dana mir mi je ispunio srce. Znala sam da je Bog živ.

Iako sam gledala toliko njegovih propovijedi na YouTubeu, nisam shvatila da je taj propovjednik adventist. Tragajući za spoznajom o njegovoj crkvi, otkrila sam njegovo osobno svjedočenje na mreži. Odmah sam potražila adventističku crkvu u Parizu.

Prve subote sam se jako iznenadila kad sam vidjela ljude da proučavaju Bibliju u subotnjoj školi. Žene su bile odjevene skromno, a propovijed je bila o Otkrivenju. Bog je znao što je za mene važno. Plakala sam za vrijeme bogoslužja. Nisam mislila da takva crkva postoji. Bog je obećao u Brazilu da će me naučiti, i bila sam poučena u Francuskoj.

Hvala vam na subotnjoškolskim darovima za misije, koji pomažu širiti Radosnu poruku po cijelom svijetu.

*Selomita Hamzaoui*