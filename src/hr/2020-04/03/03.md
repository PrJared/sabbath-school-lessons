---
title:  SVJEDOK PROTIV TEBE
date:   12/10/2020
---

Kad je Mojsije shvatio da će ubrzo umrijeti, bio je duboko svjestan prilika koje će ostaviti za sobom. Znao je da će nakon njegove smrti Izraelci ući u Obećanu Zemlju — Kanaan. Znao je također da će oni postati buntovni pošto stignu do svojeg odredišta za kojim su tako dugo tragali.

`Pročitajte Ponovljeni zakon 31,14-27. Koje je pripreme Mojsije poduzeo prije svoje smrti? Koje su bile Mojsijeve glavne brige i kako se on njima pozabavio?`

Mojsijev ton pomalo podsjeća na ton učitelja koji se priprema za odlazak. Svjestan je da su se njegovi đaci loše ponašali dok njega nije bilo “u razredu”, i nije toliko naivan da bi pomislio kako se neće pobuniti i u njegovoj odsutnosti. Zato daje uputu levitima koji su nosili Kovčeg saveza da knjigu Zakona stave odmah pokraj Kovčega kako bi ona bila “svjedok”. Mojsije ne ostavlja samo nastavni plan za svojeg zamjenika. On ostavlja svjedoka. Mojsije govori o knjizi Zakona kao da je to živo biće koje ima moć da ukori ljudsko srce.

`Razmislite o Zakonu kao “svjedoku protiv” njih. Kako razumijemo tu istu misao u Novom zavjetu? Vidi Rimljanima 3,19-23. Na koji nam način Zakon ukazuje na našu potrebu za milošću?`

U Ponovljenom zakonu 31, Bog nalaže Mojsiju da zapiše pjesmu koju ga je On sam naučio. Mojsije je onda trebao naučiti Izraelce tu pjesmu s namjerom koja je zabilježena u 19. retku: “da mi ova pjesma bude svjedokom protiv Izraelaca”. Ponovno vidimo da se Božje smjernice personificiraju. Kada se pjevaju, riječi se lakše objavljuju i šire. A kada je pjesma svjedok, ona ima moć da navede ljude da se zagledaju u sebe i vide što ona govori o njima.

`Čak i kad nastojimo biti poslušni Božjem zakonu svom snagom koju nam je On dao, na koji način Zakon ipak djeluje kao “svjedok protiv” nas? Kako nam taj svjedok ukazuje na potrebu za Evanđeljem u našem životu?`