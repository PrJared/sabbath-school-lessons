---
title:  RAD I IZVRSNOST
date:   08/12/2020
---

`Bacite brz pogled na ulomak u Izlasku 25,10—30,38. Koliko je precizan bio Bog kad je od Mojsija tražio da podigne šator za bogoslužje? Što nam to govori o Božjem karakteru?`

Kad je Bog rekao Mojsiju da načini šator za Njega, on je mogao reći: “Nema problema, Gospodine! Ja podižem šatore još otkad sam pobjegao iz Egipta prije četrdeset godina. Daj mi samo koju minutu!” Za svakog muškarca koji je živio u polunomadskoj midjanskoj kulturi u ono vrijeme, podizanje šatora bilo je jednostavna stvar. Mogao bi to učiniti vezanih očiju, automatski, dok bi mu misli lutale k drugim, važnijim stvarima. Ono što Mojsije možda nije očekivao, bio je vrlo detaljan nacrt (za inače vrlo jednostavnu arhitektonsku konstrukciju) zajedno s dugom listom uputa o svakom komadu namještaja koji se trebao naći unutra, kao i o svećeničkoj odjeći — skoro stotinu pedeset detaljnih uputa. Da bi napravio običan stol, Mojsije je morao slijediti postupak sklapanja od sedam koraka (Izlazak 25,23-30).

Smisao za detalje koji je Bog pokazao prigodom podizanja Njegovog šatora (kao i poslije prigodom davanja uputa za žrtvene obrede), otkriva duh izvrsnosti, želju da se načini pravo remek-djelo. Materijali su bili najbolje kvalitete, nacrt besprijekoran, izrada je morala biti izvanredna.

Poruka je bila jasna: “Kod Boga površan rad ne prolazi!“

Međutim, iako su mjerila bila visoka, Bog je osobno osigurao ne samo poticaj, već i sposobne ljude da bi se ona dostigla. U Izlasku 31,16; 35,30—36,1 čitamo da je sâm Bog dao tim ljudima potrebne vještine. Ti ljudi bili su “puni duha Božjega”, što im je davalo sposobnost i poznavanje svake vještine, tako da se izrada šatora i namještaja u njemu odvijala onako “kako je Jahve naredio” (Izlazak 36,1). Štoviše, ista dvojica glavnih izvođača radova bila su obdarena i sposobnošću “da poučavaju druge” (Izlazak 35,34), kako bi se njihovo znanje i vještine sačuvali unutar izraelske zajednice. Premda su ta dvojica pojedinaca izdvojena u izvještaju kao vođe koje je Bog odabrao, i drugi ljudi primili su slične darove i pridružili se poslu (Izlazak 36,2).

Prema tome, s obzirom na svoju palu narav, grešni ljudi nemaju valjan izgovor da se prema bilo kojem zadatku odnose bez krajnje posvećenosti. Bog očekuje od nas da uvijek radimo najbolje što možemo ispravno koristeći svoje sposobnosti, vještine, vrijeme i znanje za velika djela.