---
title:  RAD I UPRAVITELJSKA SLUŽBA
date:   10/12/2020
---

“I što god nakaniš učiniti, učini dok možeš.” (Propovjednik 9,10) Najmudriji među ljudima primjenjuje ovaj savjet u vezi s upraviteljskom službom na sva životna područja.

Kada nešto trebaju reći o upraviteljskoj službi, mnogi odmah pomisle na kršćansku financijsku odgovornost. Premda je novac neprijeporno važan aspekt upraviteljske službe, ograničiti je isključivo na njega bilo bi preusko shvaćanje. U okviru teorije organizacije upraviteljstvo se odnosi na odgovornost uprave da razvija i pravilno koristi sva raspoloživa dobra.

Kada je riječ o crkvi, koja su to dobra kojima nas je Bog blagoslovio? Petar jasno tvrdi da svaka osoba posjeduje darove od Stvoritelja, a on tako obdarene kršćane naziva “sveto svećenstvo” (1. Petrova 2,5) i smatra ih odgovornima pred Bogom za način na koji upravljaju svim Božjim darovima: novcem, vremenom, energijom, talentima i drugim.

`Pročitajte Propovjednik 9,10; 1. Korinćanima 10,31. Koju poruku nalazimo u tim redcima o tome kako bismo trebali raditi i kako učiti ljude da rade?`

Jedna od uobičajenih zamki današnjice jest sklonost da se različita životna područja razgraniče. Tako netko ima poslovni život, obiteljski život, duhovni život, pa čak i zabavni život. Sklonost da se ta životna područja odvoje tako da među njima ima vrlo malo ili nimalo preplitanja, u nekim slučajevima može biti poželjna. Na primjer, nije dobro donijeti kući svoj posao tako da se on upliće u obiteljske odgovornosti. Niti bi želja za zabavom trebala skraćivati vrijeme koje provodimo s Bogom.

Međutim, takva ograničenja ne bi trebalo primijeniti na ulogu koju duhovnost mora igrati u našem cjelokupnom življenju. Kršćaninov posao izrasta iz zajedništva i suradnje s Bogom. Rad je jedan od načina na koji možemo doći u Božju prisutnost. Ograditi naš vjerski život, ograničiti Boga na jedan dan ili sat, ili čak na samo jedno životno područje, znači odbaciti Božju prisutnost u svim ostalim područjima.

`Postavljaju se dva pitanja: Prvo, zapitajte se ograđujete li svoj duhovni život. Drugo, ako to činite, što možete učiniti da duhovnost vlada nad svime što radite?`