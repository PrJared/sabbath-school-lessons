---
title:  RAD I NJEGA
date:   07/12/2020
---

Zvanje ili posao podrazumijeva “bavljenje” životom. Čak i oni s najumnijim zanimanjima u krajnjem smislu obavljaju i neki fizički posao, makar se to svodilo samo na pritiskanje računalnih tipki.

**Čemu nas sljedeći redci uče o radu koristeći se “rukama” kao simbolom?**

`Ponovljeni zakon 16,15`

`Propovjednik 9,10`

`Izreke 21,25`

`Jeremija 1,16`

Bog nam je dao “djelo naših ruku” da bismo mogli doživjeti ispunjenje i radost (vidi Izreke 10,4; 12,14). U psihologiji “samoefikasnost” (osobni doživljaj uspjeha) znači da je svaka osoba sposobna postići nešto značajno u životu. Samoefikasnost se ne uvećava pukim ponavljanjem riječi: “Ja to mogu! Ja to mogu!” Samo konkretno bavljenje nekim poslom povećava samoefikasnost.

Premda je “djelo naših ruku” Božji blagoslov za nas (vidi Psalam 90,17) i omogućava nam da živimo smislenim životom, Božji je konačni plan da “djelo naših ruku” bude blagoslov za druge. Pavao piše da mi moramo raditi, činiti nešto korisno svojim rukama, da bismo imali što podijeliti s drugima. On se u svojem životu nesumnjivo vodio tim načelom:

“Vi sami znate da su ove ruke providjele mojim i mojih sudrugova potrebama. U svemu sam vam dao primjer da se tako treba truditi i pritjecati u pomoć nemoćnima te se sjećati riječi Gospodina Isusa koje on sam reče: ’Blaženije je davati nego primati.’” (Djela 20,34.35)

Nehemijina jednostavna molitva trebala bi biti i naša: “Zato sad, Bože, ukrijepi ruke moje!” (Nehemija 6,9 — Varaždinska Biblija)

`Kakav stav vi imate prema svojem poslu? Na koji biste način mogli iskoristiti svoj posao da bude više na blagoslov drugima?`