---
title:  RAD I DUHOVNOST
date:   09/12/2020
---

“Ako imamo život po Duhu, slijedimo Duha!” (Galaćanima 5,25) Čovjekov rad i duhovnost neodvojivi su. Kršćanstvo nije odjeća koja se može obući ili svući kako netko mijenja raspoloženja ili prolazi kroz različite životne faze. Naprotiv, kršćanstvo stvara novo biće koje se otkriva u svakoj dimenziji života uključujući i posao.

`Pročitajte Galaćanima 5,22-26. Koji darovi koje Pavao nabraja opisuju vas i vaš rad?`

Jedan novozavjetni rječnik definira “duhovnu” osobu kao osobu koja “donosi plodove Duha na vlastiti način”. Na osnovi toga možemo zaključiti da ćemo mi, ljudska bića, zahvaljujući svojoj povezanosti s Kristom, djelovati kao vjernici u svim područjima svojeg života.

Jedan bolesnik ležao je na samrti u bolnici na Floridi, dok je njegov najbliži prijatelj bdio pokraj njegove postelje. Medicinske sestre ulazile su i izlazile iz prostorije vodeći računa o bolesnikovim potrebama.

Nastojeći zapodjenuti razgovor, pitao je sestre gdje su se školovale. Mnoge od njih rekle su da su pohađale Florida Hospital College.

To je ostavilo dubok dojam na ovog čovjeka. On je poslije nekoliko puta posjetio taj koledž da bi vidio kako izgleda. Zašto? Zato što mu se činilo, kako je govorio drugima, da su sestre koje su se tu školovale pokazivale više brižnosti i pažnje njegovom umirućem prijatelju u odnosu na sestre koje su se školovale negdje drugdje. Dakle, on je zapazio veliku razliku između njih i ostalih kad je riječ o njihovom stavu prema njegovom prijatelju koji je umirao.

Zato se potanko raspitao o tom koledžu i njegovoj misiji i konačno je posvetio dar od stotinu tisuća dolara za školovanje više medicinskih sestara kao što su bile one koje je vidio na djelu. Da, duhovnost je način života.

`Kako vi pokazujete svoju duhovnost obavljajući svakidašnje životne dužnosti? Kakav dojam ostavljate (jer u svakom slučaju ostavljate određeni dojam)?`