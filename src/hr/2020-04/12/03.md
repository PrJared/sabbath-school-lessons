---
title:  VRIJEME ZA NOVA OTKRIĆA
date:   14/12/2020
---

Kad je od Mojsija zatraženo da izvede Izraelce iz Egipta, bilo je jasno da su oni izgubili svoju prepoznatljivost kao Božja djeca. Trebali su ponovno otkriti tko je taj Bog koji ih poziva da Mu služe i koji im daje tako mnogo obećanja o svijetloj budućnosti. Subota je bila ključno poučno iskustvo na tom putovanju ponovnih otkrića. Ona je postala i jasan znak ostalim narodima o posebnom odnosu koji je postojao između Boga i tog naroda. Iskustvo s manom jezgrovito prikazuje način na koji je Bog poučavao narod.

`Prema Izlasku 16,14-29, koje su pouke Izraelci trebali naučiti?`

Bog je za Izraelce činio čudo s manom dajući im točno onoliko hrane koliko im je bilo potrebno svakog dana. Da im je davao više od te količine, možda bi zaboravili tko je taj koji se brine za njih. Tako je Bog svakog dana ponavljao čudo i oni su shvatili da je Njemu stalo do njih. Subotom je, međutim, bilo drugačije, baš kao što je i taj dan trebao biti drugačiji. Sada su se zbivala dva čuda: dvostruka količina hrane petkom koja se nije kvarila preko noći. Tako su se Izraelci u subotu imali vremena diviti tom Bogu koji ih je izbavljao i ponovno otkriti što znači biti Božji narod.

Izraelci su jeli manu četrdeset godina (Izlazak 16,35). Osim toga, Bog je uputio Mojsija da sačuva gomer mane koji bi podsjećao narod na to kako ih je On hranio u pustinji (Izlazak 16,32. 33). To je također trebalo biti podsjetnik na posebno iskustvo koje su imali subotom.

Bilo je i drugih prigoda kada je Bog Izraelcima jasno stavljao do znanja da je subota posebna.

Preko subote Bog je pomogao Izraelcima da ponovno otkriju svoj identitet i svojeg Boga. Bili su pozvani da poštuju i svetkuju subotu, ali sve je to bilo u kontekstu razvijanja dubljeg razumijevanja karaktera njihovog Stvoritelja i izgrađivanja trajnog odnosa zasnovanog na obećanju.

`Zamislite da razgovarate s nekim tinejdžerom koji subotu smatra “dosadnom”. On je svetkuje samo zato što mu Biblija i njegovi roditelji kažu da mora. Kako biste mu pomogli da otkrije subotu kao pozitivno iskustvo učenja?`