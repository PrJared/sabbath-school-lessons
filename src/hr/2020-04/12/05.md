---
title:  VRIJEME ZA NALAŽENJE RAVNOTEŽE
date:   16/12/2020
---

Isus je poštovao i uzdizao Božji zakon (Matej 5,17.18). Međutim, On je također dovodio u pitanje način na koji su vjerski vođe tumačili taj Zakon. Ali nijedan izazov koji im je upućivao nije toliko prijetio njihovom ustaljenom poretku koliko Njegov način svetkovanja subote. U sinagogama se u subotu učilo — Tora se čitala i tumačila bez pogreške. Književnici i farizeji poznavali su slovo Zakona. Međutim, Isus je išao mnogo dalje u poučavanju svojih sljedbenika tijekom subotnjeg dana.

`Pročitajte Matej 12,1-13; Luka 13,10-17. Na osnovi ovih događaja, čemu je Isus učio narod u svoje vrijeme, a i nas danas?`

Rasprave u vezi s Isusovim liječenjem subotom dovele su do važnih duhovnih rasprava o naravi grijeha, razlozima za svetkovanje subote, odnosu između Isusa i Oca i o Isusovom autoritetu.

Isusov stav prema suboti može se prikladno sažeti našim ključnim retkom za ovaj tjedan: “Tada im nastavi: ‘Subota je stvorena radi čovjeka, a ne čovjek radi subote. Stoga je Sin Čovječji gospodar i subote.’” (Marko 2,27.28) Želio je naglasiti da subota ne bi trebala biti teret. Ona je “stvorena” kao jedinstvena prilika da ljudi nešto saznaju o karakteru Boga koji je stvorio subotu i da uče iz vlastitog iskustva diveći se djelima Njegovog stvaranja.

Isus je svojim postupcima pokretao pitanja i time poticao svoje učenike, židovske vođe i narod da dublje razmišljaju o Svetom pismu i o tome što im njihova vjera i Bog uopće znače. Svatko od nas lako se može uplesti u pravila i propise koji sami po sebi nisu loši, ali je loše ako oni postanu cilj sami po sebi, umjesto da budu sredstvo koje vodi do cilja — a taj cilj trebao bi biti poznavanje karaktera Boga kojem služimo. To nas onda vodi k poslušnosti Njemu, zasnovanoj na našem povjerenju u zasluge Kristove pravednosti.

`Kako vi svetkujete subotu? Jeste li je pretvorili u dan kad se ne smije raditi ovo ili ono, umjesto da počivate u Gospodinu i bolje Ga upoznajete? Ako je tako, kako se možete promijeniti da biste primili više od onoga što vam je Bog namijenio?`