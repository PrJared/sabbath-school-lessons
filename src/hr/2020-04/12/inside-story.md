---
title:  Iskustvo
date:   18/12/2020
---

#### Bijeg od goropadnog oca

Rođena sam u nekršćanskoj obitelji u Alžiru, ali nisam živjela onako kako bi ljudi moje vjere trebali živjeti. Roditelji su me ostavili kod bake i preselili se u Francusku kad sam imala tri godine. Nakon što sam navršila osamnaest godina, otac me doveo u Pariz da se brinem o njegovoj novoj ženi i djeci.

Moje vrijeme s njima bilo je pakao. Otac je bio težak čovjek. Ne samo da je naredio meni da sređujem kuću i brinem se za djecu, nego me koristio kao da sam mu žena. Kad sam to odbila, pretukao me. Nakon nekoliko godina pokušala sam počiniti samoubojstvo.

Otac mi je zabranio da izlazim iz kuće, osim kad sam vodila djecu u školu. Jednog dana, dok sam pratila djecu do škole, susrela sam mladića, našega susjeda, koji se sažalio na mene. Vidjevši modrice na mojem licu dao mi je papirić s telefonskim brojem njegove majke.

Ali nisam zvala za pomoć. Umjesto toga, provodila sam puno vremena gledajući kroz prozor i želeći biti slobodna.

Mladić me vidio i rekao svojoj majci: “Jesi li vidjela djevojku koja uvijek gleda kroz prozor? Jednog dana bit će moja žena.”

Nisam čula njihov razgovor, ali sam osjetila da me mladić želi oženiti. Odbacila sam tu misao; nisam se mogla udati za nekoga izvan moje vjere.

Život mi je dostigao točku da više nisam mogla prestati plakati. Otac bi dolazio u moju sobu svake večeri. Nisam željela živjeti. Jedne noći pogledala sam kroz prozor na tamno nebo i izlijevala svoje srce Bogu. Bila sam sigurna da Bog živi na Nebu. Sjetila sam se kako mi je baka pričala o Bogu.

“Udat ću se za tog mladića,” rekla sam sebi. “Imat ću kuću i djecu.”

Sljedećeg dana otac me opet pretukao i napustio kuću. Njegova supruga me vrijeđala i otišla nešto obaviti. Djeca su bila u školi. Nazvala sam mladića: “Želim poći s tobom,” rekla sam mu.

“Doći ću po tebe za sat vremena,” rekao je.

Spakirala sam sve svoje stvari. Ušavši u njegov automobil, saznala sam da mu je ime Juleen i da je adventist podrijetlom s Kariba. Njegova majka Simone dogovorila se da boravim u jednoj adventističkoj obitelji kako me otac ne bi našao u Parizu. Ta obitelj je također bila iz Alžira.

Tako sam upoznala Isusa. Danas Juleen i ja imamo svoj dom i djecu. Svake subote smo na bogoslužju u crkvi. Moj otac me na kraju našao i plačući zamolio da mu oprostim.

Oprostila sam mu. Otac je potom umro, a ostatak moje obitelji me odbacio jer sam postala kršćanka. Crkva je moja nova obitelj.

Hvala vam što svojim subotnjoškolskim darovima podupirete adventističku misiju koja širi Evanđelje po svemu svijetu.

*Malika Leocadie*