---
title:  VRIJEME ZA DIVLJENJE
date:   13/12/2020
---

Jeste li se ikad pitali zašto nam je Bog dao dva usklađena izvještaja o stvaranju u prva dva poglavlja Postanka? U Postanku 1 nalazimo osvrt na tjedan stvaranja i sve veća čuda na Zemlji koja je najprije dobila oblik, a zatim bila ispunjena životom, što je dostiglo vrhunac stvaranjem muškarca i žene šestoga dana. Drugo poglavlje Postanka iznosi isti izvještaj, ali iz drugačije perspektive, s posebnim naglaskom na šesti dan. Adam je sada u središtu slike i sve je opisano kao da je tu zbog njega — vrt, rijeke, životinje i, naravno, žena.

Stvaranje je preduboko za samo jedan izvještaj. Zato prvo saznajemo za moćnog, maštovitog Stvoritelja koji ima oko za savršenu ljepotu. Zatim upoznajemo Boga koji uređuje međusobne odnose, koji želi da se ljudi vole, da se brinu jedni za druge i za ostatak stvorenog svijeta.

`Pročitajte 1. i 2. poglavlje Postanka, a zatim razmislite kako prva subota (Postanak 2,1-3) povezuje oba izvještaja o stvaranju. Kako vam vaši zaključci pomažu da razumijete zašto je Bog blagoslovio subotu i posvetio je?`

Zamislite sebe kao Adama ili Evu te prve subote. To je prvi dan vašeg života, prvi dan s vašim bračnim drugom i vaš prvi dan s Bogom. Kakav dan za učenje! Počinjete učiti o Bogu koji je stvorio takvu ljepotu. Divite se promatrajući slona u jednom trenutku, a žabu u sljedećem, i svako od tih bića je jedinstveno. Smiješite se promatrajući ludorije žirafe ili bivola. Zanijemjeli ste pri pogledu na te brojne boje i oblike, praćene razdraganom simfonijom zvukova. Oduševljeni ste obiljem mirisa i okusa, uživate istražujući različite teksture. Što je najvažnije od svega, počinjete učiti o uzajamnim odnosima — o odgovornosti, brižnosti, ljubavi. Sve to doživljavate u odnosu sa svojim Stvoriteljem, a onda počinjete primjenjivati na ostatak stvorenog svijeta.

Prva subota nije mogla biti pasivno iskustvo za Adama i Evu. Bila je to Bogom dana prilika da usmjere pozornost na svojega Stvoritelja i sav stvoreni svijet. Za njih je to bilo vrijeme čuđenja i divljenja.

`Navedite različite prilike za učenje koje su Adam i Eva imali tijekom te prve subote. Koje bi od tih prilika mogle biti značajne i danas, premda u drugačijem obliku? Kako bi one mogle obogatiti vaše subote?`