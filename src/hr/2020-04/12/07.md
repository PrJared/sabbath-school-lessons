---
title:  ZA DALJNJE PROUČAVANJE
date:   18/12/2020
---

U knjizi Ellen G. White Isusov život pročitajte poglavlje pod naslovom “Subota”, str. 220—227 (u izvorniku 281—289).

“Nijedna druga ustanova koja je povjerena Hebrejima nije tako cjelovito odvajala Hebreje od okolnih naroda kao što je to bila subota. Bog je odredio da ih njezino poštivanje imenuje za Njegove štovatelje. Ona je trebala biti znakom njihova odvajanja od idolopoklonstva i njihove veze s pravim Bogom. Međutim, da bi subotu držali svetom, ljudi i sami moraju biti sveti. Vjerom moraju postati sudionici u Kristovoj pravednosti. Kad je izdana zapovijed Izraelu: ‘Sjeti se da svetkuješ dan subotni’, Gospodin im je također rekao: ‘Budite narod meni posvećen.’ (Izlazak 20,8; 22,30) Jedino je na taj način subota mogla obilježiti Izraelce kao one koji služe Bogu.” (Ellen G. White, Isusov život, str. 222; u izvorniku 283)

“Tada je subota znak Kristove sile da nas učini svetima. ... Kao znak Njegove sile koja posvećuje, subota je dana svima koji po Kristu postaju dio Božjeg Izraela.” (Isusov život, str. 227; u izvorniku 288,289)

*Pitanja za razgovor*

`1.	Adventisti sedmoga dana često razgovaraju o tome što je prihvatljivo raditi subotom. Umjesto toga, osmislite niz pitanja koja bi pozornost poštovatelja subote usmjerila k idealima o kojima smo raspravljali u ovoj pouci i naglasila subotu kao obrazovno iskustvo. Na primjer: “Što ja to radim subotom što mi omogućava da naučim nešto više o Božjem karakteru?”`

`2.	Razmotrite navedene citate Ellen G. White. Ona napominje da se svetkovatelji subote ne razlikuju od ostalih ljudi po formalnom svetkovanju. Kakvi bi trebali biti ljudi koji su “sudionici u Kristovoj pravednosti” i koji su učinjeni “svetima”? Kakve to veze ima sa subotom?`

`3.	Na koje načine možete obogatiti svoje subotnje iskustvo?Postavite sebi tri cilja što biste htjeli naučiti tijekom svetkovanja subote u sljedećih godinu dana.`