---
title:  VRIJEME ZA ZAJEDNIŠTVO
date:   17/12/2020
---

Isus je ostavio učenicima kao primjer svoj običaj odlaženja u sinagogu. Nakon Njegovog uskrsnuća, oni su nastavili slijediti Njegov primjer, kao i ostali Isusovi učenici. Sinagoga je postala jedno od glavnih mjesta na kojem su apostoli mogli postavljati pitanja o uskrsnuću, a subota je pružala odličnu priliku da se zajednica okupi i da nešto nauči. Uostalom, Isus je bio židovski Mesija — Mesija prorečen u Starome zavjetu, koji se čitao u sinagogi svake subote. Koje je mjesto moglo biti bolje i prikladnije za veličanje Isusa nego što je to bila sinagoga, pogotovo što su učenici tu svjedočili Židovima i drugima “koji priznaju pravoga Boga” (Djela 13,16.26)?

`Razmotrite sljedeće tekstove: Djela 13,14-45; 16,13.14; 17,15; 18,4. Što nam oni govore o tome kako su Isusovi sljedbenici svjedočili na javnim mjestima? Dok budete čitali navedene tekstove, razmišljajte o tome gdje su oni govorili, kome su se obraćali, što je bilo rečeno i kakvi su bili rezultati.`

Svjedočenje apostola bilo je i osobno, ali i zasnovano na Svetom pismu. Pavao je detaljno iznosio povijest Izraela počevši od “naših očeva” (Djela 13,17) u Egiptu prateći njihovu povijest od naseljavanja, preko razdoblja sudaca i kraljeva, do Davida kojega je mogao lako povezati s Isusom.

Pavao i ostali apostoli također su pokazivali kako njihovo osobno iskustvo i razumijevanje dobivaju smisao u kontekstu Svetog pisma. Oni su iznosili činjenice i dokaze i razgovarali. To povezivanje osobnog iskustva sa Svetim pismom putem propovijedanja, poučavanja i razgovora dalo je silne rezultate. Kao što biblijski tekstovi pokazuju, neki vjerski vođe zavidjeli su apostolima na njihovom ugledu i utjecaju koji su vršili na ljude — Židove i pogane.

Crkva adventista sedmoga dana također ima bogatu prošlost kad je riječ o ohrabrujućem svjedočenju i izlaganju Svetog pisma putem propovijedanja i poučavanja/objavljivanja istine. Povezivanje subotnje škole sa službom riječi (propovijedanjem) i ostalim okupljanjima tijekom subote (kao što su, primjerice, sastanci mladeži), pruža snažan obrazovni temelj adventističkom bogoslužju. Premda se treba dopuniti drugim oblicima učenja, sve je to od presudnog značenja za obrazovno iskustvo koje pruža subota.