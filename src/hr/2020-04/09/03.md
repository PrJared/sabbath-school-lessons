---
title:  POZVANI DA ŽIVIMO KAO SVJETLO
date:   23/11/2020
---

Kamo god pogledamo, izgleda kao da se naš planet okreće protiv sebe samog zamjenjujući svjetlo tamom. Ali s tamom se susrećemo i na mnogo osobnijem planu kad razmotrimo vlastita iskustva u ovom tegobnom svijetu punom izazova. Jer i mi razumijemo užase koje nam ovaj svijet donosi kad se borimo s bolešću, kad se suočavamo s gubitkom voljenih, kad promatramo kako se obitelji raspadaju, dok se trudimo pronaći smisao u mnogim lošim stvarima u našem društvu i kulturi.

Pa ipak, usred tog krajolika moralnog propadanja i duhovne tame, usred sve te izvanjske i unutarnje buke, čujemo riječi koje Isus upućuje svakome od nas:

`“Vi ste svjetlo svijetu. Nije moguće sakriti grad koji leži na gori. Ne žeže se svijeća da se stavi pod varićak, nego na svijećnjak da svijetli svima u kući. Vaše svjetlo neka tako zasja pred ljudima da vide vaša djela ljubavi te slave vašeg Oca nebeskog.” (Matej 5,14-16) Čemu nas ti redci uče o tome kako trebamo živjeti i kako kao kršćani trebamo utjecati na sliku o Bogu kakvu drugi imaju?`

Kako su Isusovi slušatelji, sjedeći na obali Galilejskog jezera tog dana pod vrelim suncem, razumjeli Njegove riječi? Oni koji su slušali, znali su mnogo o svjetlu i tami. Sasvim sigurno bilo je mnogo tame koje se trebalo plašiti. Živjeli su pod rimskom okupacijom, u militariziranom društvu koje je i bez telefona, računala i interneta u mnogočemu bilo isto tako učinkovito kao i naše, a u određenom smislu čak je zadavalo više straha.

Rimljani su se nalazili svuda, podsjećajući mnoštvo na obroncima da će se oni koji budu pravili probleme brzo naći u rukama mučitelja — i gole smrti na rimskom križu.

A opet, tu je bio Isus koji ih je pozivao da žive kao svjetlo. Da budu milosrdni. Da budu čisti u srcu. Da budu graditelji mira. Prema tome, kršćansko poučavanje mora obuhvatiti osposobljavanje naših učenika da budu svjetlo svijetu, da donose prave odluke koje će otkrivati Božje postojanje i Njegovu dobrotu.

`Na koji način možemo uputiti druge na Božje postojanje i Njegovu dobrotu?`