---
title:  TRAGANJE ZA ISTINOM
date:   25/11/2020
---

Albert Einstein, koji se često smatra ocem suvremene fizike, napisao je: “Važno je da ne prestanemo postavljati pitanja. Radoznalost postoji s razlogom. Ne možemo a da ne osjetimo strahopoštovanje kad razmišljamo o tajnama vječnosti, života i čudesne strukture stvarnosti. Dovoljno je ako svakog dana pokušamo shvatiti samo djelić te tajne. Zato nikad ne gubite svetu radoznalost.“

Mi živimo u svijetu tajni, zar ne? Suvremena znanost pokazala nam je nevjerojatnu složenost koja se ogleda na skoro svakoj razini postojanja. A ako to vrijedi za čisto fizičku stvarnost, što tek da kažemo za ono što je duhovno?

`Čemu nas sljedeći tekstovi uče o traganju za istinom, za odgovorima? Jeremija 29,13; Matej 7,7; Djela 17,26.27; Psalam 25,5; Ivan 16,13; 17,17.`

Biblija je puna izvještaja o radoznalim ljudima koji u velikoj mjeri podsjećaju na svakog od nas — o muškarcima i ženama koji imaju pitanja, strahove, nade i radosti — o ljudima koji na neki svoj način tragaju za istinom, za odgovorima na najteža životna pitanja.

“Sve je učinio da je lijepo u svoje vrijeme, i misao o vječnosti metnuo im je u srce, ali da ne može čovjek dokučiti djela koja Bog tvori, ni početka ni kraja.” (Propovjednik 3,11) Na što je Salomon tu mislio? Neki prevode hebrejsku riječ ‘olam kao “vječnost”, a neki kao “svijest o prošlosti i budućnosti”. Dakle, prema tom retku, Bog je u ljudsko srce i um usadio svijest o prošlosti i budućnosti — o samoj vječnosti. To jest, kao ljudska bića sposobni smo razmišljati o “velikim pitanjima” o životu i našem postojanju uopće.

I, naravno, upravo tu Sveto pismo igra središnju ulogu. Tko smo mi? Zašto smo ovdje? Kako bismo trebali živjeti? Što se događa kad umremo? Zašto postoji zlo i patnja? To su pitanja koja tragaoci za istinom postavljaju otkad postoji pisana povijest. Kakva je prednost i kakva odgovornost što sada možemo uputiti te tragaoce na neke odgovore! Što je kršćansko obrazovanje ako ne upućivanje ljudi na te odgovore koje nalazimo u Božjoj riječi?

`Zašto Sveto pismo mora imati glavnu ulogu u pružanju odgovora na velika životna pitanja?`