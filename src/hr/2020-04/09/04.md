---
title:  ŽIVJETI KAO UČENIK
date:   24/11/2020
---

Ako crkva ima ozbiljnu namjeru da postane sila u kršćanskom obrazovanju, moramo početi od Isusa. Isus je pozivao učenike. On ih je pripremao za misiju tako što je hodao s njima. Pružao im je priliku da se uključe u život ljudi o kojima su se trebali brinuti i koje su trebali voljeti. Svakodnevno im je upućivao izazov iznoseći svoje viđenje o tome kako bi ovaj svijet mogao izgledati kad bi se ljudi počeli ophoditi jedni prema drugima kao braća i sestre.

`Pročitajte Luka 4,18-23. Koju poruku Krist upućuje svima nama kao svojim sljedbenicima?`

Tri godine učenici su promatrali kako je Isus, njihov Učitelj, ostvarivao ideale kraljevstva — ideale objavljene u Njegovoj prvoj propovijedi u sinagogi u Nazaretu. Oprost, milosrđe i ljubav išli su ruku pod ruku s usamljenošću, posvećenjem i teškoćama. Ako je postojala neka pouka koju je trebalo izvući, bila je to pouka da učeništvo nije nešto što treba olako shvatiti. Vi ste učenik za cijeli život — ne samo za jedan dan.

“Spasiteljev nalog obuhvaća sve vjernike. On do kraja vremena obuhvaća sve koji vjeruju u Krista. Evanđelje je povjereno svima koji dobiju nadahnuće s Neba. Svi koji primaju Kristov život određeni su da rade na spašavanju svojih bližnjih. Crkva je osnovana za takav rad i svi koji preuzimaju na sebe sveti zavjet obvezuju se da postanu Kristovi suradnici.” (Ellen G. White, Isusov život, str. 679; u izvorniku 822)

Kao Isusovi učenici, mi se moramo već danas potruditi da Isus uvijek bude u središtu našeg zajedništva i bogoslužja. Dobro je imati na umu da je Isus bio začetnik učeništva. Premda su rabini Njegovog vremena privlačili sljedbenike, Isus je bio taj koji je pozivao muškarce i žene da Ga slijede. Rabini nisu mogli ni zamisliti poziv koji bi bio tako radikalan da tvrdi kako je biti s Isusom važnije od svih njihovih zapovijedi.

A kao Isusovi učenici, ne samo što moramo poštovati sve ljude, već i raditi na tome da osiguramo takvo mjesto na kojem će svi ljudi moći rasti i napredovati.

Prema tome, cjelokupno kršćansko obrazovanje mora obuhvatiti misiju i imati svrhu ne samo da bi se zaradilo za život, već da bi se u vlastitom krugu utjecaja radilo ono što nas je Isus pozvao da radimo — da Ga slijedimo u objavljivanju Radosne vijesti i u služenju onima kojima je potrebna pomoć.