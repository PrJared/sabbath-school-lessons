---
title:  PRAVO KRŠĆANSKO OBRAZOVANJE
date:   22/11/2020
---

Priča se da je neki rabin, gledajući pospane oči mladića u svojoj učionici, postavio pitanje: “Kako znamo da je noć završena i da je otpočeo dan?”

Nekoliko učenika oprezno je podiglo ruku. “Je li to onda”, pitao je jedan, “kad možemo uočiti razliku između stabla smokve i stabla masline?”

“Ne.”

Drugi učenik je podigao ruku: “Je li to onda kad možemo razlikovati ovcu od koze?”

Pošto je saslušao mnoštvo odgovora, rabin je izjavio: “Čovjek zna da je noć završila i da je otpočeo dan kad može pogledati lice koje nikad prije nije vidio i tog neznanca prepoznati kao brata ili sestru. Do tog trenutka, koliko god dan bio vedar, još uvijek je noć.“

`Pročitajte Luka 10,30-37. Kakvu je poruku Isus uputio u ovoj usporedbi? I što bi na osnovi toga moralo biti dio svakog pravog kršćanskog odgoja i obrazovanja?`

Kao adventisti sedmoga dana, blagoslovljeni smo obiljem doktrinarnog svjetla i istine (stanje mrtvih, subota, 1844. godina i sud, velika borba — da navedemo samo neke od tih doktrina) koje čak većina kršćanskog svijeta još uvijek ne razumije. A opet, koliko god da su bitne te istine, kakvu korist imamo od njih ako nismo ljubazni prema ljudima, ako pokazujemo predrasude prema drugima i ako dopustimo da nas kulturne i društvene predrasude naše sredine navedu da se prema drugima ophodimo kao prema manje vrijednima?

Pravo kršćansko obrazovanje, ako ništa drugo, mora nas pokrenuti da se izdignemo iznad ljudske pokvarenosti i zloće i da druge gledamo onako kako ih Krist vidi — kao bića za koja je On umro, čije je grijehe ponio na križ i za koja je platio beskrajnu cijenu. Ako uzdižemo križ, kao što bismo morali, vidjet ćemo vrijednost svakog ljudskog bića i u idealnom slučaju ophoditi se prema ljudima onako kako zaslužuju, u skladu s vrijednošću koju im je dao sâm Bog. Kršćansko obrazovanje mora obuhvatiti to učenje, u protivnom neće biti dostojno naziva “kršćansko”.

`Koje predrasude njeguje vaša kultura i društvo, bilo prikriveno ili čak otvoreno, iznad kojih se vi kao kršćanin, morate izdignuti?`