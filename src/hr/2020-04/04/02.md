---
title:  OČI GOSPODNJE
date:   18/10/2020
---

Jedan profesor sa Sveučilišta Oxford svojevremeno je tvrdio da ni mi, ni ovaj svijet niti bilo što oko nas — ne postojimo. Mi smo, navodno, samo digitalna stvorenja načinjena od strane izvjesne rase izvanzemaljaca koji imaju vrlo moćna računala.

Premda je to zanimljiva teorija, ona ne pruža odgovor na ključno pitanje: Kakva je stvarnost?

Postoje dva moguća, vrlo uopćena odgovora, premda je samo jedan razuman. Prvi je da svemir — i sve što je u njemu, uključujući i nas — jednostavno postoji. Ništa ga nije stvorilo ni oblikovalo. On je jednostavno tu. To je gola činjenica. Nema Boga, nema bogova, nema ničega božanskog. Stvarnost je čisto materijalna, čisto prirodna. Kao što je netko rekao još prije dvije i pol tisuće godina (to nije nova ideja), postoje samo “atomi i praznina”.

Drugo viđenje podrazumijeva da je svemir stvorilo neko božansko biće (ili bića). To zvuči logičnije, racionalnije i razumnije od ideje da svemir jednostavno postoji bez ikakvog objašnjenja. Ovo viđenje obuhvaća i prirodni svijet, svijet “atoma i praznine”, ali nije ograničeno na njega. Ono upućuje na stvarnost koja je šira, dublja i složenija od ateističkomaterijalističkog odgovora koji se danas tako često čuje.

`Što sljedeći tekstovi govore o idejama koje smo spomenuli u današnjoj pouci: Psalam 53,1; Izreke 15;3; Ivan 3,16; Izaija 45,21; Luka 1,26-35?`

Srž svakog kršćanskog poučavanja nije samo stvarnost Božjeg postojanja, već i istina o Bogu koji nas voli i komunicira s nama. On je Bog čuda koji, premda koristi prirodne zakone, nije njima ograničen i može ih prekršiti kada to želi (kao u slučaju djevičanskog začeća Isusa). Iznošenje takvog gledišta posebno je važno u naše vrijeme jer golem dio intelektualnog svijeta, tvrdeći (pogrešno) da znanost to podupire, otvoreno i nekritički zastupa ateistički i naturalistički pogled na svijet.

`Razmislite o tome kako je uzak i ograničen ateistički pogled na svijet u usporedbi s biblijskim pogledom, koji (kao što je spomenuto) obuhvaća prirodni svijet, ali nije njime ograničen. Zašto je, napokon, biblijski, teistički, pogled na svijet jednostavno logičniji i razumniji u odnosu na ateistički?`