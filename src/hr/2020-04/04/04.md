---
title:  BIBLIJSKI POGLED NA SVIJET
date:   20/10/2020
---

Kao što smo već napomenuli u uvodnom dijelu, nitko od nas ne sagledava svijet s nekog neutralnog gledišta. Na primjer, ateist promatra dugu na nebu i u njoj vidi samo prirodnu pojavu. Ona za njega nema nikakvo značenje osim onoga koji su joj ljudi odlučili dati. Za razliku od toga, netko tko je promatra s biblijskog stajališta, vidi ne samo prirodnu pojavu — lom svjetlosti kroz vodene kapi, već i potvrdu Božjeg obećanja da neće ponovno uništiti svijet vodom (Postanak 9,13-16). “Koliko je velika Božja pozornost i samilost prema njegovim grješnim bićima kad je stavio prekrasnu dugu u oblake kao znak svog Saveza s čovjekom! … Božja je namjera bila da ako djeca kasnijih naraštaja upitaju za značenje prekrasnog luka koji presvođuje nebo, njihovi roditelji trebaju ponoviti izvještaj o potopu i reći im da je Svevišnji postavio dugu u oblacima kao jamstvo da voda nikada više neće preplaviti Zemlju.” (Ellen G. White, Patrijarsi i proroci, str. 79; u izvorniku 106)

Za adventiste sedmoga dana Biblija je štivo na kojem se zasniva naša vjera. Ona iznosi pogled na svijet, “filtar”, na osnovi kojeg trebamo promatrati i razumjeti svijet koji bi u protivnom bio vrlo obeshrabrujuće i neprijateljsko mjesto. Sveto pismo pomaže nam da bolje razumijemo stvarnost u kojoj se nalazimo i čiji smo dio, a koja nas često zbunjuje.

`Koje nam istine, sadržane u sljedećim tekstovima, mogu pomoći da bolje razumijemo stvarnost u kojoj živimo: Efežanima 6,12; Marko 13,7; Rimljanima 5,8; 8,28; Propovjednik 9,5; Otkrivenje 20,5.6?`

Kao adventisti sedmoga dana moramo se čvrsto držati biblijskog nauka jer je to Božja istina otkrivena ljudima koja nam objašnjava mnogo toga u vezi s ovim svijetom, što u protivnom ne bismo znali niti razumjeli. Prema tome, svekoliko kršćansko obrazovanje mora biti zasnovano i utemeljeno na Božjoj riječi, a svako učenje u suprotnosti s njom mora se odbaciti.

`Koje biblijske doktrine proturječe drugim vjerovanjima kojih se ljudi drže? Kako bi nas ta razlika trebala naučiti koliko je važno da se vjerno držimo Božje riječi?`