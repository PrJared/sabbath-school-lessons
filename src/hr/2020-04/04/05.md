---
title:  OBOŽAVANJE SPASITELJA
date:   21/10/2020
---

Koliko god nauk o stvaranju bio ključan za našu vjeru, on ipak ne stoji sam za sebe, pogotovo u Novom zavjetu. On često dolazi udružen, čak i neraskidivo povezan s naukom o spasenju. A razlog je što, iskreno govoreći, u palom svijetu grijeha i smrti stvaranje samo po sebi nije dovoljno. Živimo, borimo se, patimo (svi) — i što onda? Umiremo i na kraju se ne razlikujemo mnogo od životinjskih leševa ostavljenih kraj puta.

Što je u tome veliko?

Ipak, imamo i nauk o spasenju koji je također ključan za naš pogled na svijet — a to znači da u središtu svega u što vjerujemo imamo Isusa Krista i to raspetog i uskrslog.

`Pročitajte Ivan 1,1-14. Što nam ovaj ulomak govori o Isusu i što je On učinio za nas?`

Pogledajmo također i poruku prvog anđela: “Uto spazih nekoga drugog anđela gdje leti u najvišem dijelu neba noseći jednu neprolaznu radosnu vijest koju mu je trebalo navijestiti stanovnicima zemlje: svakom narodu i plemenu, jeziku i puku. Vikao je jakim glasom: ‘Bojte se Boga i zahvalite mu, jer je došao čas njegova Suda! Poklonite se Stvoritelju neba i zemlje, mora i izvora voda!’” (Otkrivenje 14,6.7) Zapazite da je “radosna vijest” izravno povezana s Bogom kao Stvoriteljem. A kad shvatimo da je Bog koji nas je stvorio isti Onaj koji je u ljudskom tijelu preuzeo na sebe kaznu za naš grijeh — nije čudo što smo pozvani da Mu se poklonimo. Što bismo uopće i mogli učiniti kad shvatimo kakav je Bog?

Zato Krist, i to raspeti, mora ostati polazište i srž svega što učimo. Štoviše, to učenje mora obuhvatiti i drugi Kristov dolazak, jer nam Njegov prvi dolazak bez drugog ne bi mnogo značio, zar ne? Na osnovi Pisma možemo slobodno ustvrditi da su Kristov prvi i drugi dolazak dijelovi iste cjeline — plana spasenja.

`Pozabavite se mišlju iznesenom u 1. poglavlju Evanđelja po Ivanu — da je Bog koji je stvorio sve “što je postalo” (Ivan 1,3), zapravo isti Onaj koji je umro na križu radi nas. Zašto bi, dakle, bogoslužje trebalo biti naša nezadrživa prirodna reakcija na sve što nam je otkriveno?`