---
title:  BOŽJI ZAKON
date:   22/10/2020
---

Prije više godina u Francuskoj se raspravljalo o pitanju smrtne kazne — treba li je ukinuti ili ne? Oni koji su se zalagali za njezino ukidanje zamolili su poznatog francuskog pisca i filozofa Michela Foucaulta da napiše članak u njihovu korist. Međutim, ono za što se on u tom članku založio nije bilo samo ukidanje smrtne kazne, već i svih kazneno-popravnih ustanova i puštanje na slobodu svih zatvorenika.

Zašto? Zato što su za Michela Foucaulta sva moralna mjerila samo ljudska izmišljotina, ideje koje provode ljudi na vlasti da bi vladali mnoštvom. Zbog toga po njemu ti moralni propisi nemaju nikakav stvarni legitimitet. Koliko god bio ekstreman njegov stav, ono što ovdje vidimo logična je posljedica problema koji i nije tako nov. Mojsije se bavio tim problemom u starom Izraelu prije više tisuća godina. “Nemojte raditi čak ni kako radimo ovdje danas — svatko što se njemu čini dobro.” (Ponovljeni zakon 12,8; vidi također Suci 17,6; Izreke 12,15)

Međutim, ako ne trebamo raditi ono što je ispravno samo u našim očima — to jest, ako mi sami nismo dovoljno pravedni, sveti i objektivni da bismo znali što je moralno ispravno — kako onda možemo znati što trebamo raditi? Odgovor glasi, naravno, da nam je Bog koji nas je stvorio dao i moralni Zakon prema kojem trebamo živjeti. Možda naše oči ne mogu razlučiti što je ispravno, ali Gospodin to svakako može.

`Čemu nas sljedeći tekstovi uče o moralnom ponašanju: Ponovljeni zakon 6,5; Marko 12,29-31; Otkrivenje 14,12?`

Ako želimo da spasenje bude u žarištu našeg kršćanskog pogleda na svijet, onda to mora biti i Božji zakon, Deset zapovijedi. Uostalom, od čega smo spašeni ako ne od grijeha, što je zapravo prekršaj Zakona (Rimljanima 3,20)? Evanđelje nema smisla ako se odvoji od Božjeg zakona, i po tome jedino znamo da je Zakon i dalje obvezujući za nas, premda nas ne može spasiti. (Zato nam je potrebno Evanđelje.)

Prema tome, cjelokupno obrazovanje adventista sedmoga dana mora naglašavati ono što je Ellen G. White nazvala “neprolaznošću Božjeg zakona” (vidi Velika borba, str. 50; u izvorniku 63), što obuhvaća i subotu. Ako obrazovanje treba doprinijeti tome da se Božja slika, koliko god je to moguće, obnovi u nama u ovom životu, onda se, čak i na najosnovnijoj razini, Božji zakon mora držati — u svjetlu Kristovog primjera, kao moralno pravilo koje nam pokazuje što je ispravno u Božjim očima.