---
title:  "Oči Gospodnje — biblijski pogled na svijet"
date:   17/10/2020
---

> <p></p>
> “Oči su Jahvine na svakome mjestu i budno motre i zle i dobre.” (Izreke 15,3)

### Biblijski tekstovi
Izreke 15,3; Job 12,7-10; Efežanima 6,12; Otkrivenje 20,5.6; Ivan 1,1-14; Marko 12,29-31.

Poljski pjesnik Czeslaw Milosz napisao je pjesmu koja počinje opisom zamišljenih životinja: zečeva i vjeverica koji govore i slično. One imaju “toliko toga zajedničkog sa stvarnim životinjama”, izjavio je “koliko i naše razumijevanje stvarnosti”. A onda je, na kraju pjesme, napisao: “Razmišljajte o tome i dršćite.”

“Drhtati” je možda prejaka riječ, ali je činjenica da mnogo toga što ljudi misle o ovom svijetu može biti potpuno pogrešno. Na primjer, tijekom skoro dvije tisuće godina najpametniji i najobrazovaniji ljudi smatrali su da je Zemlja nepokretna i da se nalazi u središtu svemira. Danas mnogi od najpametnijih i najobrazovanijih ljudi smatraju da su se ljudska bića razvila iz najjednostavnijih oblika života.

Kao ljudska bića, mi nikad ne gledamo na svijet s neutralnog stajališta. Mi ga uvijek i jedino promatramo kroz određeni filtar koji utječe na naše tumačenje i razumijevanje svijeta oko nas. Taj filtar zove se “pogled na svijet” i od najvećeg je značenja da svoje mlade, ali i starije članove crkve učimo o biblijskom pogledu na svijet.

**Oikos: Ovog tjedna čitamo iz knjige Ellen G. White, Služba liječenja, Znaci vremena, 2014., poglavlje 9**