---
title:  DA NE ZABORAVIMO
date:   08/10/2020
---

Prije nego što su Izraelci ušli u Obećanu Zemlju, Mojsije im se ponovno obratio da bi ih podsjetio kako ih je Bog vodio na čudesan način, i da bi ih opet posavjetovao da ne zaborave što je sve učinio za njih. Knjiga Ponovljeni zakon na mnogo načina iznosi Mojsijevu posljednju volju i oporuku. I premda je pisana prije više tisuća godina, u kulturi i životnim prilikama drastično različitim od svega s čim se mi danas suočavamo, načela koja su u njoj iznesena vrijede i za nas.

`Pročitajte Ponovljeni zakon 6. Što možemo naučiti iz tog odlomka u vezi s načelima kršćanskog odgoja? Što bi trebalo biti ono glavno čemu učimo ne samo svoju djecu, već svakoga tko ne zna ono što mi znamo o Bogu i Njegovom divnom činu spasenja? Koje još opomene nalazimo u tim redcima?`

Najvažnije od svega što su trebali naučiti svoju djecu bilo je Božje čudesno djelovanje među njima. A osim toga, dano im je i jasno upozorenje da ne zaborave ništa od onoga što je Bog učinio za njih.

Naravno, ako roditelji imaju prvu i glavnu ulogu u ugradnji biblijskog nauka u život njihove djece, onda su oni dužni urediti svoj život na takav način da steknu odgovarajuće znanje i odvoje vrijeme koje će provoditi sa svojom djecom.

“Majka je prva djetetova učiteljica. U razdoblju najveće osjetljivosti i najbržeg razvitka, njegov odgoj je ponajviše u njezinim rukama.” (Ellen G. White, Odgoj, str. 227; u izvorniku 275)

To je ključno vrijeme kad roditelji govore svojoj djeci o Božjoj ljubavi i Njegovim obećanjima. Redovno odvajanje vremena da biste svoju djecu osobno poučavali o Božjoj mudrosti i Njegovim obećanjima imat će pozitivan utjecaj na vašu obitelj i u budućim naraštajima.

`Pročitajte sljedeći tekst: “Napominji ih [riječi koje ti ja zapovijedam danas] svojim sinovima. Govori im o njima kad sjediš u svojoj kući i kad ideš putem; kad lijegaš i kad ustaješ.” (Ponovljeni zakon 6,7) Kakvu poruku tu nalazimo i koliko je važno da istinu o Bogu uvijek napominjemo ne samo svojoj djeci, već i sebi samima?`