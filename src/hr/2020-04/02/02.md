---
title:  PRVA OBITELJ
date:   04/10/2020
---

Na početnim stranicama Svetoga pisma nije nam dano mnogo pojedinosti — zapravo, nije nam dano gotovo ništa — u vezi s vrstom obiteljskog poučavanja u najranijim danima ljudske povijesti, premda možemo biti prilično sigurni da se u to vrijeme obrazovanje stjecalo unutar obiteljske strukture.

“U središtu sustava odgoja koji je utemeljen u Edenu bila je obitelj. Adam je bio ‘sin Božji’ (Luka 3,38), a djeca Svevišnjega primala su pouke upravo od svojega Oca. Njihova škola bila je u najpotpunijem smislu te riječi obiteljska škola.” (Ellen G. White, Odgoj, str. 31; u izvorniku 33)

I premda ne znamo točno što se tamo učilo, možemo biti sigurni da je imalo veze s čudima stvaranja, a nakon pada u grijeh i s planom spasenja.

`Čemu nas uče sljedeći tekstovi i zašto je to nesumnjivo bilo dio obrazovanja koje su Adam i Eva pružili svojoj djeci? Postanak 12; 3,1-15; 2. Korinćanima 4,6; Luka 10,27; Galaćanima 3,11; Otkrivenje 22,12.`

“Odgojni sustav, utemeljen u početku svijeta, bio je određen kao uzor ljudima u svim budućim razdobljima. Da bi se prikazala načela toga sustava, u domu naših praroditelja u Edenu bila je osnovana škola koja je trebala služiti kao uzor.” (Ellen G. White, Odgoj, str. 18; u izvorniku 20)

Kršćanski odgoj usmjeren je na poučavanje obitelji i vjernika o pitanjima doktrine, bogoslužja, nastave, zajedništva, evanđeoskog rada i službe. Dom je mjesto na kojem propovijedamo članovima obitelji o Božjoj ljubavi i obećanjima. To je mjesto gdje se Isus predstavlja djeci kao njihov Gospodin, Spasitelj i Prijatelj, i gdje se Biblija uzdiže kao Božja riječ. Obitelj je mjesto na kojem primjerom pokazujemo kako izgleda zdrav odnos s našim nebeskim Ocem.

U Postanku 4,1-4 vidimo da su i Kajin i Abel donijeli svoje prinose Gospodinu. Sa sigurnošću možemo pretpostaviti da su oni u sklopu svojeg obiteljskog odgoja učili o značenju i važnosti žrtava u vezi s planom spasenja. Naravno, kao što izvještaj pokazuje, dobar odgoj ne dovodi uvijek do rezultata koje očekujemo.

`Bez obzira na stanje u vašem domu, koje odluke možete donijeti da bi on postao okruženje u kojem se istina uči i provodi u život?`