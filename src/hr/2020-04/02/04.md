---
title:  KOMUNIKACIJA
date:   06/10/2020
---

U vrlo određenom smislu, poučavanje se na općoj razini svodi na komunikaciju. Učitelj posjeduje znanje, mudrost, informacije i činjenice, sve ono što treba prenijeti učeniku. Netko tko je pun znanja, mora to biti sposoban prenijeti drugima. U suprotnom, kakva je korist od svega što zna, barem u pogledu poučavanja?

Na drugoj razini, međutim, vještine poučavanja ne podrazumijevaju samo komunikacijske sposobnosti. U tom je procesu od presudnog značenja izgrađivanje odnosa. “Pravi nastavnik može ponuditi svojim učenicima malo darova koji bi bili vredniji od njegovog društva. Odrasle, a još više mladež i djecu, stvarno možemo razumjeti tek kad im se približimo sa simpatijom. Moramo ih razumjeti da bismo im mogli što uspješnije pomoći.” (Ellen G. White, Odgoj, str. 177; u izvorniku 212)

Drugim riječima, uspješno poučavanje odvija se i na emotivnoj i osobnoj razini. U slučaju obitelji kao škole to je vrlo važno. Mora se izgraditi dobar odnos između učenika i učitelja.

Odnosi se uspostavljaju i razvijaju putem komunikacije. Ako kršćani ne komuniciraju s Bogom tako što čitaju Bibliju ili se mole, njihov odnos s Bogom je u zastoju. Obiteljima je potrebno božansko vodstvo ako žele rasti u milosti i spoznavanju Krista.

`Pročitajte sljedeće tekstove: Psalam 37,7-9; Izreke 10,31.32; 27,17; Efežanima 4,15; 1. Ivanova 3,18; Titu 3,1.2; Jakov 4,11. Što iz njih možemo naučiti o izgradnji snažnih obiteljskih odnosa (ili bilo koje vrste odnosa, kad smo već kod toga)?`

Odvajanje vremena da bismo sijali dobro sjeme komunikacije neće samo pripremiti članove obitelji za osobni odnos s Kristom, nego će im pomoći i da razviju međusobne odnose unutar obitelji. To će otvoriti kanale komunikacije koji će vam biti dragocjeni kad vam djeca stignu do puberteta i kad odrastu. A čak i ako nemate djecu, načela koja nalazimo u tim tekstovima vrijede za sve vrste odnosa.

`Razmislite također zašto nije važno samo ono što kažemo, već i kako to kažemo. Što ste naučili iz situacija u kojima je način na koji ste nešto rekli u velikoj mjeri poništio utjecaj onoga što ste rekli, čak ako je to što ste rekli bilo ispravno?`