---
title:  Iskustvo
date:   09/10/2020
---

#### Australski propovjednik u Etiopiji

Ettienne McClintock (51) nije ništa uzimao zdravo za gotovo u Etiopiji. Kao radijski voditelj 3ABN Australija propovijedao je u gradu Shisho, koji se nalazi trideset i pet kilometara od Awasse, drugog po veličini grada u Etiopiji, u sklopu programa uključenost svih vjernika, 2019. godine, u organizaciji Istočne srednjofričke divizije. Napajanje strujom bilo je s prekidima, a prve dvije večeri propovijedao je u mraku.

Unatoč tehničkim izazovima, prisustvovalo je više od četiri stotine ljudi koji su pratili sastanke na otvorenom. Gužva je bila daleko veća izvan crkve, a Ettienne je propovijedao iz improvizirane nadstrešnice s plastičnom folijom kao krovom.

Ettienne je bio zabrinut dok se pripremao za treći sastanak. Iako je iznajmljeni generator osiguravao struju, kiša je počela padati samo trideset minuta prije početka programa. Nadao se da to neće odvratiti ljude od dolaska na predavanje.

Kiša je prestala na početku sastanka, ali kišni su oblaci ispunili nebo. Ettienne je propovijedao jedva petnaestak minuta kad je kiša ponovo krenula.

Kako se pljusak pojačavao, ljudi su počeli napuštati sastanak. Iako je Ettienne imao neku zaštitu u improviziranom skloništu, slušatelji su sjedili na otvorenom.

“Starješine u crkvi i ja molili smo se da kiša prestane, a sada se kiša vratila,” prisjeća se Ettienne. “Morali smo nešto poduzeti. Ali što?”

Odjednom mu je došla prava misao. Svake večeri govorio je o Božjoj vlasti nad bolešću, grijehom i smrću. Ali Bog ima moć i nad vremenskim prilikama. Mogao se moliti da kiša prestane. Ali što ako Bog odluči ne zaustaviti kišu? Njegova bi poruka izgubila vjerodostojnost i ljudi bi mogli prestati prisustvovati predavanjima.

U tom trenutku došao mu je na um redak iz 1. Ivanove 5,14: “A ako znamo da nas uslišava što god ga molimo, znamo da već posjedujemo ono što smo ga molili.”

Ettienne je tiho molio: “Vjerujem, Gospodine, ali molim Te: pomozi mojoj nevjeri.”

Preko svojeg prevoditelja pozvao je slušatelje da se s njim mole da kiša prestane. Trenutak nakon što je rekao: “Amen,” kiša je prestala. Nije padala sve do kraja programa te večeri. Nakon propovijedi je oko dvije stotine ljudi došlo naprijed tražiti molitvu. “Ljudi su posvuda klečali,” kaže Ettienne.

“Dok smo kleknuli u blato, molili smo molitvu zahvalnosti i predaje Bogu.”

Vidjevši kako pola ljudi kleči na tlu, Ettienne se prisjetio kako su se njegova obitelj i prijatelji molili za njegova predavanja u Australiji. Zahvalio je Bogu na njihovim molitvama.

“Bog mi je dao novo iskustvo,” kaže on. “Do tog iskustva u životu preuzimao sam male rizike i molio Boga za sitne nagrade. Ali ovo je bio visoki rizik zbog kojeg sam se osjećao nelagodno i ranjivo; ali nagrada je bila nevjerojatno velika.“

*Vania Chew*