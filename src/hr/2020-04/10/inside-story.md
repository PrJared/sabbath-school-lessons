---
title:  Iskustvo
date:   04/12/2020
---

#### Održavanje dvojice dječaka mirnima

Održavanje tišine u crkvi postalo je pravi izazov kad je moja nećakinja, koja se borila s drogom, predala svoja dva sina mojem mužu i meni.

Petogodišnji Omarion i njegov šestogodišnji brat Diamonte nisu imali nikakva očekivanja niti iskustva s crkvom. Bili su puni snage i nisu bili navikli kleknuti za vrijeme molitve. Štoviše, činilo se da se njihovo nemirno ponašanje za vrijeme molitve nastavlja i napreduje.

Kako ih održati mirnima i tihima? — pitala sam se dok su se dečki nemirno smjenjivali tijekom molitve jedne subote. Što ih želim naučiti o molitvi? Dok sam plakala i molila Boga za pomoć, rodila mi se nova zamisao. Zašto se ne bih molila tiho s dječacima? Odmah sam se počela tako moliti.

“Oh, Bože, hvala puno za Diamontea i Omariona, za školu, njhove učitelje, njihove cipele, igračke i za sve Tvoje blagoslove,” šaptala sam.

Dječaci su se prestali vrpoljiti.

“Molim Te, Gospodine, budi s njihovom majkom,” rekla sam. “Ona ih toliko voli. Molim Te, izliječi je od droge i budi danas kraj nje. Ti najbolje znaš što joj treba.”

Dječaci su mirno slušali. Razmišljali su o svojoj majci koja im je toliko nedostajala i koju su voljeli. Molitva se nastavila u prednjem dijelu crkve.

“Gospodine, molim Te, budi s Diamontovim ocem koji je u zatvoru,” rekla sam. “Molim Te, daj mu dobrog sobnog kolegu. O, Bože, molim Te, budi blizak Omarionovom ocu. Znaš i sam što mu treba! Daj mu do znanja da si odmah uz njega.”

Molila sam tako dok molitveni dio nije završio. Dječaci su ostali mirni sve vrijeme. Nikada ni jednom od njih nije trebalo reći: “Drži se!” ili “Budi miran!”

Sljedeće subote ponovno sam šapnula posebnu molitvu za svoje nećake. Vrijeme svečane molitve je uvijek bilo najprije u programu. Dječaci su pozorno slušali. Moja molitva odnosila se na njihove živote i njihove najmilije. Njima je to bilo važno. Molila sam se s dječacima svake subote dok nisu naučili biti tihi i pobožni tijekom svečanog vremena molitve u crkvi. Naravno, nastavili smo se moliti i kod kuće.

Tko bi mogao pomisliti da tako jednostavno rješenje smiruje vrpoljenje dječaka? S tim rješenjem Gospodin mi je dopustio da budem misionarka u najvažnijem misijskom polju — u domu.

Ellen G. White piše: “Roditelji ne smiju zaboraviti da dom za njih predstavlja široko misijsko polje rada. Svaka majka terba znati da joj je Bog povjerio njezinu djecu kao sveti zalog. ‘Uzmi svojeg sina i svoju kći’, kaže Bog ‘i odgoji ih za mene. Izgradi u njima karakter koji će biti poput stupovlja prekrasno izgrađenog u dvoru i sjati u Gospodnjim dvorima kroz

vječnost.’” (Testimonies for the Church, sv. 9, str. 36,37)

Bog je tako dobar! Daje nam misaona usmjerenja kad ih najviše trebamo.

*Marci Evans, adventistica sedmog dana u Milton-Freewateru u američkoj saveznoj državi Oregon*