---
title:  LUDOST I MUDROST
date:   02/12/2020
---

`Pročitajte Izreke 1. Čemu nas ovo poglavlje uči o bîti pravog kršćanskog obrazovanja?`

Biblija stalno uspoređuje mudrost i ludost. Salomonove Mudre izreke uporno nas podsjećaju na opasnosti nesmotrenog ponašanja i kretanja u društvu bezumnika. Razlika je jasna: Bog želi da Njegov narod traži mudrost, da je visoko cijeni i da obiluje njome.

Studenti umjetnosti i znanosti koriste svoje talente da bi stekli znanje i postigli uspjeh na svojim studijima. Predavači iz tih disciplina čine slično. Zahvaljujući znanju i sposobnostima, mi možemo postići umjetničku vještinu i velike uspjehe u znanosti.

Međutim, iz kršćanske perspektive, što znanje o umjetnosti i znanosti uopće znači ako ne uključuje i poznavanje razlike između ispravnog i pogrešnog, dobra i zla, istine i zablude? Primjerice, samo trebamo pročitati nešto o životu nekog velikog umjetnika pa da shvatimo kako posjedovanje iznimnih vještina i talenata ne podrazumijeva i moralan, ispravan život. Moglo bi se također zapaziti da su veliki znanstvenici koji su uključeni u stvaranje biološkog i kemijskog oružja za masovno uništenje visokoobrazovani i vrlo talentirani, ali kakav je plod njihovog rada? Kao što je rečeno, znanje samo po sebi nije nužno dobro.

`Pročitajte Izreke 1,7. Što je prema ovom retku ključ pravog kršćanskog obrazovanja?`

`Jedan dobitnik Nobelove nagrade, ateist, čovjek koji proučava svemir i fizičke sile koje ga pokreću, napisao je: “Što se svemir čini razumljivijim, to se čini i besmislenijim.” Kako nam to pokazuje da znanje samo po sebi ne samo što može biti besmisleno, nego, što je još gore, može dovesti do grube pogreške?`