---
title:  JEDINO BOG
date:   29/11/2020
---

Postoje dokazi o živom Bogu u svim djelima Njegovog stvaranja. Ta tvrdnja je toliko puta ponovljena da je postala klišej. Kada primjerice razmišljamo o Božjim osjećajima prigodom stvaranja ovoga svijeta, koji ljudi uporno uništavaju i kvare, možemo približnije razumjeti na koji je način najbolje izučavati umjetnost i znanost.

Uzmimo za primjer embrionalni razvoj čovjeka. Biologija nam kaže da novi inteligentan ljudski život nastaje iz jednog oplođenog jajeta i dostiže puni razvoj nakon devet mjeseci. Tragovi Stvoritelja punog ljubavi mogu se zapaziti tijekom čitavog tog ciklusa. Božja milost može se vidjeti i na samom mjestu na kojem se zametak razvija — odmah ispod majčinog srca koje postojano kuca. Kako se zametak uvećava, tako raste i majčin trbuh, točno ispred nje, tako da je trudnica uvijek svjesna svojeg djeteta, baš kao što je i naš nebeski Otac uvijek svjestan svoje djece.

`Pročitajte sljedeće tekstove: Rimljanima 1,18-21; Psalam 19,16; Nehemija 9,6. Što nam ti tekstovi govore o djelovanju Boga kao našeg Stvoritelja?`

Čak i nakon šest tisuća godina grijeha, i više tisuća godina nakon sveopćeg razaranja u vrijeme potopa, još uvijek postoji neodoljivo snažan dokaz ne samo o Bogu kao Stvoritelju, već i o sili, ljubavi i čovjekoljublju tog Boga kao našeg Stvoritelja. Tako je snažno to što Pavao kaže u Rimljanima 1,18-21 da oni koji odbacuju takvog Boga neće imati izgovora u dan suda, jer se o Njemu može dovoljno naučiti na osnovi onoga što je stvorio. Drugim riječima, oni se neće moći opravdavati svojim neznanjem!

Pogotovo u ovo doba, kad su mnogi ljudi počeli obožavati stvorenja umjesto Stvoritelja, bitno je da kršćansko obrazovanje u znanosti i umjetnosti uvijek polazi od činjenice da je Bog Stvoritelj i održavatelj svega što postoji. Naposljetku, sve ideologije i pretpostavke koje niječu ili isključuju Boga mogu voditi samo u zabludu. Svjetovno obrazovanje uglavnom se zasniva na pretpostavci da Boga nema, ali kršćansko obrazovanje ne smije upasti u tu zamku niti se u svojem djelovanju i u najmanjoj pojedinosti pozivati na pretpostavku da Boga nema. U oba slučaja ljudi će neizbježno završiti u zabludi.

`Razmišljajte o nevjerojatnim čudima i ljepoti našeg svijeta, čak i nakon dolaska grijeha. Kako možemo crpiti nadu i utjehu iz svega toga, pogotovo u trenucima kušnje i patnje?`