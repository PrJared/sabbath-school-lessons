---
title:  BOG JE ODGOVORIO JOBU
date:   03/12/2020
---

`Pročitajte Job 38. Čemu nas ovo poglavlje uči o Bogu ne samo kao Stvoritelju, već i kao Održavatelju svekolikog života? Kako bi ta važna istina trebala utjecati na naše razumijevanje umjetnosti i znanosti?`

“Mnogi uče da materija posjeduje životodavnu silu, da tvar prima određena svojstva koja je onda prepuštena da djeluje svojom vlastitom energijom, te da se djelovanje prirode odvija u skladu s nepromjenjivim zakonima na koje ni sâm Bog ne može utjecati. Ovo je lažna znanost koju ne potvrđuje Božja riječ. Priroda je sluga svojeg Stvoritelja. … Priroda svjedoči o inteligenciji, prisutnosti, aktivnoj energiji koja djeluje preko njezinih zakona. U prirodi se vidi neprekidno djelovanje Oca i Sina. Krist kaže: ‘Otac moj neprestano radi, zato i ja radim.’ (Ivan 5,19)” (Ellen G. White, Patrijarsi i proroci, str. 87,88; u izvorniku 114)

Nažalost, kao što je rečeno, znanost se velikim dijelom zasniva na ateističkim, materijalističkim pretpostavkama. To onda znači da bi jedan znanstvenik mogao promatrati neku pojavu izvanredne ljepote, ili izvanredne složenosti, ili čak pojavu koja je istodobno izvanredno lijepa i složena, a ipak tvrditi kako je ona nastala sasvim slučajno, bez ikakvog prethodnog promišljanja ili namjere.

To znanost, zapravo, tvrdi sve vrijeme. Život na Zemlji u svoj svojoj ljepoti i složenosti — od leptira do ljudi — objašnjava se kao običan spoj određenih kemikalija koje su se prije više milijardi godina slučajno povezale oblikujući jednostavne oblike života, a koji su onda, nasumičnim mutacijama i prirodnom selekcijom, evoluirali u sve ono što danas živi, diše i kreće se.

Današnja znanost tvrdi da je i sama misao o natprirodnom Stvoritelju “neznanstvena” budući da se ne može znanstveno ispitati, pa se prema tome tim pojmom znanost ne može baviti. Ta pretpostavka nije nešto čemu nas uči sama znanost (čini se zapravo da znanost uči sasvim suprotno jer sva ljepota i složenost ovoga svijeta upućuje na Stvoritelja), već je to filozofsko stajalište nametnuto određenim znanstvenim disciplinama od strane samih znanstvenika.

Problem je, međutim, što nas Sveto pismo uči da Bog nije samo sve stvorio, već da On sve i održava. To znači da svako pravo kršćansko obrazovanje na području znanosti mora poći od radikalno drugačijih pretpostavki u odnosu na one kojih se znanost uglavnom drži. Dakle, do sukoba će neizbježno dolaziti, pogotovo kad je riječ o podrijetlu života.