---
title:  Isus kao Veliki Učitelj
date:   24/10/2020
---

> <p></p>
> “Zbilja, Bog koji je zapovjedio: Neka iz tame zasvijetli svjetlo, on je zasvijetlio u našim srcima da osvijetli spoznaju slave Božje na licu Kristovu.” (2. Korinćanima 4,6)

### Biblijski tekstovi
Hebrejima 1,1-4; 2. Korinćanima 4,1-6; Ivan 1,14.18; 14,1-14; Filipljanima 2,1-11; 2. Korinćanima 5,16-21.

Billy Graham zabilježio je svoj doživljaj kad je posjetio vojnike u poljskoj bolnici u društvu njihovog generala. Jedan mladi vojnik “bio je tako teško ranjen da je ležao licem nadolje na ležaljci napravljenoj od platna i metala”. Liječnik je šapnuo Grahamu: “Sumnjam da će ikad više moći hodati.” Taj vojnik zamolio je generala: “Gospodine... borio sam se za vas, ali vas nikad nisam vidio. Mogu li vam vidjeti lice?” General se spustio na zemlju, podvukao se pod ležaljku i razgovarao s vojnikom. Dok ih je Graham promatrao, na generalov obraz pala je vojnikova suza.

U trenutku Isusovog rođenja čovječanstvo je bilo teško ranjeno i krvarilo je u očajničkoj potrebi za iscjeljujućom objavom Boga. Kao da je preklinjalo: “O, Bože, možemo li Ti vidjeti lice?” Šaljući svojega Sina na ovaj planet, Otac je poslao najvećeg Učitelja sa zadatkom da pokaže čovječanstvu Njegovo lice. Otada mi imamo čudesnu prednost da promatramo “spoznaju slave Božje na licu Kristovu” (2. Korinćanima 4,6).

Dok promatramo kako se taj veliki Učitelj spušta na Zemlju, što možemo naučiti od Njega?

*Oikos: Ovog tjedna čitamo iz knjige Ellen G. White,Služba liječenja, Znaci vremena, 2014., poglavlja 10 i 11*