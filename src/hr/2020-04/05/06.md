---
title:  PRVI UČENICI VELIKOG UČITELJA
date:   29/10/2020
---

U jednom trenutku bila je to skupina običnih pastira koja se brinula o osrednjem stadu ovaca izvan gradića. U sljedećem trenutku oni su bili svjedoci veličanstvene pojave anđela koji su nosili zapanjujuću, čudesnu vijest koja će uzdrmati svijet. Pokrenuti tim prizorom, potražili su Dijete čiji su dolazak najavili anđeli.

`Zamislite da stojite zajedno s tim pastirima i zurite u jasle. Što biste vidjeli? Pročitajte Luka 2,8-20.`

Moramo se diviti prvim učenicima Velikog Učitelja — Josipu, Mariji i pastirima. Skromni uvjeti Isusovog rođenja nisu davali nikakvu naznaku da je u pitanju čudo utjelovljenja — da je preko tog Djeteta Bog postao jedno s čovječanstvom. Međutim, uz pomoć viđenja, snova i anđela, ovi Njegovi prvi učenici bili su osposobljeni da gledaju dalje od onog što se moglo vidjeti prigodom Isusovog rođenja. Pastiri su objavili ostalima identitet tog novorođenčeta — da je to “Spasitelj — Krist, Gospodin” (Luka 2,11; usporedi Luka 2,17).

`Kako su mudraci reagirali na vijest o Isusovom rođenju? Kako je reagirao Herod? Vidi Matej 2,1-12.`

Još prije nego što je izgovorio svoju prvu usporedbu i učinio prvo čudo, Veliki Učitelj bio je dostojan našeg obožavanja. Da bismo u potpunosti cijenili Isusovu kasniju službu kao Učitelja, moramo se pridružiti tim prvim učenicima — mudracima u njihovom obožavanju Velikog Učitelja. Jer Onaj čijem se nauku divimo, nešto je više od mudrog prosvjetitelja. On je Bog koji je došao prebivati među ljudima. Kršćansko poučavanje ukorijenjeno je u obožavanju Krista.

Zajedno s mudracima, pastirima i anđelima, i mi smo pozvani da obožavamo Krista, novorođenog Kralja — i da u djetešcu Isusu vidimo samoga Boga.

`Razmislite o tome što Isusovo utjelovljenje znači kad je riječ o Božjem karakteru. Stvoritelj čitavog svemira, koji je prevelik da bismo ga mogli shvatiti — taj Bog je “ponizio sebe” došavši među ljude, živio je tako kao što je Isus živio, a zatim umro na križu uzevši na sebe kaznu za naše grijehe. Zašto je to tako radosna vijest?`