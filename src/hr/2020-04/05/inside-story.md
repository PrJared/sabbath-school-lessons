---
title:  Iskustvo
date:   30/10/2020
---

#### Pronalazak slobode u Ruandi

Ne znam zašto sam dobrovoljno propovijedala na programu Potpuna uključenosti svih vjernika na evanđeoskim sastancima u Ruandi u svibnju 2016. Osim mene, dobrovoljno su se prijavili samo mladi ljudi, kad nas je na takvo sudjelovanje pozvao Duane McKey u adventističkoj crkvi u Parizu.

Bila sam slaba nakon duge bolesti, a moj 23-godišnji sin je nedavno počinio samoubojstvo. Ali potpisala sam pristupnicu. Zatražili su da nadgledam mlade, a ne da propovijedam.

Sve se promijenilo nakon našeg dolaska u mjesto Nyanza u Ruandi. Susreli smo se s mjesnim pastorima, a oni su od mene tražili da propovijedam. Požurila sam u svoju hotelsku sobu i pala na koljena. “Gospodine, nikad nisam propovijedala,” molila sam. “Ali budući da si Ti rekao ‘ne silom ni snagom, nego Duhom mojim’, molim Te govori umjesto mene.”

Počevši s prvim večernjim susretom, preplavila su me sjećanja iz djetinjstva dok sam govorila o snazi Evanđelja da promijeni ljude. Stanovnici Ruande su pretrpjeli stravična silovanja i nasilja tijekom genocida 1990ih. Prošla sam slične kušnje i govorila sam iz srca.

Svaki put kad bih upućivala poziv na odluku i predaju Kristu, ljudi bi prilazili naprijed, posebno žene koje su bile silovane. Mnogi su došli da se molim za njih. Što sam više govorila, više sam i sama ozdravljala. Iako sam svoje srce predala Isusu mnogo godina ranije, shvatila sam da se i dalje sama kažnjavam. Znala sam da me osobno Bog nije lišio djetinjstva i majke, ali ja sam Ga ipak krivila za to.

Otac me je silovao. Majci sam to rekla tek kad sam imala trinaest godina. Ona me je odvela ginekologu, a zatim me je poslala da živim kod rođaka. Ubrzo nakon toga posjetila me jednog petka. Nikad je više nisam vidjela. Moj očuh ju je ubio.

Moj očuh je proveo samo dvije godine u zatvoru, jer je bio visoki vojni časnik. Od trinaeste do devetnaeste godine živjela sam u sirotištu. Moj biološki otac je bio živ, ali nije želio ništa znati o meni. Osjećala sam se tako usamljeno. Pronašla sam izlječenje u Bibliji. Pročitala sam: “Silni spasitelj; on će se radovati tebi pun veselja… Tko vas dira, dira mi zjenicu oka… Iz daljine mu se Jahve ukaza: Ljubavlju vječnom ljubim te, zato ti sačuvah milost.” (Sefanija 3,17; Zaharija 2,12; Jeremija 31,3) Ali nisam voljela sebe. Čak i ako su mi ljudi rekli da sam lijepa, nisam se tako osjećala iznutra.

U Ruandi je ta mračna negativnost iščeznula. Prihvatila sam Kristovu ljubavnu izjavu da sam divno stvorena. Ukupno je u adventističkoj crkvi Cyegera bilo kršteno 390 ljudi. Danas imam šezdeset i šest godina, a u Ruandu sam se vratila mnogo puta. Moji prijatelji iz Ruande su moja obitelj i oni me zovu “mama”. I dalje radim, i mnogi ljudi postaju nova stvorenja u Kristu.

Hvala vam na subotnjoškolskim darovima za misije. Ti darovi pomaže širiti Radosnu poruku po cijelom svijetu.

*Lucette N’Diay Mitrac*