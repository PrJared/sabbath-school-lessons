---
title:  VELIKI UČITELJ I POMIRENJE
date:   28/10/2020
---

Ljudski odnosi često se prekidaju. Mi se otuđujemo jedni od drugih. U osobu koja nam je nekad bila blizak prijatelj, s vremenom više nemamo povjerenja. Međutim, takav prekinuti odnos može se popraviti i mi doživljavamo čudo pomirenja. Malo je ljudskih iskustava koja su tako pozitivna.

`U kojem smislu pomirenje leži u srži Kristovog utjelovljenja i Njegove uloge Velikog Učitelja? Vidi 2. Korinćanima 5,16-21.`

Ako smo sretni kada se obnovi neki naš odnos s drugim ljudskim bićem, kako bismo se tek trebali osjećati zbog spoznaje da smo pomireni s Bogom? U 2. Korinćanima 5,16-21 Pavao jasno kaže tko vrši pomirenje — Bog Otac preuzeo je inicijativu u popravljanju našeg narušenog odnosa s Njim, a to djelo pomirenja ostvario je “po Isusu Kristu” (2. Korinćanima 5,18 — Varaždinska Biblija). “Jer Bog je u Kristu svijet pomirio sa sobom” (2. Korinćanima 5,19 — Varaždinska Biblija). Ali mi ne trebamo biti samo pasivni uživatelji radosti pomirenja. Trebamo učiti od Velikog Učitelja. Svojim utjelovljenjem Isus je uzeo aktivnog udjela u pomirenju. I mi smo pozvani da uzmemo udjela u tome. Bog nas je pomirio sa sobom preko Krista. I nama je sada, kao i Pavlu, povjerena “služba pomirenja” (2. Korinćanima 5,18).

Odlomak u Kološanima 1,15-20 još je jedan od sjajnih novozavjetnih tekstova o Kristovom utjelovljenju. Često nazivan hvalospjevom, prvi dio teksta govori o Kristovoj ulozi u stvaranju (Kološanima 1,1517), dok se drugi dio usmjerava na Kristovu ulogu u spasenju (Kološanima 1,18-20). Preko Kristove uloge Stvoritelja-Otkupitelja, Bog je pomirio sve sa sobom. Djelo pomirenja koje Bog ostvaruje preko Krista ima značenje za cijeli svemir i utječe na “sve što je na zemlji ili na nebu” (Kološanima 1,20).

Premda mi nikad ne bismo uspjeli dosegnuti razmjere pomiriteljskog djela Velikog Učitelja, ipak smo pozvani da u “službi pomirenja” uzmemo udjela unutar svojega kruga utjecaja (2. Korinćanima 5,18). Nije li to ono što je Isus mislio kad se molio: “Kao što ti mene posla u svijet, i ja njih poslah u svijet” (Ivan 17,18)?

`Na koje praktične načine možemo oponašati Božje pomiriteljsko djelo? U kojim situacijama u ovom trenutku (ako ih ima) možemo pomoći ljudima da se pomire jedni s drugima?`