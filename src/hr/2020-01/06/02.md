---
title:  Baltazarova gozba
date:   02/02/2020
---

`Pročitajte sljedeće tekstove: Daniel 5,1-4; 1,1.2. Što Baltazar čini toliko loše? Kako njegovi postupci otkrivaju njegov pravi karakter? Usporedite njegove postupke s tekstom u Otkrivenju 17,46. Koje podudarnosti možete pronaći?`

Kralj naređuje da se svete posude iz jeruzalemskog Hrama upotrijebe za piće. Nabukodonozor je zaplijenio posude iz Hrama u Jeruzalemu, ali ih je stavio u dom svojeg boga, što pokazuje da makar poštuje njihov sveti položaj. Međutim, Baltazar na najbogohulniji način pretvara svete posude u posude za piće.

Dok su pili iz svetih posuda, Baltazarovi su knezovi “slavili svoje bogove od zlata i srebra, mjedi i željeza, drva i kamena” (Daniel 5,4). Valja zapaziti da je spomenuto šest materijala. Babilonci su koristili seksagesimalni sustav (sustav koji se zasniva na broju 60), nasuprot decimalnom sustavu koji se koristi danas (temelji se na broju 10). Dakle, šest skupina bogova prikazuje sveukupna babilonska božanstva i, prema tome, puninu babilonskog vjerskog sustava. Zanimljivo je da redoslijed materijala odgovara redoslijedu sastavnih dijelova kipa iz Nabukodonozorovog sna, osim što je drvo zamijenilo glinu. Kao i u snu, kamen se javlja posljednji; iako ovdje označava materijal od kojega su načinjeni idoli, kamen također upućuje na Božji sud nad zemaljskim kraljevstvima (vidi Daniel 2,44.45), koje Babilon simbolično prikazuje.

Ova gozba služi kao prikladna slika Babilona posljednjeg vremena kako je viđen u Otkrivenju. Poput Baltazara, žena u Babilonu posljednjeg vremena drži zlatnu čašu i nudi opoganjeno piće narodima. Drugim riječima, pomoću lažnih učenja i izopačenog sustava bogoslužja, suvremeni Babilon mami svijet u zlo (Otkrivenje 17,4-6), nesvjestan suda koji će ga ubrzo snaći.

`Kako naše društvo i kultura obesvećuju istinu Božje riječi? Što možemo učiniti da ne sudjelujemo u tom oskvrnjenju, čak i na prikrivene načine? Iznesite svoj odgovor u subotu u razredu.`
