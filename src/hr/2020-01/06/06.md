---
title:  Pad Babilona
date:   06/02/2020
---

`Pročitajte sljedeće tekstove: Daniel 5,29-31; Otkrivenje 14,8; 16,19; 18,2. Što možemo saznati o padu Baltazarovog Babilona, koji ukazuje na pad Babilona posljednjeg vremena?`

Bez obzira na pogreške, Baltazar je čovjek od riječi. Usprkos lošim vijestima, on je zadovoljan Danielovim tumačenjem i zato daruje proroku obećane darove. Priznajući da je Danielova poruka istinita, čini se da kralj prešutno potvrđuje da Danielov Bog postoji. Zanimljivo je da Daniel sada prihvaća darove koje je prethodno odbio, vjerojatno zato što ti darovi više ne mogu utjecati na njegovo tumačenje. Osim toga, u tom trenutku ti darovi su beznačajni jer kraljevstvo samo što nije palo. Prema tome, prorok vjerojatno iz učtivosti prihvaća nagrade, znajući pritom da će biti treći vladar u kraljevstvu samo nekoliko sati.

Točno kako je prorok objavio, Babilon pada. I to brzo; dok kralj i njegovi dvorani piju, grad pada bez borbe. Prema povjesničaru Herodotu, Perzijanci su iskopali kanal preusmjeravajući rijeku Eufrat i ušli u grad riječnim koritom. Te iste noći Baltazar je pogubljen. Njegov otac Nabonid već je napustio grad, a poslije se predao novim vladarima. Prema tome, najvećem kraljevstvu koje je ljudski rod do tog trenutka poznavao došao je kraj. Više nije bilo Babilona, zlatne glave.

“Baltazaru su dane brojne prilike da upozna Boga i vrši Njegovu volju. Bio je svjedok kada je njegov djed Nabukodonozor bio prognan iz društva. Vidio je da mu je razum kojim se oholi vladar dičio, oduzeo Onaj koji mu ga je i dao. Vidio je kada je kralj bio prognan iz kraljevstva i pridružio se poljskim životinjama. Međutim, Baltazarova ljubav prema razonodi i veličanju samog sebe izbrisala je pouke koje nikada nije smio zaboraviti; on je činio grijehe slične onima zbog kojih je Nabukodonozor bio osuđen. Odbacio je milostivo darovane prilike i zanemario mogućnosti da se upozna s istinom.” (Ellen G. White, Bible Echo, 25. travnja 1898.)

`Kako se mi možemo upoznati s istinom? Što to znači? U kojem trenutku možemo reći da poznajemo svu istinu?`
