---
title:  Gost kojem nije upućen poziv
date:   03/02/2020
---

`Pročitajte Daniel 5,5-8. Što se događa u ovim redcima i zašto kralj ovako reagira? Kako se ovaj izvještaj podudara s 2. poglavljem Knjige proroka Daniela i zašto je ta podudarnost važna? (Vidi Psalam 96,5; Kološanima 1,15-17.)`

Kao što Nabukodonozor čini u prethodnoj krizi (Daniel 2,2; 4,7), Baltazar poziva zvjezdare, čarobnike i gataoce da razjasne tajanstveni tekst. Da bi bio siguran da će učiniti sve što je u njihovoj moći, kralj im obećava iznimne počasti: 1) grimiznu odjeću kakvu su nosili pripadnici kraljevske obitelji u stara vremena (Estera 8,15); 2) zlatni lanac koji je bio znak visokog društvenog položaja (Postanak 41,42) i 3) položaj trećeg gospodara u kraljevstvu. Ova treća nagrada točno odražava povijesne prilike u Babilonu u to vrijeme. Budući da je Baltazar bio drugi vladar kao suvladar svojeg oca Nabonida, on nudi položaj trećeg vladara. Međutim, usprkos primamljivim nagradama, mudraci ponovno ne uspijevaju pružiti objašnjenje.

Povrh svih svojih grijeha, kralj pokušava pronaći mudrost na pogrešnom mjestu. Babilonski mudraci ne mogu otkriti značenje poruke. Napisana je na njihovom jeziku, aramejskom, kao što ćemo vidjeti u sutrašnjem odsjeku, ali ne mogu razumjeti njezin smisao. To nas podsjeća na Gospodnje riječi izgovorene preko Izaije: “I propast će mudrost njegovih mudraca, pomračit će se umnost njegovih umnika.” (Izaija 29,14) Citiravši ove retke, apostol Pavao kaže: “Gdje je mudrac? Gdje je književnik? Gdje li je istraživač ovoga svijeta? Zar nije Bog učinio ludom mudrost svijeta? Budući da svijet svojom mudrošću nije upoznao Boga u Božjoj mudrosti, odluči Bog one koji vjeruju spasiti ludošću propovijedanja.” (1. Korinćanima 1,20.21)

Pojedine istine previše su važne da bi bile ostavljene ljudima da ih sami shvate. To je razlog zašto nam Bog otkriva istinu.

`Razmislite o ponuđenim nagradama i o tome koliko su zapravo bile bezvrijedne te nagrade s obzirom na ono što je uslijedilo. Što nam to govori o prolaznosti na ovom svijetu i zašto uvijek u svemu što činimo trebamo imati na umu vječnost?`
