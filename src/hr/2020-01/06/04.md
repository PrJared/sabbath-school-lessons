---
title:  Dolazak kraljice
date:   04/02/2020
---

`Pročitajte Daniel 5,9-12. Što kraljica govori o Danielu što je kralj već trebao znati? Što činjenica da nije znao za Daniela govori o njemu?`

Kada su prisutni u dvorani u kojoj se održavala gozba ostali zbunjeni zbog tajanstvene poruke na zidu, pristupa kraljica i daje smjernice zbunjenom kralju. Ona podsjeća kralja na Daniela, koji je u Nabukodonozorovo vrijeme pokazao sposobnost da tumači snove i otkriva tajne. Da je Baltazar mudar kao njegov prethodnik, znao bi kome se treba obratiti da otkrije značenje ovog tajanstvenog natpisa. Ispostavlja se da je kraljičino miješanje nužno jer u tom trenutku kralj u svojoj zbunjenosti uopće ne zna što da učini. Njezine riječi zvuče poput ukora, jer je Baltazar previdio jedinu osobu u kraljevstvu koja može protumačiti tajanstveni natpis. Ona također iznosi kralju usmeni izvještaj o Danielu: Prorok ima Duh Svetoga Boga, svjetlo, razum, božansku mudrost, velik duh i znanje; sposoban je razumjeti i tumačiti snove, rješavati zagonetke i razjašnjavati teška pitanja; bio je starješina čarobnika, gatalaca, zvjezdara i mudraca u vrijeme kralja Nabukodonozora (Daniel 5,11.12).

U tom trenutku ponovno se pitamo zašto se Baltazar nije obazirao na Daniela. Tekst ne nudi neposredan odgovor na ovo pitanje, ali pretpostavljamo da Daniel u to vrijeme, nakon što je služio kralju najmanje do treće godine njegove vladavine (Daniel 8,1.27), više nije bio u aktivnoj službi. Jedan od razloga mogu biti Danielove godine. On vjerojatno ima oko osamdeset godina i kralj je možda poželio staro vodstvo zamijeniti mlađim naraštajem. Kralj je možda odlučio zapostaviti Daniela i zato što se nije želio posvetiti Danielovom Bogu. Međutim, bez obzira na to je li u pitanju jedan razlog ili više njih, zapanjujuće je da netko s takvim sposobnostima kao Daniel može biti tako brzo zaboravljen.

`Pročitajte Rimljanima 1,16-32. Na koje se načine načelo izraženo u ovim tekstovima očituje ne samo u ovom izvještaju, već i u današnjem svijetu?`
