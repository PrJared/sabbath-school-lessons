---
title:  Izmjeren i nađen prelagan
date:   05/02/2020
---

`Pročitajte Daniel 5,13-28. Koji razlog Daniel navodi za skoru smrt ovoga kralja?`

Pod utjecajem okolnosti u kojima se našao, kralj je bio primoran pitati Daniela za savjet, ali to čini nevoljko. To nam više govori o odnosu koji je kralj imao prema Danielovom Bogu, nego prema samom Danielu.

Isto tako, Danielov odgovor na nagradu koju je kralj ponudio govori mnogo o Danielovim prioritetima i karakteru. Također je vjerojatno da Daniel, znajući značenje tajanstvenih riječi, shvaća koliko je nagrada zapravo bezvrijedna.

Daniel zatim optužuje kralja za tri stvari.

Prvo, Baltazar se uopće nije obazirao na Nabukodonozorovo iskustvo. U suprotnom on bi se pokajao i ponizio poput svojeg prethodnika.

Drugo, Baltazar je upotrijebio posude iz Hrama za ispijanje vina i slavljenje svojih idola. Ovdje Daniel spominje šest vrsta materijala od kojih se prave idoli istim redoslijedom kako je zabilježeno prije.

Treće, kralj nije proslavio Boga “koji u svojoj ruci drži dah tvoj i sve tvoje putove” (Daniel 5,23).

Nakon što je naveo kraljeve pogreške, Daniel prelazi na tumačenje. Sada saznajemo da se božanski natpis sastoji od tri aramejska glagola (s tim što se prvi ponavlja). Njihovo osnovno značenje trebalo je biti poznato kralju i njegovim mudracima: Mene: “izmjerio je”; Tekel: “vagnut si”; i Parsin: “razdijeljeno je”.

Budući da se medo-perzijska vojska nalazi pred vratima Babilona, kralj i mudraci sigurno slute da taj natpis krije neko zloslutno značenje, ali mudraci se ne usuđuju reći nešto neugodno kralju. Samo se Daniel pokazuje sposobnim protumačiti postojeću poruku i prenijeti njezin puni smisao Baltazaru: “Mene: izmjerio je Bog tvoje kraljevstvo i učinio mu kraj; Tekel: bio si vagnut na tezulji i nađen si prelagan; Parsin: razdijeljeno je tvoje kraljevstvo i predano Medijcima i Perzijancima.” (Daniel 5,27.28)

To nisu baš bile riječi utjehe i ohrabrenja.

`Sud brzo sustiže kralja. Kako možemo imati povjerenje u Boga kad, bar zasada, pravda i sud još nisu ostvareni? (Vidi Propovjednik 3,17; 8,11; Matej 12,36; Rimljanima 14,12.)`
