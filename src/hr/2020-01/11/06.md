---
title:  Knez Pobjednik
date:   12/03/2020
---

U Knjizi proroka Daniela najistaknutija je osoba koja se u početku naziva “Sin Čovječji” (Daniel 7,13) ili “Zapovjednik Vojske” (Daniel 8,11). Na kraju saznajemo da mu je ime Mihael (Daniel 10,12), što znači “Tko je kao Bog?”. On dolazi u pomoć Gabrielu u sukobu s perzijskim kraljem (Daniel 10,13). Anđeo upućuje na ovo nebesko biće kao na “Mihaela, Kneza vašega” (Daniel 10,21), naime, Kneza Božjeg naroda. Mihael se javlja kasnije u Knjizi proroka Daniela kao Onaj koji brani Božji narod (Daniel 12,1). Iz 9. retka Judine poslanice saznajemo da se Mihael, koji se naziva i arkanđeo, bori protiv Sotone i uskrisuje Mojsija. Otkrivenje 12,7 otkriva da je Mihael vođa nebeske vojske koja će poraziti Sotonu i njegove pale anđele. Prema tome, Mihael nije nitko drugi do Isus Krist. Kao što perzijsko kraljevstvo ima svojega vrhovnog zapovjednika, duhovnu silu koja se krije iza čovjeka koji ima ulogu vođe, tako Božji narod ima svojega vrhovnog Zapovjednika Mihaela, koji stupa u borbu i pobjeđuje u sveopćem ratu u njihovu korist.

`Pročitajte Kološanima 2,15. Kako je Isus izvojevao pobjedu u velikoj borbi?`

Kada se suočavamo sa silama zla, možemo vjerovati u Isusa našeg Pobjednika. On pobjeđuje Sotonu u početku svoje javne službe. Tijekom svojega zemaljskog života, On pobjeđuje Sotonu u pustinji kada je bio izložen kušnjama, bori se protiv demonskih hordi i oslobađa narod od sila tame. Isus je porazio zlo čak i kada je bilo skriveno iza Petrovog pokušaja da Ga odvrati od nastavka putovanja prema Golgoti. U svojem posljednjem obraćanju učenicima, Isus govori o svojoj skoroj smrti kao bitci koja će dostići vrhunac u odlučujućoj pobjedi nad Sotonom: “Sad je sud ovome svijetu! Sad će knez ovoga svijeta biti bačen van! A ja, kad budem podignut sa zemlje, sve ću ljude privući k sebi.” (Ivan 12,30-32) Kada pogledamo oko sebe, prilike katkada doista izgledaju loše. Nasilje, nemoral, pokvarenost i bolesti vladaju svuda. Neprijatelj koji nije od mesa i krvi, okrutno nas napada sa svih strana. Ali koliko god teške bile naše borbe, Isus se bori za nas i stoji kao naš Knez i Veliki svećenik u nebeskom Svetištu.

`Pročitajte Rimljanima 8,37-39. Kako možemo dati obećanje da ćemo stjecati iskustva u svojem kršćanskom životu?`
