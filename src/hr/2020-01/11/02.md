---
title:  Ponovljeni post i molitva
date:   08/03/2020
---

`Pročitajte Daniel 10,1-3. Što Daniel ponovno čini?`

Daniel ne navodi razloge dugog razdoblja žalosti. Međutim, takvo usrdno posredovanje najvjerojatnije je potaknuto prilikama u kojima su se našli Židovi koji su se upravo vratili iz Babilona u Judeju.

`Pročitajte Ezra 4,1-5. S kakvim se izazovima Židovi suočavaju nakon povratka?`

Iz Ezre 4,1-5 saznajemo da se Židovi u trenutku dok pokušavaju obnoviti Hram, suočavaju sa snažnim protivljenjem. Samarijanci šalju lažne izvještaje na perzijski dvor navodeći kralja da zaustavi radove na izgradnji. S obzirom na takvu krizu, Daniel tri tjedna moli Boga da utječe na Kira da dopusti da se radovi nastave.

U tom trenutku Daniel vjerojatno ima blizu devedeset godina. On ne misli na sebe, već na svoj narod i izazove s kojima se suočavaju. Tri puna tjedna ustrajava u molitvi prije nego što prima odgovor od Boga. Za to vrijeme prorok se skromno hrani suzdržavajući se od ukusnih jela i mazanja uljem. Potpuno je nezainteresiran za svoju udobnost i izgled, već je duboko zabrinut za dobrobit svojih sunarodnjaka Židova u Jeruzalemu tisućama kilometara daleko.

Dok promatramo Danielov molitveni život, možemo naučiti vrijedne pouke. Prvo, trebamo ustrajati u molitvi čak i kada naše molitve nisu odmah uslišane. Drugo, trebamo odvojiti vrijeme da se molimo za druge. Ima nečega posebnog u posredničkoj molitvi. Ne zaboravite da “Jahve vrati Joba u prijašnje stanje, jer se založio za svoje prijatelje” (Job 42,10). Treće, molitva navodi Boga da učini nešto konkretno i stvarno. Molimo se zato uvijek, upućujmo različite molitve. Suočeni s nepodnošljivim kušnjama, velikim poteškoćama i izazovima, predajmo svoje terete Bogu u molitvi (Efežanima 6,18).

`Pročitajte Daniel 10,12. Što ovaj redak govori o molitvi koja Boga pokreće da nešto učini?`
