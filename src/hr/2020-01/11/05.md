---
title:  Velika borba
date:   11/03/2020
---

`Pročitajte Daniel 10,20.21. Što je u ovom tekstu otkriveno Danielu?`

Nebeski glasnik odmiče zastor i otkriva Danielu rat koji se odvija u svemiru iza prizora ljudske povijesti. Čim se Daniel počeo moliti, počinje duhovna bitka između Neba i Zemlje. Nebeska bića započela su borbu s perzijskim kraljem da dopusti Židovima da nastave obnovu Hrama. Iz uvodnog dijela 10. poglavlja Knjige proroka Daniela saznajemo da je taj perzijski kralj Kir. Međutim, sam kralj ne može pružiti značajan otpor nebeskom biću. To ukazuje da iza ljudskog kralja stoji duhovna sila koja potiče Kira da zaustavi Židove u obnovi Hrama.

Slične prilike vladaju u 28. poglavlju Knjige proroka Ezekiela, u kojem tirski kralj prikazuje Sotonu, duhovnu silu koja se krije iza kralja toga grada. Prema tome, ne treba nas iznenaditi što iza perzijskih kraljeva protiv kojih se Mihael dolazi boriti stoji Sotona i njegovi anđeli. To pokazuje da osim ljudskog protivljenja obnovi Hrama u Jeruzalemu postoji slično protivljenje u duhovnom kraljevstvu.

`Pročitajte Daniel 10,13. Kakva je bitka ovdje opisana?`

“Dok je Sotona pokušavao utjecati na najviše vlasti u medo-perzijskom kraljevstvu da postanu nesklone Božjem narodu, anđeli su radili u korist prognanika. Bio je to sukob u koji je bilo uključeno cijelo Nebo. Preko proroka Daniela dobili smo uvid u tu tešku bitku između sila dobra i sila zla. Tri tjedna anđeo Gabriel se hrvao sa silama tame, trudeći se da poništi utjecaje koji su djelovali na Kirov um; i prije nego što je ovaj sukob završio, sam Krist je došao u pomoć Gabrielu. Gabriel izjavljuje: ‘Knez kraljevstva perzijskoga protivio mi se dvadeset i jedan dan, ali Mihael, jedan od prvih Knezova, dođe mi u pomoć. Ostavih ga nasuprot Knezu perzijskome.’ (Daniel 10,13) Sve što je Nebo moglo učiniti za Božji narod, bilo je učinjeno. Pobjeda je konačno bila postignuta; neprijateljske sile bile su zadržavane za sve vrijeme Kirove vladavine i vladavine njegovog sina Kambiza, koji je vladao oko sedam i pol godina.” (Ellen G. White, Proroci i kraljevi, str. 363; u izvorniku 571,572)
