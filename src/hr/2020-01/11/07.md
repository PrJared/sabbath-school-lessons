---
title:  Za daljnje proučavanje
date:   13/03/2020
---

“Tri tjedna anđeo Gabriel se hrvao sa silama tame trudeći se da poništi utjecaje koji su djelovali na Kirov um. ... Sve što je Nebo moglo učiniti za Božji narod, bilo je učinjeno. Pobjeda je konačno bila postignuta; neprijateljske sile bile su zadržavane za sve vrijeme Kirove vladavine i vladavine njegovog sina Kambiza.” (Ellen G. White, Proroci i kraljevi, str. 363; u izvorniku 572)

“Kakvu je veliku čast Veličanstvo Neba ukazalo Danielu! On umiruje svojega uzdrhtalog slugu i uvjerava ga da je njegova molitva uslišana na Nebu. Kao odgovor na tu vatrenu molitvu, anđeo Gabriel bio je poslan da utječe na srce perzijskog vladara. Monarh se odupirao utjecaju Božjega Duha tri tjedna dok se Daniel molio i postio, ali je Knez Neba, Arkanđeo, Mihael, bio poslan da preokrene srce tvrdovratog kralja i da ga navede da poduzme odlučne korake i tako usliša Danielovu molitvu.” (Ellen G. White, The Sanctified Life, str. 51)

**Pitanja za razgovor**

`1.	Iako nismo prvi ljudi u kršćanskoj povijesti koji uviđaju ovuistinu, kao adventistički kršćani mi smo snažni zagovornici pojma “velike borbe” ili činjenice da je čitav svemir dio epske borbe između Krista i Sotone. Mi vjerujemo da je svako ljudsko biće uključeno u ovu borbu. Čak i svjetovni ljudi govore o postojanju neke vrste borbe u koju smo svi uključeni. Kakvo je vaše iskustvo kad je riječ o velikoj borbi? Kako se ona očituje u vašem životu? Kako možete pomoći drugima u toj borbi?`

`2.	Pročitajte Efežanima 6,10-18. Zapazite vojne slike koje upotrebljava Pavao. Kakve su upute za bitku ovdje dane nama koji sudjelujemo u velikoj borbi?`

`3.	U Danielu 10,11 Daniel se po drugi put (vidi Daniel 9,23) naziva hamudot ili “mio”. Što nam to govori o uskoj povezanosti, čak i emocionalnoj, između Neba i Zemlje? Razmislite koliko je ova stvarnost korjenito drugačija kada se usporedi s uobičajenim ateističkim gledištem velikog dijela suvremenog svijeta. Kakvu nam nadu, koju vidimo u ovom izvještaju o Danielu, nudi ovo biblijsko gledište?`
