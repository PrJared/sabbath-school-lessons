---
title:  Dodir anđela
date:   10/03/2020
---

`Pročitajte Daniel 10,10-19. Što se događa svaki put kada anđeo dotakne Daniela?`

Preplavljen sjajem božanske svjetlosti, prorok pada licem na zemlju. Tada dolazi anđeo da ga dodirne i utješi. Dok čitamo izvještaj, zapazite da je anđeo triput dotaknuo Daniela.

Prvi dodir osposobljava proroka da ustane i čuje riječi utjehe koje dolaze s Neba: “Ne boj se, Daniele, jer od prvoga dana kad si odlučio da se poniziš pred svojim Bogom da bi razumio, tvoje su riječi uslišane, i ja sam došao zbog tvojih riječi.” (Daniel 10,12) Danielova molitva pokrenula je Nebesa. Za nas je to sigurnost da Bog čuje naše molitve, što je velika utjeha u trenucima nevolje.

Drugi dodir osposobljava Daniela da govori. Prorok izlijeva svoje riječi pred Gospodina izražavajući Mu svoje osjećaje i strah: “Gospodaru moj, zbog ovog viđenja obuzeše me tjeskobe i onemoćah. I kako će sluga Gospodina svoga govoriti s Gospodinom kad posve onemoćah i dah me ostavi?” (Daniel 10,16.17) Dakle, Bog ne samo da nam se obraća, već želi da mu povjerimo svoje osjećaje, potrebe i težnje.

Treći dodir donosi mu snagu. Kada Daniel uviđa svoju nedostojnost, anđeo ga dodiruje i tješi Božjim mirom: “Ne boj se, miljeniče! Mir tebi! Budi jak! Ohrabri se!” (Daniel 10,19) Ne zaboravite da je anđeo poslan Danielu kao odgovor na njegovu molitvu kako bi mu pružio razumijevanje i uvid u određena pitanja. Drugim riječima, viđenje koje slijedi u 11. poglavlju ohrabrit će Daniela kao odgovor na njegovo tugovanje i razmišljanje o trenutačnim prilikama u Jeruzalemu. Kada je Bog na našoj strani, možemo sačuvati mir čak i kada se suočimo s nedaćama. Njegov dodir pun ljubavi osposobljava nas da gledamo u budućnost ispunjeni nadom.

“Nebo može biti vrlo blizu i nama u našoj svakodnevici.” (Ellen G. White, Isusov život, str. 27; u izvorniku 48) Koliko često razmišljate o tome koliko su Nebo i Zemlja usko povezani? Kako možete živjeti drugačije ako ovu istinu sačuvate u svojem srcu i umu?
