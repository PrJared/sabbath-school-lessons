---
title:  Viđenje o Knezu
date:   09/03/2020
---

`Pročitajte Daniel 10,4-9. Što se u ovom tekstu događa Danielu?`

Dok Daniel opisuje svoje iskustvo, jedva da možemo zamisliti iznimnu ljepotu prizora koji vidi. Ta ljudska prilika (Daniel 10,5.6) nalikuje na “Sina čovječjeg” prikazanog u viđenju o nebeskom sudu (Daniel 7,13). Njegova lanena odjeća podsjeća na svećeničku odjeću (Levitski zakonik 16,4), što ovu osobu povezuje sa “Zapovjednikom Vojske” prikazanim u vezi s nebeskim Svetištem (Daniel 8). Zlato je također povezano sa svećeničkim haljinama kao znak kraljevskog dostojanstva. Na kraju, uspoređivanje ove osobe s munjom, ognjem, uglađenom mjedi i snažnim glasom prikazuje je kao natprirodno biće. U pitanju je netko tko je obdaren svećeničkim, kraljevskim i vojnim odlikama. Ova osoba ima zanimljive sličnosti s nebeskim bićem koje se javlja Jošui neposredno prije osvajanja Jerihona (Jošua 5,13.14). Jošua u viđenju vidi “vođu vojske Jahvine”. Zanimljivo je što se hebrejska riječ prevedena kao “vođa” (sar), u Danielu 10,21 prevodi riječju “knez” i odnosi se na Mihaela. Međutim, veće podudarnosti javljaju se između Knjige proroka Daniela i Ivanovog Otkrivenja.

`Koje sličnosti nalazimo između Danielovog viđenja Boga u Danielu 10 i Jošui 5,13-15; Otkrivenju 1,12-18?`

Prema Danielovim riječima, njegovi su pratitelji uplašeni, a on slab i nemoćan pada na zemlju. Očitovanje Božje prisutnosti potpuno ga svladava. Ipak, bez obzira na njegov trenutačni strah, Danielovo viđenje pokazuje da Bog upravlja poviješću. Kako se viđenje odvija, vidjet ćemo da Bog Danielu otkriva opći pregled ljudske povijesti od proroka do uspostavljanja Božjeg kraljevstva (Daniel 11; 12).

`Ako Gospodin može upravljati ljudskom poviješću, kao što stalno iznova vidimo u Knjizi proroka Daniela, što On može učiniti u našem životu?`
