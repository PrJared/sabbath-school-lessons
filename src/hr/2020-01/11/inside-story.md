---
title:  Iskustvo
date:   13/03/2020
---

**Plod je odbio umrijeti**

“Jako mi je žao,” rekao je liječnik pacijentici Fusae Suzuki. “Vaš suprug je vrlo mlad, ali, nažalost, umrijet će noćas, ili najviše za nekoliko dana.”

Vijest je opustošila mladu japansku majku. Otišla je do rijeke, dodirnula vodu i, gledajući u nju, pomislila da se baci u rijeku. Ali tada su se pojavila dva muškarca u crnim odijelima.

“Budi strpljiva neko vrijeme,” rekao je jedan.

“Da, budi strpljiva,” dodao je drugi.

Nakon tih riječi muškarci su nestali iz njezinog vidokruga.

Susret je Suzuki povukao iz očaja i ona se vratila kući njegovati svojega muža Mitsuharua, zemljoradnika oboljelog od tuberkuloze.

Ubrzo je zatrudnjela i nosila svoje drugo dijete. Mitsuharu nije mogao podnijeti da njegova žena sama teškim trudom odgaja dvoje djece. Zbog toga je supruga pristala na njegove molbe da prekine trudnoću. Zakon je podržavao takvu odluku. Ljekarnik joj je propisao jaki otrov i obećao joj da “radi” bez greške.

“Budite oprezni s otrovom i ne prekoračite propisanu količinu,” upozorio ju je. “Inače će i vaš život biti u opasnosti.”

Suzuki je progutala prvu dozu, dovoljnu da prekine trudnoću. Plačući od tuge, osjetila je kako se plod u njoj miče.

“Moje dijete je još živo!” povikala je.

Sutradan je ponovila dozu, pa opet treći dan. Ipak, plod se stalno micao u njoj. U očaju je ispraznila bočicu s otrovom, ali dijete je još uvijek bilo živo. “Ovo je potpuno nevjerojatno!” rekla je svojem suprugu.

I — rodio se zdrav dječak. Nekoliko mjeseci kasnije, ona i Mitsuharu prisustvovali su evanđeoskim sastancima i kršteni su na prvi rođendan Akerija. “Datum njihovog krštenja uvijek me podsjeća da je Bog djelovao u maternici moje majke da mi spasi život,” kaže Akeri Suzuki, japanski pastor koji se umirovio nakon što je služio kao izvršni tajnik u Sjevernoj azijskopacifičkoj diviziji Kršćanske adventističke crkve. “Moji roditelji postali su prvi članovi Kršćanske adventističke crkve u mojem selu.”

Akeri je imao trideset godina prije nego što mu je majka otkrila te činjenice o njegovom rođenju.

“Kad sam od majke čuo svjedočanstvo o mojem rođenju, bio sam strašno potresen i osjećao sam se kao da me je pogodila snažna munja,” kaže Akeri. “Cijelo tijelo mi je drhtalo. Svladan Božjom silnom ljubavlju, pomislio sam kako sam vrlo dragocjen dar od Boga.”

Upravo se tog posebnog trenutka iznova posvetio Bogu.

“Bog je djelovao u utrobi moje majke da mi spasi život!” zaključuje on.

*Victor Hulbert, direktor Odjela za komunikacije u Transeuropskoj diviziji*
