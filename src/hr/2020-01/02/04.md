---
title:  Čvrsta odluka
date:   07/01/2020
---

`Pročitajte Daniel 1,7-20. Ovdje primjećujemo dva čimbenika: Danielovu slobodnu volju i Božje djelovanje. Koje se važno načelo ovdje također javlja?`

Čini se da četiri židovska zarobljenika ne prigovaraju zbog dobivanja babilonskih imena. U vezi s tim najvjerojatnije nisu mogli učiniti ništa, osim da koriste svoja židovska imena među sobom. Međutim, kad je riječ o hrani i vinu s kraljevog stola, oni odlučuju hoće li ih konzumirati ili ne. Prema tome, slobodan izbor četvorice mladića ovdje je vrlo važan.

Međutim, ako službenik može promijeniti njihova imena, on može promijeniti i jelovnik. Postoje dva moguća razloga zašto njih četvorica ne žele jesti za kraljevim stolom.

Prvo, jela s kraljevog stola mogu sadržavati nečisto meso (Levitski zakonik 11). Drugo, hrana se prvo prinosi kipu boga, a zatim se šalje kralju. Dakle, kada Daniel objašnjava bez okolišanja ili varanja da njegov zahtjev ima vjersku pozadinu, to jest da će se hranom na dvoru oskvrnuti on i njegovi prijatelji (Daniel 1,8), on pokazuje veliku hrabrost.

Dok pratimo razgovor između Daniela i babilonskog službenika, uočavamo nekoliko važnih pojedinosti. Prvo, čini se da Daniel dobro razumije da se službenik nalazi u teškom položaju pa predlaže provjeru. Deset dana uzimanja drugačijih obroka trebalo je biti dovoljno da pokaže prednosti takve prehrane i tako ukloni službenikove strahove. Drugo, Danielova sigurnost da će ishod biti pozitivan za vrlo kratko vrijeme potječe od potpunog povjerenja u Boga. Treće, izbor vegetarijanske hrane i upotreba vode upućuju na hranu koju je Bog dao čovjeku prigodom stvaranja (vidi Postanak 1,29), na činjenicu koja je također mogla utjecati na Danielovu odluku. Uostalom, što može biti bolje od hrane koju je Bog dao u početku?

`Što je toliko važno u vezi s Danielovom slobodnom odlukom koja omogućava Bogu da djeluje na opisani način (vidi Daniel 1,9)? Kakve pouke možemo usvojiti iz ovoga o važnosti svojih odluka? Kako naše povjerenje u Boga treba utjecati na naše odluke?`
