---
title:  Konačni ispit
date:   09/01/2020
---

`Pročitajte Daniel 1,17-21. Što je ključ uspjeha četvorice mladića? (Vidi također Job 38,36; Izreke 2,6; Jakov 1,5.)`

Nakon tri godine školovanja na “babilonskom sveučilištu”, četiri Židova dovedena su pred kralja na konačni ispit. Ne samo da su zdraviji od ostalih učenika, već ih nadmašuju u znanju i mudrosti. Sva četvorica odmah su zadužena da služe kralju. Ne trebamo zaboraviti da su njihove “knjige i mudrost” bez sumnje u velikoj mjeri nadahnuti poganskim vjerovanjima. Bez obzira na to, oni uspješno uče iako ne vjeruju u to.

Nabukodonozor možda smatra da je takvo postignuće povezano s načinom prehrane na dvoru i programom poduke koju su ova četiri učenika prošla. Međutim, Daniel i njegovi prijatelji znaju, i to izvještaj jasno pokazuje, da njihovi vrhunski rezultati ne duguju ništa babilonskom sustavu. Sve dolazi od Boga. Ovo je snažan primjer što Bog može učiniti za one koji se oslanjaju na Njega. Ne trebamo se plašiti neodoljive snage medija, vlasti i drugih ustanova koje ugrožavaju naš identitet kao Božje djece. Kada imamo povjerenje u Boga, možemo biti sigurni da će nas On poduprijeti u teškim trenucima i sačuvati nas od svih nedaća. Ključno je donositi dobre odluke kada se suočavamo s izazovima našoj vjeri.

Proučavajući prvo poglavlje Knjige proroka Daniela, učimo neke vrlo važne pouke o Bogu: 1) Bog upravlja poviješću. 2) Bog nam daje mudrost da bismo se mogli suočiti s neprijateljskim okruženjem u svojoj kulturi i društvu. 3) Bog poštuje one koji se uzdaju u Njega i koji to pokazuju svojim uvjerenjima i načinom života.

Na kralju poglavlja naglašava se da “Daniel ostade ondje do prve godine kralja Kira” (Daniel 1,21). Spominjanje Kira ovdje je značajno: pruža nam uvid u nadu usred izgnanstva. Kira je Bog izabrao da oslobodi Njegov narod i dopusti mu da se vrati u Jeruzalem. Iako poglavlje počinje slikom poraza i izgnanstva, završava nadom i povratkom kući. Takav je naš Bog: čak i u najtežim trenucima u našem životu On uvijek otvara prozor nade da bismo mogli vidjeti slavu i radost koje se nalaze iza patnje i boli.
