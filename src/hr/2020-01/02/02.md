---
title:  Božja vrhovna vlast
date:   05/01/2020
---

Knjiga proroka Daniela na prvi pogled počinje sumornim prizvukom poraza. Juda se predao Nabukodonozoru, a posuđe iz Hrama odneseno je iz Jeruzalema u zemlju Šinear. Riječ Shinar javlja se u Bibliji u Postanku 11,2 kao mjesto na kojem se nalazi Babilonska kula. Šinear je zloslutan znak jer ukazuje na misao koja se temelji na otvorenom odbacivanju Boga. Međutim, iako graditelji Babilona nisu uspjeli doprijeti do Neba, izvana gledano činilo se da su Nabukodonozor i njegovi bogovi — smješteni u zemlji Šinear — nadvladali zavjetnog izraelskog Boga.

Ipak, uvodni redci Knjige proroka Daniela jasno kažu da poraz Jeruzalema ne treba pripisati nadmoćnoj sili babilonskog kralja; poraz se dogodio jer “Gospodin mu [Nabukodonozoru] dade u ruke Jojakima, kralja judejskog” (Daniel 1,2). Mnogo ranije Bog objavljuje da će Izraelce, ako Ga zaborave i prekrše Savez, poslati kao zarobljenike u stranu zemlju. Dakle, Daniel zna da iza vojne babilonske sile nebeski Bog vodi tijek povijesti. Upravo ovo jasno sagledavanje Božje vrhovne vlasti daje potporu ovim mladim ljudima i pruža im snagu i hrabrost da se suoče s kušnjom i pritiskom babilonskog kraljevstva.

`Pročitajte 2. o kraljevima 21,10-16; 24,18-20; Jeremija 3,13. Zašto Bog daje Judu i Jeruzalem u ruke Babiloncima?`

Dok se suočavamo s izazovima 21. stoljeća, trebamo ponovno prihvatiti razumijevanje Boga koje je tako živo prikazano u Knjizi proroka Daniela. Prema ovoj knjizi, Bog kojem služimo ne samo da zahvaljujući svojoj vrhovnoj vlasti upravlja povijesnim tokovima, već i milostivo djeluje u životu svojeg naroda pružajući mu značajnu pomoć u trenucima potrebe. I kao što ćemo vidjeti poslije, ono što je Bog učinio za židovske zarobljenike, učinit će za svoj narod u posljednje vrijeme bez obzira na različite napade na njega i njegovu vjeru.

`S kakvim se izazovima vaša vjera sada suočava, bilo da oni dolaze izvana ili se javljaju u crkvi, ili nastaju zbog vaših osobnih nedostataka u karakteru?`

`Kako se možete oslanjati na Božju silu koja vam može pomoći da svladate sve što vam se nađe na putu?`
