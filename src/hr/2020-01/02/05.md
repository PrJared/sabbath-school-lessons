---
title:  Bez mane i mudri
date:   08/01/2020
---

Daniel i njegovi prijatelji izabrani su za kraljevsku službu jer odgovaraju opisu koji je Nabukodonozor odredio. Prema kraljevim riječima, kraljevi službenici moraju biti “bez nedostatka” i “lijepi” (Daniel 1,4). Zanimljivo je da su žrtve i osobe koje su služile u Svetištu trebale biti “bez mane” (Levitski zakonik 22,17-25; 21,16-24). Čini se da babilonski kralj sebe uspoređuje s izraelskim Bogom jer zahtijeva da oni koji služe na njegovom dvoru imaju slične osobine. S druge strane, takve osobine mogu nedvosmisleno ukazati da su Daniel i njegovi sunarodnjaci bili žive žrtve Bogu kada su se suočili s izazovima u babilonskom kraljevstvu.

`Pročitajte sljedeće tekstove: Galaćanima 2,19.20; Matej 16,2426; 2. Korinćanima 4,17. Što ovi redci govore o tome kako možemo ostati vjerni i u najtežim kušnjama?`

Bog nagrađuje vjernost četvorice židovskih zarobljenika i na isteku njihovog desetodnevnog razdoblja provjere izgledaju zdravije i uhranjenije od drugih mladića koji su jeli za kraljevim stolom. Dakle, Bog daje četvorici svojih slugu “znanje i razumijevanje svih knjiga i mudrosti”, a samo Daniel “razumijevaše viđenja i sne” (Daniel 1,17). Ovaj dar odigrat će značajnu ulogu u Danielovoj proročkoj službi.

Kao što Bog nagrađuje vjeru svojih slugu na babilonskom dvoru, tako i nama daje mudrost kada se suočavamo s izazovima u svijetu. Iz iskustva Daniela i njegovih prijatelja učimo da je moguće ostati neukaljan pokvarenošću našeg društva. Također učimo da se ne trebamo izdvajati iz društva i društvenog života da bismo služili Bogu. Daniel i njegovi prijatelji ne samo da žive u kulturi izgrađenoj na lažima, zabludama i mitovima, već se školuju na tim lažima, zabludama i mitovima. Pa ipak ostaju vjerni.

`Bez obzira na to gdje živimo, suočavamo se s izazovom da usred kulturoloških i društvenih utjecaja koji su suprotni našem vjerovanju ostanemo vjerni onome u što vjerujemo. Prepoznajte negativne utjecaje u svojoj kulturi i postavite sbi pitanje: Koliko im uspješno odolijevam?`
