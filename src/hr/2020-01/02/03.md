---
title:  Vjera pod pritiskom
date:   06/01/2020
---

`Pročitajte Daniel 1. Kakav je pritisak vršen na ove mladiće da se pokore?`

Nakon dolaska u Babilon, ova četiri mladića moraju se suočiti s najozbiljnijim izazovom po svoju vjeru i uvjerenja: izabrani su za posebnu poduku kako bi se osposobili da služe kralju. Kraljevi u starini često su uzimali neke od svojih najboljih zarobljenika za službu na kraljevskom dvoru, čime su trebali preusmjeriti svoju odanost prema kralju i bogovima kraljevstva u čijem su se zarobljeništvu nalazili. Svrha čitavog procesa bila je neka vrsta preobraćenja i indoktrinacije, što bi dovelo do promjene pogleda na svijet. Kao dio tog procesa, židovskim zarobljenicima mijenjali su imena. Novo ime označava promjenu vlasništva i promjenu sudbine. Prema tome, dajući nova imena zarobljenicima, Babilonci namjeravaju potvrditi vlast nad njima i prisiliti ih da prihvate babilonske vrijednosti i kulturu. Njihova prava imena, koja ukazuju na Boga Izraelova, zamijenjena su imenima stranih bogova. Osim toga, kralj odlučuje da mladići trebaju jesti hranu s njegovog stola. Uzimanje kraljeve hrane imalo je duboko značenje u stara vremena. Značilo je nepodijeljenu vjernost kralju i odražavalo ovisnost o njemu. Budući da je hrana obično prinošena bogu ili bogovima kraljevstva, svaki obrok imao je duboko vjersko značenje. Očito je značio prihvaćanje kraljevog bogoslužnog sustava i sudjelovanje u njemu.

Dakle, Daniel i njegovi prijatelji našli su se u izazovnim okolnostima. U njihovom slučaju ostati vjeran Bogu i preživjeti veliku moć kraljevskog sustava zahtijeva ništa manje do čudo. Da bi prilike bile još složenije, grad Babilon također je stajao kao velebni izraz čovjekovog postignuća.

Graditeljska ljepota babilonskih hramova, visećih vrtova i rijeke Eufrat koja je krivudala kroz grad pružali su sliku nenadmašne moći i slave. Tako je Danielu i njegovim prijateljima ponuđena prilika za napredovanje i mogućnost da uživaju u prednostima i sjaju ovog sustava. Mogli su izgubiti status židovskih zarobljenika i postati kraljevi službenici. Hoće li ugroziti svoja načela da bi pošli lakom stazom do slave?

`Na koje su načine ovi mladići mogli opravdati odluku da učine ustupke kad se radilo o njihovim uvjerenjima? Na koje se načine vi možda sada suočavate sa sličnim ili manjim izazovima?`
