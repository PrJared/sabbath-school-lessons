---
title:  Vrijednost posredovanja
date:   03/03/2020
---

`Pročitajte Daniel 9,5-13. Što je značajno u činjenici da Daniel neprestano govori da smo “mi” sagriješili, uključujući na taj način i sebe u grijehe koji su na kraju donijeli takvu nesreću narodu?`

Danielova molitva samo je jedna od poznatih posredničkih molitava u Bibliji. Takve molitve diraju Božje srce odbacujući sud i donoseći izbavljenje od neprijatelja. Kada je Bog spreman uništiti cijeli izraelski narod, Mojsijevo posredovanje zaustavlja Njegovu ruku (Izlazak 32,7-14; Brojevi 14,10-25). Čak i kada velika suša prijeti uništenjem zemlje, Bog uslišava Ilijinu molitvu i izlijeva kišu obnavljajući zemlju (1. o kraljevima 18).

Kada se molimo za članove obitelji, prijatelje i druge ljude i prilike, Bog čuje naše molitve. Katkad je možda potrebno više vremena da molitva bude uslišana, ali možemo biti sigurni da Bog nikada ne zaboravlja potrebe svoje djece (vidi Jakov 5,16).

U ovom slučaju Daniel ima ulogu posrednika između Boga i naroda. Proučavajući Pismo, prorok shvaća koliko je njegov narod grešan kršeći Božji zakon i ne slušajući Božje opomene. Prema tome, uviđajući njihovo očajno duhovno stanje, Daniel se moli za iscjeljenje i oprost. Međutim, prorok se poistovjećuje sa svojim narodom. Daniel na određeni način prikazuje Kristovu ulogu kao našeg Posrednika (Ivan 17). Međutim, postoji korjenita razlika: Krist je “bez grijeha” (Hebrejima 4,15) i zato ne treba priznavati vlastite grijehe niti prinositi žrtve za oprost (Hebrejima 7,26.27). Međutim, On se s grešnicima poistovjećuje na jedinstveni način: “Njega koji je bio bez ikakva grijeha Bog učini mjesto nas grijehom, da mi u njemu postanemo pravednošću Božjom.” (2. Korinćanima 5,21)

``“Kad biste sjedinili sve što je dobro i sveto i plemenito i ljubazno u čovjeku, a zatim to prikazali Božjim anđelima kao način spašavanja ljudske duše ili zadobivanja zasluga, prijedlog bi bio odbačen kao izdaja.” (Ellen G. White, Faith and Works, str. 24) Čemu nas ove riječi uče o našoj potrebi za Posrednikom koji će posredovati za nas?`
