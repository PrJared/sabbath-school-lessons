---
title:  Središnje mjesto Božje riječi
date:   01/03/2020
---

`Pročitajte Daniel 9,1.2. Daniel kaže da je istraživao u Pismima proročanstvo koje je tako pomno proučavao. Na koju biblijsku knjigu ili knjige misli?`

Kada pogledamo ovu molitvu, postaje jasno da proistječe iz pomnog proučavanja Božjeg prethodnog otkrivenja Mojsiju i prorocima. Saznavši iz Jeremijinih spisa da će njegovo vrijeme zarobljeništva trajati 70 godina (vidi Jeremija 25,11.12; 29,10), Daniel shvaća važnost povijesnog trenutka u kojem živi.

Imajmo na umu da Daniel upućuje molitvu 539. g. pr. Kr., kada perzijsko kraljevstvo stupa na mjesto Babilona. Prošlo je skoro sedamdeset godina otkako je Nabukodonozor osvojio Jeruzalem i uništio Hram. Prema tome, prema Jeremijinom proročanstvu, Božji narod ubrzo će se vratiti u svoju domovinu. Oslanjajući se na Božju riječ, Daniel zna da će se njegovom narodu dogoditi nešto važno i da će se, kao što Bog obećava u svojoj Riječi, sužanjstvo u Babilonu uskoro okončati i Židovi vratiti u svoj dom.

Na osnovi proučavanja Pisma koje mu je dostupno, Daniel shvaća koliko su ozbiljni grijesi njegovog naroda. Pošto su prekršili Savez, ugrozili su svoj odnos s Bogom; neizbježna je posljedica, dakle, ropstvo (Levitski zakonik 26,14-45). Prema tome, proučavanje Božjeg otkrivenja omogućava Danielu da shvati vrijeme u kojem se nalazi, kao i važnost da se moli Bogu za narod.

Kako se bližimo posljednjim danima zemaljske povijesti, moramo više nego ikada proučavati Božju riječ i živjeti u skladu s njom. Samo nam Pismo može pružiti mjerodavno objašnjenje svijeta u kojem živimo. Uostalom, Pismo sadrži izvještaj o velikoj borbi između dobra i zla i tako otkriva da će ljudska povijest završiti uništenjem zla i uspostavljanjem Božjeg vječnog kraljevstva. Što više proučavamo Pismo, bolje možemo razumjeti suvremene prilike u svijetu i naše mjesto u njemu, kao i razloge za nadu u svijetu u kojem nema nikakve nade.

`Kako nam Biblija pomaže da u određenoj mjeri shvatimo svijet koji sam po sebi, kako se lako može učiniti, nema nikakvog smisla?`
