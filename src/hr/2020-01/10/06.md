---
title:  Proročki kalendar
date:   05/03/2020
---

Na kraju viđenja o 2300 večeri i jutara, prorok je žalostan jer ga ne razumije (Daniel 8,27). Deset godina poslije Gabriel pomaže Danielu da “razumije” viđenje (Daniel 9,23). Ovo kasnije otkrivenje pruža pojedinost koja je nedostajala i otkriva da će se Mesijino djelo ostvariti na kraju razdoblja od 70 tjedana. Prema načelu dan za godinu i pretkazanom tijeku događaja, 70 tjedana mora biti shvaćeno kao 490 godina. Polazna je točka tog razdoblja ukaz o obnovi i ponovnoj gradnji Jeruzalema (Daniel 9,25). Ovaj nalog izdaje kralj Artakserkso 457. g. pr. Kr. On omogućava Židovima da pod Ezrinim vodstvom ponovno sagrade Jeruzalem (Ezra 7). Prema biblijskom tekstu, 70 tjedana je “određeno” ili “odsječeno”. To ukazuje da je vremensko razdoblje od 490 godina odsječeno od dužeg vremenskog razdoblja, odnosno od 2300 godina spomenutih u 8. poglavlju. Iz toga slijedi da 2300 godina i 490 godina imaju istu polaznu točku, 457. godinu pr. Kr.

Proročanstvo o 70 tjedana podijeljeno je na tri dijela: 7 tjedana, 62 tjedna i sedamdeseti tjedan.

Sedam tjedana (49 godina) najvjerojatnije se odnosi na vrijeme tijekom kojeg će Jeruzalem biti obnovljen. Nakon ovih 7 tjedana, uslijedit će 62 tjedna (434 godine) do “Kneza Pomazanika” (Daniel 9,25). Dakle, 483 godine nakon Artakserksovog ukaza, odnosno 27. godine, Isus Mesija se krštava i biva pomazan Duhom Svetim za svoju mesijansku službu.

Tijekom sedamdesetog tjedna uslijedit će drugi važni događaji: 1) “Bit će Pomazanik pogubljen” (Daniel 9,26), što se odnosi na Kristovu smrt. 2) “I sklopit će savez [Mesija] s mnogima za jednu sedmicu.” (Daniel 9,27) Riječ je o posebnoj misiji koju će Isus i apostoli izvršiti u židovskom narodu. Ostvarit će se u vrijeme posljednje “sedmice”, od 27. do 34. godine. 3) “A u polovini sedmice prestat će žrtva i prinos.” (Daniel 9,27) Tri i pol godine nakon Isusovog krštenja (u sredini tjedna), On okončava žrtveni sustav — u smislu da više nema proročko značenje — prinoseći sebe kao najveću i savršenu žrtvu novog Saveza, ukidajući daljnju potrebu za životinjskim žrtvama. Posljednji tjedan proročanstva o 70 tjedana završava 34. godine, kada je kamenovan Stjepan, a evanđeoska poruka počinje se naviještati ne samo Židovima, već i poganima.

`Pročitajte Daniel 9,24-27. Čak i usred velike nade i obećanja o Mesiji, čitamo o nasilju, ratu i uništenju. Kako nas to može uvjeriti da usred nesreća u životu i dalje postoji nada?`
