---
title:  Molba za milost
date:   02/03/2020
---

`Pročitajte Daniel 9,3-19. Na osnovi čega Daniel preklinje za milost?`

U ovoj molitvi trebamo posebno zapaziti nekoliko pojedinosti.

Prvo, Daniel nigdje u svojoj molitvi ne traži bilo kakvo objašnjenje za nesreće koje su snašle židovski narod. On zna zašto se to dogodilo. U velikom dijelu molitve Daniel navodi razloge: “I nismo slušali glas Jahve, Boga našega, da slijedimo njegove zakone, što nam ih dade po svojim slugama, prorocima.” (Daniel 9,10) Posljednji put Daniel nešto nije razumio na kraju 8. poglavlja Knjige proroka Daniela, kada kaže da ne razumije viđenje o 2300 večeri i jutara (Daniel 8,27).

Drugo, ova molitva upućuje Bogu molbu za milost, Njegovu spremnost da oprosti svojem narodu čak ako su griješili i činili zlo. Ovdje u određenom smislu zapažamo snažno oslanjanje na Evanđelje od strane grešnih ljudi koji nemaju svojih zasluga, a koji ipak traže milost koju ne zaslužuju i oprost koji nisu zaradili. Zar se svi mi ne nalazimo u sličnom položaju pred Bogom?

`Pročitajte Daniel 9,18.19. Što još Daniel navodi kao razlog da Gospodin usliša njegovu molitvu?`

Još jedan dio Danielove molitve zaslužuje da bude spomenut: molba da se proslavi Božje ime. Molitva nije upućena radi Daniela ili njegovog naroda, već radi Boga (Daniel 9,17-19). Drugim riječima, molba mora biti uslišana jer će se time Božjem imenu odati čast.

`Pročitajte 2. o kraljevima 19,15-19. Na koje načine Ezekijina molitva podsjeća na Danielovu? Što tekst u Mateju 5,16 kaže o tome kako i mi možemo proslaviti Boga?`
