---
title:  Iskustvo
date:   20/03/2020
---

**Srce za misiju**

Joyce je 25-godišnja pionirka Globalne misije, koja s još jednom takvom pionirkom osniva crkvu za mlade u gradu od deset milijuna ljudi. Budući da živi u zatvorenoj zemlji, koja je neprijateljska prema kršćanstvu, nećemo objaviti njezino puno ime niti mjesto boravka.

Evo što je rekla uredniku Andrewu
McChesneyu: “Zašto si se odlučila biti misionarka?”

“Imam jednu sestru, Saru, a ona je rođena s urođenom srčanom manom. Moja je baka bila jako zabrinuta i s njom je obilazila najbolje bolnice. Ali liječnici nisu mogli pomoći Sari. Moja baka je išla u posjete i našim tradicionalnim mjestima za obožavanje, ali ni tamo nitko nije mogao pomoći mojoj sestri. Napokon je liječnik rekao mojim roditeljima da više ništa ne može učiniti za Saru.”

“Čuvajte Saru najbolje što možete”, rekao je. “Ako želi nešto posebno pojesti, ili dobiti novu igračku, dajte joj i usrećite je.”

Jednog dana, kad je Sara imala sedam godina, došao je u posjet izdaleka adventistički rođak. Vidio je da se moja baka brine za Saru, pa joj je rekao: “Ako vjerujete u Isusa, bit ćete blagoslovljeni.”

Sljedeće subote baka me odvela u crkvu. Imala sam tri godine. Vjernici crkve su se okupili u krug i molili za Saru.

Samo nekoliko dana kasnije Sara je ozdravila! Srce joj je bilo savršeno! Liječnik nije mogao vjerovati. Obavio je nekoliko zdravstveih ispitivanja, ali nije mogao pronaći nedostatak na Sarinom srcu. Bilo je to čudo!

Čudo je promijenilo moju obitelj. Moja baka i moji roditelji su počeli posjećivati mjesnu adventističku crkvu svake subote i ubrzo su kršteni. Tada su moji roditelji odlučili da žele reći drugim ljudima o Isusu. Dakle, odustali su od svojih poslova, stekli crkvenu izobrazbu i postali pioniri Globalne misije. Kad je moja sestra odrasla, postala je pionirka Globalne misije. Prošle godine sam i ja odlučila postati pionirkom Globalne misije.

Kao misionarka održavam biblijska proučavanja, molim se s ljudima i propovijedam im. Radim s još jednom pionirkom Globalne misije koja ima dvadeset i tri godine. Otvorile smo novu mjesnu crkvu za mlade u ovom gradu.

Rođaci koji nisu kršćani ne razumiju zašto sam misionarka. Kažu mi da potražim drugi posao. Ponekad se osjećam obeshrabreno kad čujem takve negativne primjedbe, ali moji se roditelji mole za mene.

Moja majka čak i posti svake subote za mene. Roditelji me podsjećaju: “Ne radiš za sebe. Radiš za Boga.” Moji roditelji su u pravu. Radim za Boga. Bog je tako divno i snažno djelovao u izlječenju moje sestre. Vjerujem u Boga, i On me vodi na svakom koraku.

*Joyce*
