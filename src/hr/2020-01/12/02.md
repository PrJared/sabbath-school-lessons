---
title:  Proročanstva o Perziji i Grčkoj
date:   15/03/2020
---

`Pročitajte: Daniel 11,1-4. Što nas u ovom tekstu podsjeća na neka prethodna proročanstva iz Knjige proroka Daniela?`

Gabriel govori Danielu da će u Perziji nastati tri kralja. Za njima će se pojaviti četvrti kralj, koji će biti najbogatiji od svih i koji će nastojati izazvati Grke. Nakon Kira, Perzijom vladaju tri uzastopna kralja: Kambiz (530.—522. g. pr. Kr.), lažni Smerdis (522. g. pr. Kr.) i Darije I. (522.— 486. g. pr. Kr.). Četvrti kralj je Kserkso, koji se spominje u Knjizi o Esteri kao Ahasver. On je veoma bogat (Estera 1,1-7) i priprema veliku vojsku za napad na Grčku, kao što je pretkazano u proročanstvu. Međutim, usprkos njegovoj moći biva odbijen od strane manje vojske hrabrih grčkih vojnika.

Nije teško prepoznati Aleksandra Velikog kao moćnog kralja koji se javlja u Danielu 11,3, koji postaje apsolutni vladar Starog svijeta. Umro je u 32. godini života ne ostavljajući iza sebe nasljednika koji će upravljati kraljevstvom. Tada je kraljevstvo podijeljeno između četiriju vojskovođa: Seleuk vlada Sirijom i Mezopotamijom, Ptolemej Egiptom, Lizimah Trakijom i dijelovima Male Azije, Kasandar Makedonijom i Grčkom.

`Usporedite sljedeće tekstove: Daniel 11,2-4; 8,3-8.20-22. Kako nam ovi tekstovi zajedno pomažu da prepoznamo Aleksandra Velikog?`

Što možemo saznati iz ovog niza imena, datuma, mjesta i povijesnih događaja? Prvo, saznajemo da je proročanstvo ispunjeno kao što je pretkazao božanski glasnik. Božja riječ nikada ne griješi. Drugo, Bog je Gospodar povijesti. Možemo steći dojam da je smjenjivanje političkih sila, vođa i kraljevstava pokrenuto voljom različitih kraljeva, diktatora i političara. Međutim, Biblija otkriva da Bog u konačnom smislu upravlja svime i da će pokretati kolo povijesti prema svojem božanskom planu, što će na kraju dovesti do iskorjenjivanja zla i uspostavljanja Božjeg vječnog kraljevstva.
