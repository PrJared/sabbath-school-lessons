---
title:  Posljednji događaji
date:   19/03/2020
---

`Pročitajte Daniel 11,40-45. Što se ovdje događa?`

Sljedeći izrazi pomažu nam da shvatimo ovaj tekst:

Vrijeme svršetka: Izraz “vrijeme svršetka” javlja se samo u Knjizi proroka Daniela (Daniel 8,17; 11,35.40; 12,4.9). Proučavanje Danielovih proročanstava pokazuje da se vrijeme svršetka proteže od pada papinstva 1798. godine do uskrsnuća mrtvih (Daniel 12,2).

*Kralj Sjevera:* Ovo ime prvo u geografskom smislu označava dinastiju Seleukovića, a zatim se odnosi na poganski i konačno na papinski Rim. Kao takvo, ne opisuje geografski položaj, već duhovnog neprijatelja Božjeg naroda. Osim toga, trebamo također zapaziti da kralj Sjevera oponaša pravog Boga, koji je u Bibliji simbolički povezan sa sjeverom (Izaija 14,13).

*Kralj Juga:* Ovo ime na početku označava dinastiju Ptolemejevića u Egiptu, južno od Svete zemlje. Međutim, kako se proročanstvo odvija, poprima teološku dimenziju i pojedini ga učenjaci povezuju s bezboštvom. Komentirajući spominjanje Egipta u Otkrivenju 11,8, Ellen G. White kaže: “To je ateizam.” (Velika borba, str. 233; u izvorniku 269)

*Sveta gora Divota:* U starozavjetna vremena ovaj izraz odnosio se na Sion, prijestolnicu i srce Izraela, koji je geografski smješten u Obećanoj Zemlji. Nakon križa, Božji narod više se ne određuje prema etničkoj pripadnosti i geografskom položaju. Prema tome, sveta gora mora biti simbolično obilježje Božjeg naroda raširenog svuda u svijetu.

Dakle, događaje možemo protumačiti na sljedeći način:

1) Kralj Juga napada kralja Sjevera: Francuska revolucija pokušala je ukinuti religiju i poraziti papinstvo, ali u tome nije uspjela.

2) Kralj Sjevera napada i pobjeđuje kralja Juga: vjerske sile predvođene papinstvom i njegovim saveznicima na kraju će nadvladati bezbožne sile i oformiti koaliciju s poraženim neprijateljem.

3) Edom, Moab i glavnina sinova Amonovih pobjeći će: neki od onih koji se nisu ubrajali u Božji pravi narod pridružit će se stadu u posljednji trenutak.

4) Kralj Sjevera priprema napad na Svetu goru, ali dolazi njegov kraj: sile zla su uništene i Božje kraljevstvo uspostavljeno.

`Kako možemo izvući utjehu u spoznaji da će na kraju Bog i Njegov narod izići kao pobjednici?`
