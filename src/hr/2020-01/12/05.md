---
title:  Sljedeća sila
date:   18/03/2020
---

`Pročitajte Daniel 11,29-39. Koja se to sila uzdiže nakon poganskog Rima?`

Tekst u Danielu 11,29-39 odnosi se na novi sustav moći. Iako se ovaj sustav nadovezuje na pogansko Rimsko Carstvo i nasljeđuje određene osobine svojeg preteče, istodobno se razlikuje u pojedinim aspektima. Biblijski tekst kaže da “sada neće biti kao prvi put” (Daniel 11,29). Ako pogledamo dalje, uviđamo da se ponaša kao vjerska sila. Svoje napade uglavnom usmjerava na Boga i Njegov narod. Osvrnimo se na neke postupke ovog kralja.

Prvo, “vratit će se, bjesnjeti protiv svetoga Saveza” (Daniel 11,30). Ovaj tekst sigurno upućuje na Božji savez spasenja, kojem se kralj suprotstavlja.

Drugo, ovaj kralj stvorit će snage koje će “oskvrnuti svetište-tvrđu” i ukinuti “svagdašnju žrtvu” (Daniel 11,31). Zapazili smo da u 8. poglavlju Knjige proroka Daniela mali rog obara temelje Božjeg “Svetišta” i da ukida “svagdašnju žrtvu” (Daniel 8,11). Ovo se mora shvatiti kao duhovni napad na Kristovu službu u nebeskom Svetištu.

Treće, kao posljedica napada na Svetište, ova će sila postaviti “gnusobu pustošnu” u Božjem hramu. Usporedni izraz “otpad pustošni” ukazuje na otpadništvo i pobunu od strane malog roga (Daniel 8,13).

Četvrto, ova sila progoni Božji narod: “Od umnika neki će pasti, da se prokušaju, probrani, čisti do vremena svršetka, jer još nije došlo određeno vrijeme.” (Daniel 11,35) Ovo nas podsjeća da je mali rog zbacio neke od vojske i od zvijezda i pogazio ih (Daniel 8,10; usporedi Daniel 7,25).

Peto, ovaj će kralj “raditi što god mu se prohtije, uznoseći i uzdižući sebe iznad svih bogova: protiv Boga nad bogovima” (Daniel 11,36). Ne iznenađuje što i mali rog govori “velike hule” (Daniel 7,8), čak i protiv Boga (Daniel 7,25).

`Mogli bismo spomenuti i druge sličnosti uzimajući u obzir tekst koji smo čitali u 7. i 8. poglavlju Knjige proroka Daniela, ali tko je ova sila i zašto je toliko važno da usprkos društvenim pritiscima čvrsto ostanemo pri ovom tumačenju?`
