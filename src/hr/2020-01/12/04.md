---
title:  Rim i knez Saveza
date:   17/03/2020
---

`Pročitajte Daniel 11,16-28. Iako je tekst težak, koje slike nalazite u ovom tekstu koje možete pronaći na još nekim mjestima u Knjizi proroka Daniela?`

U Danielu 11,16 prikazano je prenošenje moći s helenističkih kraljeva na poganski Rim: “Onaj će navaliti protiv njega i učinit će s njime kako mu se prohtije — nitko mu se neće oprijeti: zaustavit će se u Divoti, uništenje je u njegovim rukama.” Divota je Jeruzalem, mjesto u kojem je živio stari Izrael, a nova sila koja preuzima ovo područje poganski je Rim. Isti je događaj prikazan horizontalnim širenjem malog roga koji dolazi do Divote (Daniel 8,9). Prema tome, jasno je da je sila koja vlada svijetom u tom trenutku poganski Rim.

Ovo opažanje potvrđuju neke dodatne činjenice u biblijskom tekstu. Na primjer, “jedan koji će u diku kraljevstva poslati poreznika” mora se odnositi na Cezara Augusta. Upravo je u vrijeme njegove vladavine rođen Isus, a Marija i Josip putuju u Betlehem radi popisa stanovništva (Daniel 11,20). Također, prema proročanstvu, ovog vladara naslijedit će “nitkov” (Daniel 11,21). Kako pokazuje povijest, Augusta je naslijedio Tiberije, posvojeni Augustov sin. Tiberije je poznat po tome što je bio ekscentrična i podla osoba.

Što je najvažnije, prema biblijskom tekstu, u vrijeme Tiberijeve vladavine “knez Saveza” bit će skršen (Daniel 11,22). Ovo jasno ukazuje na raspeće Krista, koji se još naziva i “Knez Pomazanik” (Daniel 9,25; vidi Matej 27,33-50), jer je On pogubljen u vrijeme Tiberijeve vladavine. Upućivanje na Isusa u ovom tekstu kao na “kneza s kojim je učinio savez” snažan je pokazatelj tijeka povijesnih događaja, dajući čitateljima još jedan snažan dokaz o Božjem zadivljujućem poznavanju budućnosti. Bog je bio u pravu u vezi sa svim što se prethodno dogodilo u ovim proročanstvima, tako da Mu možemo u potpunosti vjerovati kad je riječ o budućnosti.

`Čak i usred svih političkih i povijesnih događaja, u tekstu je otkriven Isus iz Nazareta, “knez Saveza”. Kako nam to pokazuje da Isus usprkos svim prevratima i političkim spletkama ostaje središnja Osoba Pisma?`
