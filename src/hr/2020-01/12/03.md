---
title:  Proročanstva o Siriji i Egiptu
date:   16/03/2020
---

`Pročitajte Daniel 11,5-14. Što se događa u ovom tekstu?`

Nakon smrti Aleksandra Velikog, veliko grčko kraljevstvo bilo je podijeljeno između četiriju vojskovođa. Dvojica od njih — Seleuk u Siriji (sjever) i Ptolemej u Egiptu (jug) —osnovali su dinastije koje su se međusobno borile oko upravljanja zemljom.

Većina istraživača Biblije shvaća da se ratovi između kralja Sjevera i kralja Juga, prorečeni u Danielu 11,5-14, odnose na brojne bitke između ovih dviju dinastija. Prema proročanstvu, ove dvije dinastije pokušat će se ujediniti brakom, ali taj savez kratko će trajati (Daniel 11,6). Povijesni izvori izvještavaju da se Antioh II. Teo (261.—246. g. pr. Kr.), unuk Seleuka I., oženio Berenikom, kćerju egipatskog kralja Ptolemeja II. Filadelfa. Međutim, taj dogovor nije dugo trajao i sukob koji je neposredno obuhvaćao Božji narod, ubrzo se nastavio. Prema tome, Daniel 11 govori o nekim važnim događajima koji će utjecati na život Božjeg naroda u vjekovima nakon što prorok Daniel napusti poprište događaja.

Možemo postaviti pitanje zašto Bog unaprijed otkriva sve ove pojedinosti o ratovima između kraljevstava koja se u tom dijelu svijeta bore za prevlast. Razlog je jednostavan: ti ratovi utječu na Božji narod. Zato Bog unaprijed objavljuje mnoge izazove s kojima će se Njegov narod suočiti u godinama koje slijede. Također, Bog upravlja poviješću i kada usporedimo proročki izvještaj s povijesnim događajima, ponovno možemo vidjeti da se proročka riječ izvršava kako je pretkazano. Bog koji proriče smjenjivanje ovih helenističkih kraljevstava koja se međusobno bore, poznaje budućnost. On je dostojan našeg povjerenja i vjere. On je veliki Bog, a ne idol koji je stvorila ljudska mašta. On ne samo da usmjerava tijek povijesnih događaja, već može usmjeravati naš život ako Mu dopustimo.

`Pročitajte Izaija 46,9.10. U kojoj mjeri u ova dva retka nalazimo osnovnu kršćansku teologiju i kakvu uzvišenu nadu možemo izvući iz njih? Pomislite koliko bi strašan bio 10. redak da Bog nije dobar i pun ljubavi, već osvetoljubiv i zao.`
