---
title:  Iskustvo
date:   27/03/2020
---

**Suze radosnice**

Larissa Madeline Van Bommel, studentica iz Kanade, imala je loš dan u Njemačkoj. Prvo se izgubila. Lutajući uokolo, ušla je u praznu crkvu izvan Frankfurta. Borila se s vjerom otkako joj je umrla majka. Nije se molila niti posjećivala crkvu već dvije godine.

“Odlučila sam se zauzeti za to i riješiti pitanje vjere — moliti se i izliti svoje srce Bogu. Plakala sam i plakala…” kaže ona. “Zamolila sam Boga za znak da je On zapravo blizu mene.”

Brišući suze, Van Bommel je uspjela pronaći željezničku postaju, ali je zabunom slučajno sišla iz vlaka u Bensheimu, umjesto u Bensheim-Auerbachu. Sljedeći vlak neće doći još neko vrijeme do kasne večeri, a ona je bila umorna i žedna. Van Bommel je tražila vodu da bi ugasila žeđ. Nije bilo trgovine na vidiku, niti automata za kupnju vode u bočicama, a sve su trgovine bile zatvorene jer je bilo kasno.

Nešto dalje od željezničke postaje Van Bommel je na stolu ispred jedne zgrade opazila bocu vode i nekoliko šalica. Zavirila je na prozor i opazila nekoliko mlađih ljudi za stolom. Očajno žedna, hrabro je ušla na ulazna vrata. “Mogu li kupiti čašu vode?”

Ljudi su odmah pozvali Van Bommel da im se pridruži za stolom i da večera s njima. Van Bommel je naišla na adventističku zajednicu pod nazivom HopeCenter (Središte nade), mjesto na kojem ljudi pohađaju obrazovne i vjerske seminare, sudjeluju na tečajevima zdravog kuhanja ili se jednostavno opuste na udobnom naslonjaču i uživaju u besplatnom WiFi-ju slušajući dobru glazbu.

HopeCenter je ogranak Glasa nade, njemačke podružnice adventističkog programa Church of Hope Channel (Kanal Crkva nade), a prva dva takva središta otvorena su u Njemačkoj 2017. godine. U planu je otvaranje još najmanje četrnaest takvih središta nade.

Nakon što je sjela za stol da bi jela, Van Bommel je u prozoru primijetila natpis “HopeCenter” i upitala to novo društvo što bi to značilo. Njezini novi poznanici objasnili su joj da su kršćani adventisti i da su otvorili to središte nade kao mjesto za druženje i prijateljevanje. Van Bommel se odmah sjetila molitve Bogu da dokaže svoje postojanje. “Tog sam trenutka počela plakati,” svjedoči ona. “Molila sam Boga za znak, i dobila sam ga.” rekla je Van Bommel svojim domaćinima.

Iznenađeni time što su čuli, mladi adventisti su slavili Boga. “Nikad nećete shvatiti koliko me vaša ljubaznost dirnula.” napisala je Van Bommel, sada studentica u Nizozemskoj, u postu HopeCenteru na Facebook stranici. “Bog vas blagoslovio, a zasigurno će i mnogi drugi biti blagoslovljeni vašom ljubaznošću.” Dodala je: “Središte nade je nevjerojatno lijepa zamisao, i trebalo bi je širiti po cijeloj Njemačkoj, kao i Kanadi i ostatku svijeta. Hvala vam, i sada plačem, teku mi suze radosnice!”

*Andrew McChesney, AdventistMission.org*
