---
title:  Zapečaćena knjiga
date:   25/03/2020
---

Na svršetku posljednjeg važnog dijela knjige (Daniel 10,1—12,4), prorok prima nalog da zapečati knjigu do vremena svršetka. Istodobno, anđeo proriče da će “mnogi tumarati, a znanje će se umnožiti” (Daniel 12,4 — Varaždinska Biblija). Iako pojedini proučavatelji Knjige proroka Daniela smatraju da ove riječi pretkazuju znanstveni napredak, što također može biti točno, čini se da kontekst pokazuje da se “tumaranje” odnosi na proučavanje Knjige proroka Daniela. Kada se osvrnemo na povijest, zapažamo da je ova knjiga stoljećima bila nejasno književno djelo. Možda su je na pojedinim mjestima poznavali i istraživali, ali neka njezina ključna učenja i proročanstava ostali su tajna. Na primjer, proročke poruke povezane s očišćenjem nebeskog Svetišta, sudom, prepoznavanjem i djelovanjem malog roga, zajedno s vremenskim okvirom ovih proročanstava, bile su prilično nejasne.

Od vremena protestantske reformacije sve više ljudi počelo je istraživati Knjigu proroka Daniela. Međutim, tek je u vrijeme svršetka knjiga konačno otvorena i njezin sadržaj potpunije otkriven. Ellen G. White bilježi: “Ali od 1798. godine otpečaćena je Danielova knjiga, razumijevanje proročanstva se uvećalo i mnogi su objavljivali svečanu vijest o blizini suda.” (Velika borba, str. 307; u izvorniku 356) “Na kraju 18. i početku 19. stoljeća probudilo se novo zanimanje za proročanstva iz Knjige proroka Daniela i Otkrivenja na različitim mjestima širom Zemlje. Proučavanje ovih proročanstava dovelo je do raširenog vjerovanja da je Kristov drugi dolazak blizu. Brojni tumači u Engleskoj, Joseph Wolff na Bliskom istoku, Manuel Lacunza u Južnoj Americi i William Miller u Sjedinjenim Američkim Državama, zajedno s brojnim drugim proučavateljima, objavili su na osnovi istraživanja Danielovih proročanstava da je Kristov drugi dolazak blizu. Danas je ovo uvjerenje postalo pokretačka sila širom svijeta.” (The Seventh-day Adventist Bible Commentary, sv. 4., str. 879)

`Razmislite o velikoj prednosti koju danas imamo kada se osvrnemo na povijest i vidimo kako su se Danielova povijesna proročanstva ispunila. Kako nam to pomaže da imamo povjerenje u sva Božja obećanja?`
