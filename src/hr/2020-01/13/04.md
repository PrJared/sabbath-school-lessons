---
title:  Uskrsnuće
date:   24/03/2020
---

`Pročitajte Daniel 12,2.3. O kojem se događaju govori u ovim redcima i zašto je, uzimajući u obzir način na koji shvaćamo smrt, ovaj događaj toliko važan za nas?`

Daniel na vjerojatno najjasniji način u cijelom Starom zavjetu govori o budućem uskrsnuću. Dok razmišljamo o ovom tekstu, možemo usvojiti neke vrlo važne istine. Prvo, kao što nagovještava slika “spavanja”, besmrtna duša ne nastanjuje ljudsko tijelo. Ljudi su nedjeljiva cjelina tijela, uma i duha. U trenutku smrti osoba prestaje postojati i ostaje u nesvjesnom stanju do uskrsnuća. Drugo, ovaj tekst upućuje na buduće uskrsnuće kad će biti otklonjene posljedice grijeha. Izraz preveden kao “prah zemaljski” u izvornom jeziku u Danielu 12,2 glasi “zemlja od praha”. Ovaj neobičan redoslijed riječi vraća nas u Postanak 3,19, jedini drugi biblijski tekst u kojem riječ “zemlja” prethodi riječi “prah”. To pokazuje da će izricanje smrtne presude prigodom Adamovog pada biti ukinuto i smrt više neće imati nikakvu moć. Pavao kaže: “Gdje je, smrti, tvoja pobjeda?” (1. Korinćanima 15,55)

`Pročitajte tekstove: Rimljanima 8,18, Hebrejima 2,14.15. Zašto se ne trebamo plašiti smrti?`

Smrt uništava i okončava sve na Zemlji. Međutim, nama je dano obećanje da smrt nema posljednju riječ za vjernike. Smrt je pobijeđeni neprijatelj. Kada je Krist raskinuo lance smrti i uskrsnuo iz grobnice, zadao je konačni udarac smrti. Sada možemo gledati preko privremene stvarnosti smrti do konačne stvarnosti života koji od Boga primamo u Kristu. Budući da je Mihael ustao (vidi Daniel 12,1), oni koji pripadaju Njemu također će ustati. Ustat će iz praha zemaljskoga i zauvijek svijetliti poput zvijezda.

`Kako usred životnih nedaća i borbi možemo izvući nadu i utjehu iz obećanja o uskrsnuću na svršetku vremena? Zašto ništa drugo nije važno?`
