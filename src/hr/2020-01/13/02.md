---
title:  Mihael, naš Knez
date:   22/03/2020
---

`Pročitajte Daniel 12,1. Tko mijenja tijek povijesti na svršetku vremena? Kako nam Rimljanima 8,34 i Hebrejima 7,25 pomažu da shvatimo značenje ovog retka?`

Na početku svakog poglavlja koje smo dosad proučavali spomenuti su vladari nekog poganskog naroda. Daniel 12 isto tako počinje izvještajem o vladaru, ali za razliku od svih drugih poglavlja, vladar je božanski knez koji ustaje i oslobađa Božji narod iz neprijateljevih ruku.

Kada se osvrnemo na 10. poglavlje Knjige proroka Daniela, vidimo da je Mihael isto ono moćno nebesko biće koje se javlja Danielu na rijeci Tigrisu. Tu dolazi kao nebeski predstavnik Božjeg naroda. On se javlja i na drugim mjestima u Knjizi proroka Daniela kao Sin Čovječji (Daniel 7), Zapovjednik Vojske (Daniel 8) i Knez Pomazanik (Daniel 9). Dakle, Mihael — čije ime znači “Tko je kao Bog?” — osobno je Isus.

Važno je zapaziti u kojem trenutku Mihael djeluje. Prema Danielu 12,1, On djeluje “u ono vrijeme”. Ovaj izraz odnosi se na vrijeme koje je spomenuto u Danielu 11,40-45. To je vremensko razdoblje koje se proteže od pada papinstva 1798. godine do uskrsnuća na svršetku vremena (Daniel 12,2).

Iz glagola “ustati”, koji se koristi u Danielu 12,1 i opisuje što Mihael čini, možemo zaključiti koja su dva važna aspekta djelovanja Mihaela. Prvo, glagol “ustati” upućuje na ustajanje kraljeva s namjerom da osvajaju i vladaju. Glagol ima prvenstveno vojni smisao. Pokazuje da Mihael kao vojni zapovjednik štiti svoj narod i vodi ga posebnim putem u vrijeme posljednjih etapa velike borbe.

Drugo, glagol “ustati” ukazuje na sliku suda. Mihael “ustaje” kao Zagovornik na nebeskom sudu. Kao Sin Čovječji, On dolazi pred Pradavnoga kao predstavnik Božjeg naroda u vrijeme istražnog suda (Daniel 7,9-14). Prema tome, ustajanje Mihaela odnosi se na vojni i sudski aspekt Njegovog djelovanja. Drugim riječima, On je odjenut silom kojom će poraziti Božje neprijatelje i vjerodostojno predstavljati Božji narod na nebeskom sudu.

`Mihael ustaje radi nas čak i sada. Kakvu vam nadu to pruža kao grešniku?`
