---
title:  Vrijeme čekanja
date:   26/03/2020
---

`Pročitajte Daniel 12,5-13. Kako knjiga završava?`

Zanimljivo je da se ovaj posljednji prizor odigrava na “rijeci” ili na rijeci Tigrisu, mjestu na kojem je Daniel primio posljednje viđenje (Daniel 10,4). Međutim, riječ koja je upotrijebljena u ovom tekstu nije uobičajena hebrejska riječ za “rijeku”, već izraz ye’or, koji obično znači “rijeka Nil”. Ovo nas podsjeća na izlazak i pokazuje da će Bog otkupiti svoj narod posljednjeg vremena kao što je oslobodio Izrael iz Egipta.

U ovom tekstu spominju se tri proročka razdoblja. Prvo — “jedno vrijeme, dva vremena i pola vremena” — daje odgovor na pitanje: “Kada će doći kraj tim čudesima?” (Daniel 12,6) “Čudesa” se odnose na pojedinosti opisane u viđenju u 11. poglavlju, koje razrađuju događaje opisane u 7. i 8. poglavlju Knjige proroka Daniela. Konkretno, ovo vremensko razdoblje spomenuto je u Danielu 7,25 i poslije u Otkrivenju 11,3; 12,6.14; 13,5. Ono također odgovara razdoblju od 1260 godina papinske prevlasti, koje je trajalo od 538. do 1798. godine. Tekst u Danielu 11,3235 odnosi se na isto progonstvo s tim što ne spominje njegovo trajanje.

Druga dva vremenska razdoblja, 1290 i 1335 dana, odgovaraju na pitanje: “Kakav će biti kraj tome?” — koje je Daniel osobno postavio Čovjeku obučenom u lanenu odjeću. Oba počinju ukidanjem “svagdašnje” žrtve i postavljanjem “opačine što pustoši”. Iz pouke u kojoj smo proučavali 8. poglavlje, saznajemo da se “svagdašnja” žrtva odnosi na stalno Kristovo posredovanje koje je bilo zamijenjeno lažnim bogoslužjem. Prema tome, ovo proročko razdoblje započinje 508. godine, kada se Klodvig, francuski kralj, preobratio na katoličku vjeru. Ovaj važan događaj pripremio je put savezu između crkve i države, koji je bio snažan tijekom Srednjeg vijeka. Stoga je 1290 dana završilo 1798. godine, kada je papa bio zatvoren po naredbi francuskog kralja Napoleona. Vrijeme od 1335 dana, posljednje proročko razdoblje spomenuto u Knjizi proroka Daniela, završilo je 1843. To je bilo vrijeme mileritskog pokreta i obnavljanja proučavanja biblijskih proročanstava. Bilo je to vrijeme čekanja i nade u skori Isusov dolazak.

`U cijeloj Knjizi proroka Daniela zapažamo dvije stvari: Božji narod doživljava progonstvo i Božji narod je na kraju obranjen i spašen. Kako nam ova činjenica može pomoći da ostanemo vjerni bez obzira na trenutačne nevolje?`
