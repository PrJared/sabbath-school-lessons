---
title:  Zapisano u knjizi
date:   23/03/2020
---

`U Danielu 12,1 stoji da će se spasiti oni koji se “nađu zapisani u Knjizi”? Što to znači?`

Vrijeme u kojem djeluje Mihael opisano je kao vrijeme tjeskobe kakvog nije bilo otkako je ljudi. To je vrijeme kada će se Božji Duh povući od pobunjenog ljudskog roda. Tada će se sedam posljednjih zala, izraz Božjeg gnjeva prema narodima, izliti na Babilon posljednjeg vremena (Otkrivenje 16; 18,20-24) i sile tame bit će puštene da djeluju u svijetu. Ellen G. White o tom razdoblju piše: “Tada će Sotona zemaljske stanovnike izložiti posljednjoj velikoj nevolji. Kad Božji anđeli prestanu zadržavati divlje vjetrove ljudskih strasti, svi će elementi sukoba biti odriješeni. Cijeli će svijet biti zahvaćen propašću strašnijom od one koja je snašla stari Jeruzalem.” (Velika borba, str. 528; u izvorniku 614)

Međutim, Božji narod bit će izbavljen tijekom ovog strašnog razdoblja jer ih je Isus, nebeski Veliki svećenik, opravdao na istražnom sudu na Nebu, a njihova imena zapisana su u Knjizi.

Da bismo shvatili značenje ove Knjige, trebamo imati na umu da se u Bibliji spominju dvije vrste nebeskih knjiga. Jedna sadrži imena onih koji pripadaju Gospodinu i katkad se naziva Knjigom života (Izlazak 32,32; Luka 10,20; Psalam 69,29; Filipljanima 4,3; Otkrivenje 17,8).

Osim Knjige života, u Pismu se spominju knjige koje sadrže izvještaje o ljudskim djelima (Psalam 56,9; Malahija 3,16; Izaija 65,6). To su knjige na osnovi kojih se na nebeskom sudu određuje posvećenost svake osobe Gospodinu. To su nebeski izvještaji, “baza podataka”, koji sadrže imena i djela svakog ljudskog bića. Nekim se ljudima ne dopada misao da su njihova imena, a posebno djela, zapisani na Nebu. Međutim, kada posvetimo svoj život Kristu, naša se imena bilježe u Knjigu života, a loša se djela brišu na sudu. Ovaj nebeski izvještaj pruža presudne dokaze čitavom svemiru da pripadamo Isusu i da zato imamo pravo na zaštitu u vrijeme nevolje.

`Zašto je samo Kristova pravednost koja nam se pripisuje naša jedina nada da se nađemo “zapisani u Knjizi“? Iznesite svoj odgovor u subotnjoškolskom razredu.`
