---
title:  Proročka satnica
date:   27/02/2020
---

`Pročitajte Daniel 8,13. Koje se pitanje postavlja u ovom tekstu i kako nam pomaže da shvatimo odgovor u sljedećem retku?`

Koliko traje vremensko razdoblje od 2300 večeri i jutara? Prvo, moramo zapaziti da se, nakon što su Danielu u viđenju pokazani ovan i jarac i nakon čega je uslijedilo djelovanje malog roga i šteta koju je mali rog nanio, viđenje u Danielu 8,13 pretvara u pitanje. Pitanje se odnosi na događaje na kraju proročkog razdoblja, a ne na njegovo trajanje. Osim toga, takvo razdoblje ne može biti ograničeno samo na djelovanje malog roga, jer izraz “viđenje” uključuje sve, od slike ovna do postupaka malog roga. Dakle, mora se raditi o dugačkom razdoblju u stvarnom povijesnom vremenu.

Na pitanje: “Dokle će trajati ovo viđenje?” (ovan [Medo-Perzija], jarac [Grčka] i mali rog i njegovo djelovanje [Rim, poganski i papinski]), drugo nebesko biće odgovara: “Još dvije tisuće i tri stotine večeri i jutara; tada će Svetište biti očišćeno.” (Daniel 8,14) Kao što je već rečeno, to je dugačko razdoblje jer počinje u vrijeme medo-perzijskog kraljevstva i proteže se do vremena grčkog kraljevstva i poganskog i papinskog Rima, i traje tisućama godina. Prema historicističkom tumačenju (vidi 1. pouku), ovo proročko razdoblje treba računati prema načelu dan za godinu, što znači da 2300 večeri i jutara odgovara vremenskom rasponu od 2300 godina. U suprotnom, 2300 dana iznosilo bi nešto više od šest godina, što je iznimno kratko vrijeme za ispunjenje svih događaja u viđenju. Stoga se ovdje mora primijeniti načelo dan za godinu.

Tekst u Danielu 8 ne pruža informacije koje bi nam omogućile da odredimo početak ovog vremenskog razdoblja, pa prema tome i njegov kraj. Međutim, Daniel 9 pruža tu ključnu pojedinost (vidi pouku za sljedeći tjedan).

`Ovo je najduže vremensko proročanstvo u Bibliji. Razmislite: 2300 godina! To je dugačko razdoblje, osobito ako se usporedi s našim životnim vijekom. Kako nam ova usporedba može pomoći da budemo strpljivi kad je u pitanju Bog i naše očekivanje posljednjih događaja?`
