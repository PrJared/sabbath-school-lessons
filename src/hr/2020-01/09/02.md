---
title:  Ovan i jarac
date:   23/02/2020
---

`Pročitajte Daniel 8. Na šta se odnosi ovo viđenje i kako se podudara s onim što je zabilježeno u 2. i 7. poglavlju?`

Kao i u 2. i 7. poglavlju, ovdje je dano još jedno viđenje uspona i padova svjetskih kraljevstava, premda drugačijom vrstom simbolike. Ovi simboli neposredno su povezani s Božjim svetištem. Ovdje se simboli ovna i jarca koriste zbog svoje povezanosti s obredom koji se na Dan pomirenja vršio u Svetištu, koji je označavao vrijeme suda za stari Izrael. Ovnovi i jarci prinosili su se kao žrtve u službama u Svetištu. Međutim, samo na Dan pomirenja spominju se zajedno. Dakle, ove dvije životinje izabrane su s namjerom da ukažu na Dan pomirenja, koji je u središtu viđenja.

Kako se viđenje razvija, Daniel vidi kako ovan bode u tri različita smjera: prema zapadu, sjeveru i jugu (Daniel 8,4). Ovo trostruko kretanje nagovještava širenje ove sile: “Nijedna mu se životinja ne mogaše oprijeti, ništa mu ne mogaše izbjeći. Činio je što je htio, osilio se.” (Daniel 8,4) Prema objašnjenju anđela, ovan s dva roga prikazuje Medo-Perziju (Daniel 8,20), a tri smjera najvjerojatnije su doslovno upućivala na tri glavna osvojena teritorija ove svjetske sile.

Potom se javlja jarac s velikim rogom, koji prikazuje Grčku pod vodstvom Aleksandra Velikog (Daniel 8,21). To što jarac “ne dodiruje tla” (Daniel 8,5) označava da se brzo kreće. Ovaj simbolični prikaz ukazuje na brzinu Aleksandrovog osvajanja, koji je u Danielu 7 prikazan kao krilati leopard. Međutim, kao što proročanstvo pokazuje, kada jarac “osili, veliki se rog slomi” (Daniel 8,8) i umjesto njega narastu četiri roga koja se šire na četiri strane svijeta. Ovo se proročanstvo ispunjava kada Aleksandar umire u Babilonu u lipnju 323. g. pr. Kr. u trideset trećoj godini života, a njegovo se kraljevstvo dijeli između četiri vojskovođe.

`Između Daniela 2,38 i Daniela 8,20.21 imenovana su tri od četiri kraljevstva otkrivena u viđenjima. Kako ova nevjerojatna činjenica potvrđuje ispravnost našeg tumačenja ovih proročanstava?`
