---
title:  Uspon malog roga
date:   24/02/2020
---

`Pozorno pročitajte Daniel 8,8-12. U kojem smjeru raste mali rog i zašto je važno da to shvatimo?`

Nakon opisa četiri roga koji se šire prema četiri vjetra nebeska, biblijski tekst kaže da je iz jednog od njih izbio mali rog. Postavlja se pitanje izlazi li ovaj rog/sila iz jednog od četiri roga, koji, kao što smo vidjeli u odsjeku od nedjelje, prikazuju četiri vojskovođe Aleksandra Velikog — ili iz jednog od četiri vjetra nebeska. Gramatička struktura teksta u izvornom jeziku upućuje na zaključak da ovaj rog izlazi iz jednog od četiri vjetra nebeska. A budući da se ova sila uzdiže nakon grčkog kraljevstva i njegova četiri ogranka, obično se smatra da je ovaj rog Rim, prvo poganski, a zatim papinski. “Ovaj mali rog prikazuje Rim u obje njegove faze, poganskoj i papinskoj. Daniel je prvo vidio Rim u poganskoj, kraljevskoj fazi, koji vojuje protiv judejskog naroda i prvih kršćana, a zatim u papinskoj fazi koja traje do naših dana i proteže se u budućnost.” (The Seventh-day Adventist Bible Commentary, sv. 4., str. 841)

Prema biblijskom tekstu, mali rog prvo raste vodoravno, “prema jugu i istoku, prema Divoti” (Daniel 8,9). Ova tri smjera odgovaraju trima velikim područjima koja su pala pod vlast poganskog Rima.

Budući da mali rog postaje glavni sudionik u viđenju, posebnu pozornost privlači njegovo okomito kretanje. U vezi s tim, ovaj rog tijesno se podudara s malim rogom iz Daniela 7, kao što pokazuje sljedeća usporedba: 1) Oba su roga u početku mala (Daniel 7,8; 8,9). 2) Poslije oba roga postaju velika (Daniel 7,20; 8,9). 3) Oba prikazuju sile koje vrše progonstvo (Daniel 7,21.25; 8,10.24). 4) Oba uzdižu sebe i izgovaraju bogohulne riječi (Daniel 7,8.20.25; 8,10.11.25). 5) Oba su se okomila na Božji narod (Daniel 7,25; 8,24). 6) Djelovanje oba roga označeno je proročkim vremenom (Daniel 7,25; 8,13.14). 7) Oba dopiru do vremena svršetka (Daniel 7,25.26; 8,17.19). 8) Oba se suočavaju s natprirodnim uništenjem (Daniel 7,11.26; 8,25). Na kraju, budući da mali rog iz Daniela 7 prikazuje papinstvo, vertikalni rast malog roga u 8. poglavlju sigurno upućuje na istu silu. Prema tome, konačna glavna sila je Rim, poganski i papinski, kao i u 2. i 7. poglavlju Knjige proroka Daniela.
