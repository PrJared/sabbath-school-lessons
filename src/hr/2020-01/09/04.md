---
title:  Napad na Svetište
date:   25/02/2020
---

`Pročitajte Daniel 8,10-12. Koja je aktivnost malog roga ovdje opisana?`

U Danielu 8,10 mali rog u duhovnom smislu ponavlja napore graditelja Babilona (Postanak 11,4). Izrazi “vojske” i “zvijezde” u Starom zavjetu mogu označavati Božji narod. Izrael je nazvan vojskom Gospodnjom (Izlazak 12,41). Daniel također kaže da Božji vjerni narod sjaji poput zvijezda (Daniel 12,3). Ovo očito nije doslovan napad na nebeska tijela, već progonstvo Božjeg naroda, čije je “življenje na nebesima” (Filipljanima 3,10 — NKJV). Iako je tisuće kršćana bilo ubijeno u vrijeme poganskih kraljeva, središte pozornosti sada je usmjereno na aktivnosti malog roga koje vrši u okomitom smjeru. Prema tome, konačno ispunjenje ovog proročanstva mora biti povezano s papinskim Rimom i vjekovnim progonstvima.

Tekst u Danielu 8,11 govori o “Zapovjedniku”, koji se na drugom mjestu u Knjizi proroka Daniela spominje kao “Knez Pomazanik” (Daniel 9,25), “Mihael, Knez vaš” (Daniel 10,21) i “Mihael, veliki knez” (Daniel 12,1). Ovaj izraz ne može se odnositi ni na koga drugoga osim na Isusa Krista. On je Knez prethodno spomenute “vojske” i naš Veliki svećenik na Nebu. Prema tome, papinstvo i vjerski sustav koji predstavlja pokušava zasjeniti i preuzeti Isusovu svećeničku ulogu.

U Danielu 8,11 “svagdašnja žrtva” spominje se u vezi sa zemaljskim Svetištem označavajući različite i trajne aspekte obrednih službi — uključujući žrtve i posredovanje. Upravo se putem ovih službi oprašta grešnicima i rješava pitanje grijeha u Šatoru sastanka. Ovaj zemaljski sustav prikazuje Kristovu posredničku službu u nebeskom Svetištu. Kao što proročanstvo pretkazuje, papinstvo mijenja Kristovo posredovanje posredovanjem svećenika. Takvim lažnim bogoslužjem mali rog oduzima Kristu posredničku službu i simbolički obara Kristovo svetište.

“Na zemlju oborila istinu, i uspje u svemu što činjaše.” (Daniel 8,12) Isus sebe naziva Istinom (Ivan 14,6), a također upućuje na Božju riječ kao na istinu (Ivan 17,17). Suprotno tome, papinstvo zabranjuje prevođenje Biblije na narodni jezik, tumačenje Biblije stavlja pod autoritet crkve, i uz Bibliju postavlja predaju kao vrhovno pravilo vjere.

`Što nam ova pouka govori o tome koliko je poznavanje biblijske istine dragocjeno i važno u usporedbi s ljudskim predajama?`
