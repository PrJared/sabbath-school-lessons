---
title:  Čišćenje Svetinje
date:   26/02/2020
---

`Pročitajte Daniel 8,14. Što se događa u ovom retku?`

Nakon razornog napada roga, objavljeno je da će se Svetište očistiti. Da bismo shvatili ovu poruku, moramo imati na umu da čišćenje Svetišta spomenuto u Danielu 8,14 odgovara prizoru suda prikazanom u Danielu 7,9-14. Budući da se taj sud odigrava na Nebu, znači da se i Svetište nalazi na Nebu. Dakle, dok se u 7. poglavlju Knjige proroka Daniela prikazuje Božje djelovanje iz perspektive suda, Daniel 8 opisuje isti događaj iz perspektive Svetišta.

Zemaljsko Svetište bilo je sagrađeno prema nebeskoj slici i u općim je crtama prikazivalo plan spasenja. Grešnici su svaki dan prinosili žrtve u Svetištu gdje su im bili opraštani priznati grijesi, jer su grijesi, u određenom smislu bili prenošeni u Svetinju. Tako se Svetište prljalo. Prema tome, bio je potreban periodični proces čišćenja da bi se Svetinja očistila od grijeha koji su u nju bili unošeni. U pitanju je bio Dan pomirenja i održavao se jednom godišnje (vidi Levitski zakonik 16).

Zašto je potrebno očistiti nebesko Svetište? Ako zaključujemo po analogiji, možemo reći da se priznati grijesi onih koji su prihvatili Isusa “prenose” u nebesko Svetište, kao što su se grijesi pokajanih Izraelaca prenosili u zemaljsko Svetište. Na zemaljski Dan pomirenja bivalo je usmrćeno mnoštvo životinja simbolički prikazujući Isusovu smrt u budućnosti i na taj su se način grešnici mogli održati na Dan pomirenja.

Ono što se događalo na Dan pomirenja na Zemlji prigodom čišćenja Svetišta, događat će se i na Dan pomirenja na Nebu, kada nas Kristova krv provede kroz sud. Čišćenje Svetišta, opisano u Danielu 8,14, nebeska je slika zemaljske službe čija glavna poruka glasi: kao grešnicima potrebna nam je Mesijina krv da bi naši grijesi bili oprošteni i da bismo se održali na sudu.

`Pročitajte Hebrejima 9,23-28. Kako ovi redci otkrivaju istinu o spasenju koje imamo u Isusu zahvaljujući žrtvi koju je prinio za nas?`
