---
title:  "Krist: Središte Knjige proroka Daniela"
date:   29/12/2019
---

`Pročitajte sljedeće tekstove: Luka 24,25-27; Ivan 5,39; 2. Korinćanima 1,19.20. U kojem je smislu Krist središte Pisma?`

Nema sumnje da je Isus središte Pisma, a to uključuje i Knjigu proroka Daniela. Na primjer, prvo poglavlje pokazuje, premda na ograničen i nesavršen način, da je Danielovo iskustvo slično Kristovom, koji je napustio Nebo da bi živio u ovom grešnom svijetu i suprotstavio se silama tame. Štoviše, Danielu i njegovim prijateljima darovana je mudrost s visine nalik Kristovoj da bi se suočili s izazovima babilonske kulture. U drugom poglavlju opisan je kamen koji će se pojaviti u posljednje (eshatološko) vrijeme i koji pokazuje da će Kristovo kraljevstvo na kraju zamijeniti sva svjetska kraljevstva. Treće poglavlje otkriva da Krist hodi sa svojim vjernim slugama u ognjenoj peći. U četvrtom poglavlju prikazano je da Bog udaljava Nabukodonozora iz njegovog kraljevstva na određeno vremensko razdoblje kako bi kralj shvatio da “Svevišnji vlada” (Daniel 4,26 — Varaždinska Biblija). Izraz “Svevišnji vlada” podsjeća nas da Krist kao “Sin Čovječji” (Daniel 7,13 — Varaždinska Biblija) prima vlast i kraljevstvo kako je opisano u Danielu 7. U petom poglavlju prikazana je smrt kralj Baltazara i pad Babilona u ruke Perzijanaca u noći u kojoj su se odali pijančevanju i razvratu. Ovaj događaj nagovještava Sotonin poraz i uništenje Babilona posljednjeg vremena od strane Krista i Njegovih anđela. Šesto poglavlje govori o uroti protiv Daniela koja podsjeća na lažne optužbe koje su svećenički glavari iznijeli protiv Isusa. Zatim, kao što kralj Darije bezuspješno pokušava obraniti Daniela, tako Pilat bezuspješno pokušava obraniti Isusa (Matej 27,1724). U sedmom poglavlju opisuje se Krist kao Sin Čovječji koji prima kraljevstvo i vlada svojim narodom. Osmo poglavlje prikazuje Krista kao svećenika u nebeskom Svetištu, a deveto kao žrtvu čija smrt ponovno potvrđuje Savez između Boga i Njegovog naroda. U tekstu od desetog do dvanaestog poglavlja Krist je prikazan kao Mihael, glavni zapovjednik, koji se bori sa silama zla i pobjedonosno spašava Božji narod čak i od sile smrti.

Imajmo na umu da je Krist u središtu Knjige proroka Daniela. U svakom poglavlju knjige neko iskustvo ili misao ukazuje na Krista.

`Kako možemo zadržati Krista u središtu svojeg života usred borbi, kušnji, čak i trenutaka velike radosti i napretka? Zašto je to toliko važno?`
