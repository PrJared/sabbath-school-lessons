---
title:  Za daljnje proučavanje
date:   03/01/2020
---

“Biblija je namijenjena da bude vodič svima koji žele upoznati volju svog Stvoritelja. Bog je ljudima dao pouzdanu proročku Riječ; anđeli, pa i Krist sâm, došli su upoznati Daniela i Ivana s onim što uskoro treba doći. Ove stvari važne za naše spasenje nisu obavijene tajanstvenošću. Nisu otkrivene tako da zbune i zavedu iskrenog istraživača istine. Gospodin je rekao preko proroka Habakuka: ‘Zapiši viđenje, ureži ga na pločice, da ga čitač lako čita.’ (Habakuk 2,2) Božja Riječ jasna je svima koji je proučavaju iskrenim srcem uz molitvu. Svaka istinski iskrena duša doći će k svjetlu istine.

‘Svjetlost sviće pravedniku.’ (Psalam 97,11) Nijedna Crkva ne može napredovati u svetosti ako njezini pripadnici istinu ne traže ozbiljno kao skriveno blago.” (Velika borba, str. 448; u izvorniku 521,522)

“Proučavajte život Daniela i njegovih prijatelja. Iako su živjeli tamo gdje su živjeli, suočavajući se na svakom koraku s kušnjom da udovolje sebi, poštovali su i proslavljali Boga svakidašnjim životom. Odlučno su izbjegavali svaki oblik zla. Odbili su poći neprijateljskom stazom. Bog je obilnim blagoslovima nagradio njihovu postojanu vjernost.” (Manuscript Releases [br. 224], sv. 4 [Ellen G. White Estate, 1990.], str. 169,170)

**Pitanja za razgovor**

`1.	Dok budemo proučavali Knjigu proroka Daniela, snažno ćese isticati jedna snažna pojedinost. Bog nije samo vrhovni Vladar svih naroda, već također prisno poznaje svakoga od nas. Na primjer, kao što ćemo vidjeti u Danielu 2, On je poganskom kralju podario san. Mogućnost da netko uđe u nečiji um dok ta osoba spava i usadi joj san otkriva bliskost u koju ne možemo proniknuti. U isto vrijeme, kao što ćemo vidjeti, narav sna otkriva da Bog upravlja čak i najvećim svjetskim kraljevstvima i zna kako će sve završiti. Kakvu utjehu i nadu možemo izvući iz ovih opisa stvarnosti? Istodobno, kako se osjećate kada znate da je Gospodin toliko blizu da zna svaku vašu misao? Zašto u ovom kontekstu obećanje o križu postaje toliko važno?`

`2.	Razgovarajte u razredu o razlici između klasičnog i apokaliptičkog proročanstva. Koje još primjere ovih vrsta proročanstava možete pronaći u Bibliji?`
