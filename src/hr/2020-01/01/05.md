---
title:  Božja vremenska ljestvica
date:   01/01/2020
---

Povijesni pristup apokaliptičkim proročanstvima još je jedna važna misao koju trebamo imati na umu dok proučavamo Knjigu proroka Daniela. Ovaj pristup, poznat i kao historicizam, može se bolje shvatiti ako se usporedi sa suprotnim gledištima, preterističkim, futurističkim i idealistički.

Preterističko gledište proročke događaje objavljene u Knjizi proroka Daniela tumači kao da su se dogodili u prošlosti. Futurističko tvrdi da ista ta proročanstva još čekaju na ispunjenje u budućnosti. Prema idealističkom tumačenju apokaliptička su proročanstva simboli općih duhovnih stvarnosti bez bilo kakvog posebnog povijesnog značenja.

Zagovornici historicizma, suprotno tome, smatraju da Bog u apokaliptičkom proročanstvu otkriva cjeloviti povijesni tok od proroka do vremena svršetka. Dok budemo proučavali Knjigu proroka Daniela, vidjet ćemo da se u svakom viđenju u knjizi (Daniel 2,7,8,11) ponavlja ovaj povijesni pregled iz drugačije perspektive i s novim pojedinostima. Adventistički pioniri, među koje spada i Ellen G. White, tumačili su biblijska proročanstva iz Knjige proroka Daniela i Otkrivenja s historicističkog stajališta.

`Pročitajte sljedeće tekstove: Brojevi 14,34; Ezekiel 4,5.6. Što u proročkom jeziku “dan” obično prikazuje?`

Dok proučavamo Knjigu proroka Daniela, trebamo također imati na umu da se proročko vrijeme određuje prema načelu dan za godinu. Jedan dan u proročanstvu obično odgovara jednoj godini u stvarnom povijesnom vremenu. Na primjer, proročanstvo o 2300 večeri i jutara treba shvatiti kao proročanstvo o 2300 godina (Daniel 8,14). Slično tome, proročanstvo o 70 tjedana treba shvatiti kao proročanstvo o 490 godina (Daniel 9,24-27).

Ova vremenska mjera čini se ispravnom zbog sljedećih razloga:
1) Budući da su viđenja simbolična, naznačeno vrijeme mora također biti simbolično.
2) Budući da se događaji opisani u viđenjima odigravaju u dugom vremenskom razdoblju, čak do “svršetka vremena” u nekim slučajevima, vremenske raspone povezane s ovim proročanstvima treba tumačiti u skladu s tim.
3) Načelo dan za godinu potvrđeno je u Knjizi proroka Daniela. Jasan primjer nalazimo u proročanstvu o 70 tjedana, koje se proteže od vremena kralja Artakserksa do Isusovog dolaska kao Mesije. Dakle, da bi proročka vremenska razdoblja iz Knjige proroka Daniela bila jasna, najispravnije ih je tumačiti prema načelu dan za godinu.

`Neka od ovih vremenskih proročanstava obuhvaćaju stotine,
čak i tisuće godina. Što nas ova činjenica treba naučiti o strpljenju?`
