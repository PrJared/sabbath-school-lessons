---
title:  Apokaliptička proročanstva u Danielovoj knjizi
date:   31/12/2019
---

Viđenja u Knjizi proroka Daniela razlikuju se od većine proročkih poruka koje su starozavjetni proroci objavili. Danielova proročanstva pripadaju kategoriji apokaliptičkih proročanstava, dok većina drugih starozavjetnih proročanstava spada u kategoriju klasičnih proročanstava. Razumijevanje osnovne razlike između ovih vrsta proročanstava vrlo je važno za ispravno razumijevanje biblijskog proroštva.

Apokaliptička proročanstva razlikuju se od takozvanih klasičnih proročanstava prema sljedećim karakteristikama:

Viđenja i snovi. U apokaliptičkom proročanstvu Bog se uglavnom koristi snovima i viđenjima da bi proroku prenio poruku. U klasičnom proročanstvu prorok prima “riječ Gospodnju” — koja može uključivati viđenja — i taj se izraz s malim razlikama javlja oko 1600 puta kod klasičnih proroka.

Složeni simbolizam. Dok se u klasičnom proročanstvu simbolizam javlja u ograničenoj mjeri najvećim dijelom obuhvaćajući simbole iz stvarnog života, u apokaliptičkom proročanstvu Bog se koristi simbolima i slikama izvan svijeta ljudske realnosti, kao što su hibridne životinje ili nemani s krilima i rogovima.

Božanska vrhovna vlast i bezuvjetnost. Za razliku od klasičnih proročanstava, čija ispunjenja često ovise o čovjekovom odgovoru u okviru Božjeg Saveza s Izraelom, apokaliptička su proročanstva bezuvjetna. U apokaliptičkom proročanstvu Bog otkriva uspon i pad svjetskih kraljevstava od Danielovih dana do svršetka vremena. Ova vrsta proročanstava zasniva se na Božjem predznanju i vrhovnoj vlasti i ostvarit će se bez obzira na čovjekove odluke.

`Pročitajte Jona 3,3-10. Je li ovo klasično ili apokaliptičko proročanstvo? Obrazložite svoj odgovor. Kakvo je proročanstvo zabilježeno u Danielu 7,6?`

Poznavanje općih vrsta proročanstava, kao što su klasično i apokaliptičko proročanstvo, može biti od velike koristi. Prvo, ove vrste pokazuju da se Bog koristi različitim pristupima da bi objavio proročku istinu (Hebrejima 1,1).

Drugo, takvo znanje pomaže nam da više cijenimo ljepotu i složenost Biblije. Treće, ovo znanje također nam pomaže da biblijska proročanstva tumačimo u skladu sa svjedočanstvom cijele Biblije i ispravno objašnjavamo “istinu” (2. Timoteju 2,15).

`Na osnovi tekstova kao što su Hošea 3,4.5; Amos 8,11 i Zaharija 9,1, pojedini kršćani smatraju da će se posljednji događaji zemaljske povijesti odigrati na Bliskom istoku. Što je pogrešno u ovom tumačenju? Kako nam poznavanje razlike između apokaliptičkih i klasičnih proročanstava pomaže da pojasnimo ovo pitanje?`
