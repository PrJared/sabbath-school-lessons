---
title:  Današnje značenje Knjige proroka Daniela
date:   02/01/2020
---

Iako napisana prije više od 2500 godina, Knjiga proroka Daniela i dalje je iznimno važna za Božji narod u 21. stoljeću. Zapažamo tri područja u kojima ova knjiga može biti značajna za nas.

Bog je vrhovni vladar našeg života. Čak i kada stvari pođu naopako, Bog suvereno vlada i djeluje preko hirovitih čovjekovih postupaka da svojoj djeci pruži najbolje. Danielovo iskustvo u Babilonu podsjeća na iskustva Josipa u Egiptu i Estere u Perziji. Ove tri mlade osobe bile su zarobljenici u stranim zemljama i pod nadmoćnom vlašću neznabožačkih naroda. Običnom promatraču može se učiniti da su slabi i da ih je Bog zaboravio. Međutim, Gospodin ih je osnažio i upotrijebio na silan način. Kada se suočavamo s kušnjama, patnjama i protivljenjem, možemo se osvrnuti na ono što je Bog učinio za Daniela, Josipa i Esteru. Možemo biti sigurni da se On ne mijenja i da nas nije napustio čak ni usred nevolja i kušnji.

Bog upravlja poviješću. Katkad nas zabrinjava zbunjeni i besciljni svijet pun grijeha i nasilja. Međutim, poruka Knjige proroka Daniela glasi da Bog svime upravlja. U svakom poglavlju knjige zapažamo potpuno jasnu poruku da Bog upravlja poviješću. Ellen G. White kaže: “Uspon naroda, uspon i pad kraljevstava u zapisima ljudske povijesti naizgled ovise o volji i junaštvu ljudi. Čini se da je razvoj događaja uvelike određen njihovom snagom, željom ili hirovima. Ali u Božjoj riječi zavjesa je povučena u stranu i mi gledamo iza, iznad i u svim igrama i protuigrama ljudskih interesa, sila i strasti — oruđa Svemilostivoga koja tiho i strpljivo ostvaruju nakane Njegove volje.” (Odgoj, str. 148; u izvorniku 173)

Bog daje primjer svojem narodu posljednjeg vremena. Daniel i njegovi prijatelji služe kao primjer života u društvu čiji je pogled na svijet često u sukobu s biblijskim gledištima. Kada se na njih vrši pritisak da pogaze svoju vjeru i učine ustupke babilonskom sustavu u područjima koja bi osporila njihovu posvećenost Gospodinu, ostaju vjerni Božjoj riječi. Njihov primjer vjernosti i potpune posvećenosti Gospodinu pruža ohrabrenje kada se suočavamo s protivljenjem i progonstvom zbog Evanđelja. U isto vrijeme Daniel pokazuje da je moguće dati doprinos državi i društvu i ostati posvećen Bogu.

`Pročitajte Daniel 9,23; 10,11.12; Matej 10,29-31. Što ovi redci govore o Božjem zanimanju za naše osobne borbe?`
