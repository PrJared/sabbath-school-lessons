---
title:  Za daljnje proučavanje
date:   17/01/2020
---

Zanimljivo je zapaziti da je kip u Danielu 2 načinjen od zlata i srebra, metala koji su povezani s gospodarskom moći. Kip je također načinjen od mjedi i željeza, metala koji su se koristili za izradu alata i oružja, kao i gline, koja se koristila u starom svijetu u domaćinstvu i koja je imala značenje u proizvodnji knjiga. Prema tome, kip pruža živu sliku čovječanstva i njegovih dostignuća. Na najprikladniji način različiti dijelovi tijela kipa kazuju o smjenjivanju svjetskih kraljevstava i konačnom nejedinstvu koje će vladati u posljednjim danima ljudske povijesti. Za kamen je, međutim, posebno rečeno da nije načinjen “ljudskim rukama” (Daniel 2,45), što snažno podsjeća na natprirodni svršetak ovoga privremenog svijeta i svih ljudskih dostignuća.

Iako se “ljudskom oku ljudska povijest može učiniti kaotičnim smjenjivanjem suprotnih sila ... Knjiga proroka Daniela uvjerava nas da iza svega stoji Bog koji sve promatra i svime upravlja da bi postigao ono što smatra da je najbolje.” (Villiam H. Shea, Daniel: A Reader’s Guide [Nampa, ID: Pacific Press, 2005.], str. 98)

**Pitanja za razgovor**

`1.	Dobro je znati da usred meteža i patnje u svijetu Bog svimeupravlja i sve će dovesti slavnom kraju. Kakva je dotad naša uloga u nastojanju da činimo sve što možemo kako bismo ublažili patnju u ovom palom svijetu?`

`2.	Kako objašnjavamo činjenicu da su Daniel i ostali zarobljenici blisko surađivali s poganskim vladarom i bili mu odani, vladarom koji je nanio toliko mnogo štete Danielovom narodu?`

`3.	Kao što smo vidjeli, neki tvrde da se kamen odvaljen bezruku odnosi na širenje Evanđelja u svijetu. To ne može biti točno iz brojnih razloga, uključujući i činjenicu da u Danielu 2,35 stoji da će kamen satrti prethodne narode, da će ih odnijeti vjetar i neće im se naći mjesto. To se nije dogodilo nakon križa. Zatim, pokušavajući kameno kraljevstvo poistovjetiti s Crkvom, pojedinci ne uočavaju da kameno kraljevstvo zamjenjuje sve druge oblike ljudske vlasti. To je kraljevstvo koje obuhvaća čitav svijet. Prema tome, samo Kristov drugi dolazak može pokrenuti proces prikazan kao vrhunac ovog proročkog sna. Zašto je onda Isusov drugi dolazak jedino razumno tumačenje onoga što kamen čini u posljednjim danima?`
