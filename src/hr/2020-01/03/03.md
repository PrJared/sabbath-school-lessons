---
title:  Molitva
date:   13/01/2020
---

Daniel odmah poziva svoja tri prijatelja na molitvu objašnjavajući da će biti pogubljeni ako im Bog ne otkrije san. Kad god se suočimo s velikim problemom, trebamo prepoznati da je naš Bog dovoljno velik da riješi čak i nerješive izazove.

`Pročitajte Daniel 2,17-23. Koje su dvije vrste molitve izgovorene u ovom tekstu?`

U ovom su poglavlju spomenute dvije vrste molitve. U prvoj molitvi upućuje se molba u kojoj Daniel moli Boga da otkrije sadržaj sna i njegovo tumačenje (Daniel 2,17-19). Riječi ove molitve nisu poznate, ali rečeno je da Daniel i njegovi prijatelji “mole milosrđe u Boga Nebeskoga radi te tajne, da Daniel i njegovi drugovi ne poginu s drugim mudracima babilonskim” (Daniel 2,18). Dok se mole, Bog uslišava njihovu molbu i otkriva sadržaj i tumačenje kraljevog sna. Kad god se molimo za “milosrđe u Boga Nebeskoga”, možemo biti sigurni da će On čuti naše molitve, možda ne na tako dramatičan način kao u ovom primjeru, jer Danielov Bog je i naš Bog.

Kao odgovor na njihovu uslišanu molbu, Daniel i njegovi prijatelji upućuju snažnu molitvu zahvalnosti i hvale. Slave Boga što je izvor mudrosti i što upravlja prirodom i političkom poviješću. Iz ovog primjera možemo naučiti važnu pouku. Dok se molimo Bogu i preklinjemo Ga za toliko mnogo stvari, koliko Ga često proslavljamo i hvalimo što je uslišao naše molitve? Isusovo iskustvo s deset gubavaca pruža dobru ilustraciju ljudske nezahvalnosti. Od desetorice izliječenih samo jedan se vraća da “Bogu zahvali” (Luka 17,18). Danielov odgovor ne samo da nas podsjeća na važnost zahvalnosti i hvale, već otkriva karakter Boga kojem se molimo. Kada Mu se molimo, možemo biti sigurni da će učiniti ono što je najbolje za nas, i zato Ga uvijek trebamo slaviti i zahvaljivati Mu.

`Pročitajte Psalam 138. Što vam iz ove molitve zahvalnosti može pomoći da budete zahvalni Bogu bez obzira na okolnosti u kojima se nalazite?`
