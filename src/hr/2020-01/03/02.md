---
title:  Božja prisutnost
date:   12/01/2020
---

`Pročitajte Daniel 2,1-16. S kakvom se krizom Židovi suočavaju zbog sna koji Bog daje kralju?`

U starom svijetu ljudi su ozbiljno shvaćali snove. Kada je san izgledao zloslutan, mislilo se da ukazuje na predstojeću nesreću. Prema tome, razumljivo je zašto Nabukodonozor postaje toliko uznemiren u vezi sa snom kojega se, da bi prilike postale još zlokobnije, više ne može sjetiti.

Babilonski mudraci vjerovali su da bogovi mogu otkriti tumačenje snova, ali u vezi s ovim snom u Knjizi proroka Daniela nisu mogli ništa učiniti jer je kralj zaboravio sadržaj sna. Da im je sadržaj bio priopćen, iznijeli bi tumačenje koje bi kralju bilo ugodno. Međutim, u ovoj dotada nedoživljenoj situaciji, kada vješti tumači snova ne mogu reći kralju o čemu se radi u njegovom snu, prisiljeni su priznati da “nema tko bi to mogao otkriti kralju osim bogova koji ne borave među smrtnicima” (Daniel 2,11).

Ispunjen razočaranjem, kralj naređuje da svi babilonski mudra ci budu ubijeni. Takva okrutnost nije bila nepoznata u starom svijetu. Povijesni izvori svjedoče da je zbog urote Darije I. pogubio sve mudrace, a Kserkso pobio graditelje čiji se most srušio. Nabukodonozor izdaje ukaz upravo u vrijeme kada su Daniel i njegovi prijatelji završili poduku i bili primljeni u krug kraljevih znalaca. Stoga se smrtni ukaz koji kralj izdaje odnosi i na njih. Izvorni jezik nagovještava da pogubljenja počinju odmah i da će Daniel i njegovi prijatelji biti sljedeći ubijeni. Međutim, Daniel “mudrim i umnim riječima” (Daniel 2,14) pristupa Arjoku, čovjeku zaduženom za izvršenje pogubljenja. Daniel na kraju osobno traži od kralja da mu dâ vremena da odgonetne tajanstveni san. Zanimljivo je što on odmah daje određeno “vrijeme” Danielu iako je optužio vračare da pokušavaju kupiti “vrijeme”. Daniel se slaže s vračarima da nijedno ljudsko biće ne može otkriti takvu tajnu, ali prorok poznaje Boga koji može otkriti sadržaj sna i njegovo tumačenje.

`Teolozi govore o Božjoj “imanenciji”, o tome da iako različit od djela stvaranja, Bog im je i dalje blizak. Što činjenica da On kralju Nabukodonozoru daje san uči o tome koliko Bog može biti prisutan u našem životu? (Vidi također Djela 17,28.)`
