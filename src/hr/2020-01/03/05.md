---
title:  Kip (2)
date:   15/01/2020
---

`Pročitajte ponovno tekst u kojem se govori o snu i njegovom tumačenju (Daniel 2,31-49). Čemu nas ovaj tekst uči o Božjem poznavanju ovozemaljske povijesti?`

Proročanstvo objavljeno u Nabukodonozorovom snu otkriva opći proročki plan i služi kao mjerilo kojim treba prići detaljnijim proročanstvima u Danielu 7, 8 i 11. Ni u Danielu 2 ne nalazi se uvjetno proročanstvo. To je apokaliptičko proročanstvo, određeno pretkazanje onoga što je Bog predvidio i što će se ostvariti u budućnosti.

1.	Glava od zlata prikazuje Babilon (626.—539. g. pr. Kr.). Nijedan drugi metal ne bi bolje mogao prikazivati silu i bogatstvo babilonskog kraljevstva od zlata. Biblija ga naziva “zlatnim gradom” (Izaija 14,4 — Varaždinska Biblija) i “pehar zlatni u ruci Jahvinoj” (Jeremija 51,7; usporedi Otkrivenje 18,16). Povjesničar Herodot izvještava da je grad ukrašavalo obilje zlata.
2.	Prsa i ruke od srebra prikazuju Medo-Perziju (539.—331. g. pr. Kr.). Budući da je srebro manje vrijedno od zlata, medo-perzijsko kraljevstvo nikada nije dostiglo sjaj Babilona. Osim toga, srebro je bilo prikladni simbol Perzijanaca jer su koristili srebro u svojem sustavu oporezivanja.
3.	Trbuh i bedra od mjedi simboliziraju Grčku (331.—168. g. pr. Kr.). U Ezekielu 27,13 Grci su prikazani kako razmjenjuju mjedene posude. Grčki vojnici bili su čuveni po svojim mjedenim oklopima. Njihove kacige, štitovi i borbene sjekire bile su načinjene od mjedi. Herodot kaže da je egipatski faraon Psamtik I. u grčkim gusarima koji su vršili napade vidio ispunjenje proročanstva koje je pretkazalo “mjedene ljude koji dolaze s mora”.
4.	Noge od željeza prikladno prikazuju Rim (168. g. pr. Kr.—476. g. po Kr.). Kao što je Daniel objasnio, željezo je prikazivalo Rimsko Carstvo koje sve satire i lomi pred sobom, i koje je trajalo duže od svih prethodnih kraljevstava. Željezo je metal koje savršeno predstavlja ovo kraljevstvo.
5. Stopala dijelom od željeza i dijelom od gline prikazuju podijeljenu Europu (476.— drugi Kristov dolazak). Mješavina željeza i gline pruža odgovarajuću sliku o tome što se dogodilo nakon raspada Rimskog Carstva. Iako su činjeni mnogi pokušaji da se Europa ujedini, od bračnih saveza između kraljevskih obitelji do sadašnje Europske unije, prevladale su podjele i nejedinstvo i prema ovom proročanstvu tako će i ostati dok Bog ne uspostavi svoje vječno kraljevstvo.