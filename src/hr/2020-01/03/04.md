---
title:  Kip (1)
date:   14/01/2020
---

`Daniel 2,24-30. Što Daniel kaže u ovom tekstu, što je vrlo važno da zapamtimo? (Vidi, također Ivan 15,5.)`

Odgovarajući na molitvu, Bog otkriva sadržaj sna i njegovo tumačenje. Daniel ne oklijeva reći kralju da rješavanje tajne dolazi od “Boga Nebeskoga”. Prije nego što je iznio značenje sna i njegovo tumačenje, Daniel spominje kraljeve neizrečene misli i brige dok je kralj mučen nesanicom ležao u krevetu. Ove u tančine iznesene pojedinosti dodatno naglašavaju vjerodostojnost poruke, jer takve pojedinosti znane samo kralju morale su biti otkrivene Danielu natprirodnom silom. Međutim, kada Daniel dalje izvještava o sadržaju sna, on se izlaže opasnosti da pokrene još jednu krizu jer san ne znači nužno dobru vijest za Nabukodonozora.

`Pročitajte Daniel 2,31-49. Što san kaže o sudbini Nabukodonozorovog kraljevstva?`

U snu se javlja veličanstveni kip čija je glava “od čistog zlata, prsa i ruke od srebra, trbuh i bedra od mjedi, gnjati mu od željeza, a stopala dijelom od željeza, dijelom od gline” (Daniel 2,32.33). Naposljetku kamen “koji bijaše u kip udario” (Daniel 2,34) i čitava struktura biva uništena i raznesena poput pljeve na vjetru. Daniel objašnjava da različiti metali prikazuju kraljevstva koja će se pojavljivati jedno za drugim. Poruka upućena Nabukodonozoru je jasna: Babilon će sa svom svojom silom i slavom nestati i zamijenit će ga drugo kraljevstvo, nakon kojeg će opet uslijediti druga, dok ih ne zamijeni potpuno različito kraljevstvo: Božje vječno kraljevstvo koje će trajati zauvijek.

`Pogledajte kako su sve ljudske stvari prolazne i privremene. Čemu nas ova činjenica treba naučiti o velikoj nadi koju imamo u Isusu i samo u Isusu (vidi Ivan 6,54; 2. Korinćanima 4,18)?`
