---
title:  Ponizan i zahvalan
date:   30/01/2020
---

`Kralj se kaje i kaže: “I sve žitelje zemlje drži se kao da ne postoje.” (Daniel 4,35; 4,32 u prijevodu KS) S obzirom na kontekst, na koji zaključak ove riječi upućuju?`

Kako znamo da Nabukodonozor iskreno prihvaća pravog Boga? Glavni dokaz pronalazimo u činjenici da je Nabukodonozor pisac 4. poglavlja Knjige proroka Daniela. Velik dio ovog poglavlja prijepis je pisma koje kralj dostavlja širom svojega velikog kraljevstva. U ovom pismu kralj govori o svojoj oholosti i bezumlju, i ponizno priznaje Božje djelovanje u svojem životu. Stari vladari rijetko bi zabilježili nešto što bi narušilo njihov ugled. U svim starim kraljevskim dokumentima koje znamo kraljevi se doslovno veličaju. Prema tome, dokument poput ovog u kojem kralj priznaje svoju oholost i ponašanje nalik životinjskom, upućuje na iskreno obraćenje. Osim što pišući pismo u kojem opisuje svoje iskustvo i ponizno priznaje Božju vrhovnu vlast, kralj postupa kao misionar. On više ne može zadržati za sebe što je doživio i naučio od pravog Boga. Ono što smo vidjeli u kraljevoj molitvi i riječima hvale (Daniel 4,34-37), otkriva stvarnost njegovog iskustva.

Kralj sada njeguje drugačije vrijednosti i prepoznaje granice ljudske moći. U dubokoj molitvi zahvalnosti kralj uzdiže silu Danielovog Boga i priznaje da “sve žitelje zemlje drži se kao da ne postoje” (Daniel 4,35 — Varaždinska Biblija). Ljudi se, dakle, nemaju čime pohvaliti. Ovaj posljednji osvrt na Nabukodonozora u Knjizi proroka Daniela pokazuje poniznog i zahvalnog kralja koji pjesmom proslavlja Boga i upozorava nas na oholost.

Naravno, Bog i danas mijenja živote. Koliko god ljudi bili oholi ili grešni, u Bogu počiva milost i sila da buntovne grešnike pretvori u djecu nebeskog Boga.

`Pročitajte Filipljanima 2,1-11. Što, prema ovom tekstu, treba iskorijeniti oholost u našem životu?`
