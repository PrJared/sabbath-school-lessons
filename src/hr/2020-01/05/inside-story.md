---
title:  Iskustvo
date:   31/01/2020
---

**Pronalazak Krista na Kavkazu**

Sedamnaestogodišnji Stepan Avakov dobrovoljno je pomagao u prevođenju kad je skupina Amerikanaca organizirala predavanja “Tihi sat zdravlja”, na jugu ruskog grada Volgodonska. Kad je završila njihova izložba, organizator Vincent Page pozvao je Avakova da prati izložbu u predjelu sjevernog Kavkaza.

Bilo je to preko ljeta i Avakov je bio slobodan. Pitao je majku za savjet.

“Zašto ne bi otišao?” rekla je. “Tako ćeš vježbati svoj engleski.”

Mjesni pastor Veniamin Tarasjuk također je dao svoj blagoslov, ali je dodao: “Zapamti, ako želiš biti kršten, vrati se i ja ću te krstiti.”

Avakov je bio iznenađen. Jesi li lud? pomislio je u sebi. Neću se krstiti. Ali sljedeća dva mjeseca živio je adventistički način življenja obilazeći razne gradove. Organizatori adventisti su se budili rano, osobno čitali Bibliju, molili se, a zatim imali zajedničko jutarnje bogoslužje. Avakovu je to bio novi svijet.

Jednoga dana Page je Avakova pozvao da krene s njim u Litvu. Ali Avakov je ostavio putovnicu kod kuće. Page mu je dao stotinu dolara. “Idi kući, uzmi svoju putovnicu i vrati se za jedan dan”, rekao je.

Sljedećeg jutra tinejdžer je ustao u pet sati, ranije nego ikad. Nije znao pronaći izlaz iz grada. Dok je izlazio iz hotela, molio se: “Bože, ako postojiš, vodi me do autobusne postaje.”

Avakov je pješačio i pronašao autobusnu postaju. Autobus je bio spreman za polazak i čekao je s otvorenim vratima. Putnici su se bunili: “Vozaču, zašto čekamo? Krenimo!” Kad je Avakov ušao i sjeo, vrata su se zatvorila i autobus je krenuo.

Slična su se čuda događala cijelog tog dana. Kad se Avakov uvečer vratio u hotel s putovnicom, kleknuo je pored kreveta i pomolio se: “Bože, sad znam da postojiš!” rekao je. “Pokazao si da me voliš i upisao si mene u sebe. Od ovog trenutka Ti si moj Gospodar i želim da živiš u meni.”

Ujutro je Avakov pokazao Pageu putovnicu. “Evo moje putovnice!” rekao je. “Ali dogodilo se nešto važnije. Sinoć sam postao kršćanin.”

Page i ostali radnici spontano su zapljeskali od radosti. Avakova je krstio pastor Tarasjuk tri tjedna kasnije, 10. rujna 1993. godine.

Šest godina kasnije pastor Tarasjuk je postao Avakov poočim — usvojio ga je. Avakov, koji sada ima četrdeset i dvije godine, radi kao profesionalni tumač za Ujedinjene narode i slične ustanove. Osnivač je i direktor organizacije koja pomaže ruskoj siročadi. Njegova životna priča temelji se, kako kaže, na retku iz Rimljanima 5,1: “Stoga, opravdani vjerom, u miru smo s Bogom po našem Gospodinu Isusu Kristu.”

“Ovaj redak tumači moju životnu priču o promjeni.” — kaže Avakov.

*Andrew McChesney, AdventistMission.org*
