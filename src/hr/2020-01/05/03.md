---
title:  Opomenut od strane proroka
date:   27/01/2020
---

`Pročitajte Daniel 4,27. Osim upozorenja što će se dogoditi, što Daniel govori kralju da učini i zašto? (Vidi također Izreke 14,31.)`

Daniel ne samo da tumači san, već upućuje Nabukodonozora na izlaz iz te situacije: “Zato, kralju, neka ti bude mio moj savjet: ukloni dakle grijehe svoje pravednošću, i bezakonja svoja iskazujući milost siromasima. Možda će se tako produljiti blagostanje tvoje.” (Daniel 4,27 — Varaždinska Biblija)

Nabukodonozor u Babilonu vrši opsežne građevinske radove. Vrtovi, sustav kanala, stotine hramova i drugi građevinski projekti pretvorili su grad u jedno od čuda Starog svijeta. Međutim, ta raskoš i ljepota, makar djelomično, ostvareni su izrabljivanjem ropske snage i zanemarivanjem siromašnih. Kralj i njegova pratnja koriste bogatstvo kraljevstva za ispunjavanje svojih zadovoljstava. Prema tome, Nabukodonozorova oholost ne samo da ga sprečava da prizna Boga, već ga čini ravnodušnim prema poteškoćama nevoljnih. S obzirom na brigu koju Bog pokazuje prema siromašnima, ne iznenađuje što Daniel od svih drugih mogućih grijeha koje je mogao istaknuti pred kraljem, izdvaja grijeh zanemarivanja siromašnih.

Poruka upućena Nabukodonozoru ni po čemu nije nova. Starozavjetni proroci često su upozoravali Božji narod na tlačenje siromašnih. I doista, među grijesima koji dovode do kraljevog izgnanstva ističe se zanemarivanje nevoljnih. Uostalom, suosjećanje prema siromašnima najviši je izraz kršćanskog dobročinstva; suprotno tome, izrabljivanje i zapostavljanje siromašnih napad je na Boga osobno. Skrbeći o nevoljnima, priznajemo da je sve Božje, što znači da mi nismo vlasnici, već samo upravitelji Božje imovine.

Služeći drugima onim što posjedujemo, štujemo Boga i priznajemo Njegovu vlast. Upravo činjenica da je sve u Božjem vlasništvu treba u krajnjem smislu odrediti vrijednost i upotrebu materijalnih dobara. Nabukodonozor je u tome pogriješio, a i mi se izlažemo opasnosti da pogriješimo ako ne priznamo Božju vrhovnu vlast nad svojim postignućima i ne pokažemo da uviđamo ovu stvarnost pomažući onima kojima je pomoć potrebna.
