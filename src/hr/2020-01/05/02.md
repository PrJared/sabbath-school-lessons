---
title:  "“Nije li to taj veliki Babilon?”"
date:   26/01/2020
---

`Pročitajte Daniel 4,1-33. Što se događa kralju i zašto?`

Bog daje Nabukodonozoru drugi san. Ovog puta kralj ne zaboravlja što je sanjao. Međutim, pošto babilonski mudraci ponovno nisu obavili svoj zadatak, kralj poziva Daniela da mu otkrije tumačenje sna. U tom snu kralj vidi veliko stablo koje dopire do neba i nebesko biće koje zapovijeda da se stablo posječe. Samo je panj sa žilama ostao u zemlji da ga pere nebeska rosa. Međutim, Nabukodonozora je sigurno mučio dio sna u kojem je nebesko biće reklo: “Nek mu se srce promijeni iz čovječjeg, i srce životinjsko neka mu se dade. I sedam vremena neka prođe nad njim.” (Daniel 4,16 — Varaždinska Biblija) Uviđajući ozbiljnost kraljevog sna, Daniel ljubazno izražava želju da se san odnosi na kraljeve neprijatelje. Međutim, vjeran poruci objavljenoj u snu, Daniel kaže da se san zapravo odnosi na kralja osobno.

Stablo se u Bibliji obično koristi kao simbol kraljeva, naroda i kraljevstava (Ezekiel 17; Hošea 14; Zaharija 11,1.2; Luka 23,31). Dakle, veliko stablo odgovarajuća je slika oholog kralja. Bog daje Nabukodonozoru vlast i moć; ipak, on uporno odbija priznati da sve što ima dolazi od Boga.

Usredotočite se na tekst u Danielu 4,30. Koja kraljeva izjava pokazuje da on i dalje ne shvaća upozorenje koje mu je Bog uputio?

Oholost je opasna zato što nas može navesti da zaboravimo koliko u svemu ovisimo o Bogu. Kada to zaboravimo, nalazimo se na opasnom duhovnom tlu.

`Što ste postigli u svojem životu? Možete li se ponositi time a da se ne uzoholite? Kako je to moguće?`
