---
title:  Za daljnje proučavanje
date:   31/01/2020
---

“Nekadašnji oholi vladar postao je ponizno Božje dijete; tiranski, nasilnički vladar postao je mudri i milosrdni kralj. On, koji je nekada odbacivao Boga nebeskoga, sada je priznavao vlast Svevišnjega i iskreno se trudio da proširi strah Gospodnji i unaprijedi blagostanje svojih podanika. Trpeći ukor Kraljeva nad kraljevima i Gospodara nad gospodarima, Nabukodonozor je konačno naučio lekciju koju moraju naučiti svi vladari — da se prava veličina ogleda u istinskoj dobroti. On je priznao Gospodina kao živoga Boga, rekavši: ‘Sada ja, Nabukodonozor, hvalim, uzvisujem i slavim Kralja nebeskoga, čija su sva djela istina, svi putovi pravda, i koji može poniziti one koji hode u oholosti!’

Božja namjera da najveća svjetska kraljevstva trebaju Njemu odati slavu, sad se ispunila. Ovaj javni proglas, u kojemu je Nabukodonozor priznao Božju milost, dobrotu i vlast, bilo je posljednje djelo u njegovu životu koje je sveta povijest zabilježila.” (Ellen G. White, Proroci i kraljevi, str. 331; u izvorniku 521)

**Pitanja za razgovor**

`1.	“Oholost otvara put svim ostalim porocima — to je stanjeuma u potpunosti suprotstavljeno Bogu. Mislite li da pretjerujem? Ako je tako, malo bolje razmislite. ... Što je netko oholiji, to će više mrziti oholost kod drugih. Ako, naime, želite saznati koliko ste oholi, najlakši je način da se upitate: ‘U kojoj mjeri ne volim kad se ljudi otresaju na mene, ne primjećuju me, guraju me, odnose se prema meni pokroviteljski ili se prave važni?’ Stvar je u tome što se naša oholost natječe s tuđom ohološću. Upravo zato što sam se ja želio istaknuti na zabavi, strašno mi smeta što netko drugi vodi glavnu riječ. Nikada se neće složiti dvojica čiji se interesi sukobljavaju.” (C. S. Lewis, Kršćanstvo nije iluzija; Split: Verbum, 2009., str. 111) Što C. S. Lewis ovdje govori što bi vam možda moglo pomoći da zapazite oholost u svojem životu?`

`2.	Tema ovog poglavlja, kao i nekih prethodnih, Božja je vrhovna vlast. Zašto je važno da razumijemo ovu temu? Kako nam subota pomaže da shvatimo ovu bitnu istinu?`
