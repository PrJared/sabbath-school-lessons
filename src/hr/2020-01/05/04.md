---
title:  Najuzvišenija pravila
date:   28/01/2020
---

Usprkos tome što mu je rečeno da se pokaje i zatraži oprost od Boga, Nabukodonozorova uporna oholost utječe na ispunjenje nebeske odluke (Daniel 4,28-33). Dok kralj hoda palačom i veliča sebe zbog svojih djela, biva pogođen određenim duševnim stanjem koje ga primorava da napusti kraljevsku palaču. Možda je doživio patološko duševno stanje zvano klinička likantropija ili zooantropija. Takvo stanje navodi bolesnika da se ponaša kao životinja. U suvremeno doba ova bolest naziva se “disforija vrste” i odnosi se na osjećanje da tijelo pripada pogrešnoj vrsti pa se stoga osoba ponaša kao životinja.

`Pročitajte sljedeće tekstove: 2. o kraljevima 20,2-5; Jona 3,10; Jeremija 18,7.8. Što ovi tekstovi govore o kraljevoj prilici da izbjegne kaznu?`

Nažalost, Nabukodonozor mora učiti na teži način. Zaogrnut kraljevskom moći, Nabukodonozor ne razmišlja o svojem odnosu s Bogom. Prema tome, lišavanjem kralja kraljevske vlasti i slanjem da živi s poljskim zvijerima, Bog daje kralju priliku da prizna svoju potpunu ovisnost o Njemu. Konačna pouka koju Bog želi naučiti oholog kralja jest da “Nebesa vladaju” (Daniel 4,26 — Varaždinska Biblija). Sud izrečen nad kraljem ima širu svrhu u Božjem planu, što je jasno izraženo u izjavi nebeskih bića: “Kako bi živi spoznali da Svevišnji vlada nad kraljevstvom ljudskim i daje ga komu on hoće i nad njim postavlja najnižeg od ljudi.” (Daniel 4,17)

Drugim riječima, odgojne mjere primijenjene u Nabukodonozorovom slučaju trebaju biti pouka i za sve nas. Budući da pripadamo živima, trebamo obratiti veću pozornost na glavnu pouku da “Svevišnji vlada nad kraljevstvom ljudskim”.

`Zašto je spoznaja da Svevišnji vlada toliko važna pouka koju trebamo usvojiti? Kako ova spoznaja, na primjer, utječe na naše ponašanje prema onima nad kojima imamo vlast?`
