---
title:  Oči podignute prema nebu
date:   29/01/2020
---

`Pročitajte Daniel 4,34-37. Kako su se i zašto kraljeve prilike promijenile?`

Bog dopušta da Nabukodonozor bude pogođen čudnom bolešću, ali mu na kraju rado vraća duševno zdravlje. Zanimljivo je što se sve mijenja kada na kraju sedam prorečenih godina bolesni kralj podiže svoje oči k Nebu (Daniel 4,34).

“Sedam godina Nabukodonozor je služio kao čudo svim svojim podanicima; sedam godina bio je ponižavan pred očima cijeloga svijeta. A onda mu se vratio razum i on se ponizio obrativši se Bogu nebeskom i priznao da je Božja ruka upravljala njegovim kažnjavanjem. U javnom proglasu priznao je svoju krivnju i da ga je samo velika Božja milost vratila na položaj.” (Ellen G. White, Proroci i kraljevi, str. 331; u izvorniku 520)

Nema sumnje, može doći do velikih promjena kada podignemo svoje oči prema Nebu. Čim mu se razum vratio, kralj daje svjedočanstvo da je naučio pouku.

Međutim, ovaj izvještaj ne govori toliko o Nabukodonozoru koliko o Božjoj milosti. Kralj propušta tri prethodne prilike da prizna izraelskog Boga kao Gospodara u svojem životu. Te su mu prilike bile ponuđene kada je prepoznao iznimnu mudrost četvorice mladih judejskih zarobljenika (Daniel 1), kada je Daniel protumačio njegov san (Daniel 2) i kada su tri judejska mladića spašena iz užarene peći (Daniel 3). Pa ako ga to izbavljenje nije naučilo poniznosti, što će ga naučiti? Usprkos vladarovoj tvrdoglavosti, Bog mu daje četvrtu priliku, konačno zadobiva kraljevo srce i vraća ga na njegov kraljevski položaj (Daniel 4). Kao što Nabukodonozorov slučaj pokazuje, Bog pruža priliku za prilikom da bi nas vratio u pravu zajednicu s Njim. Kao što Pavao piše mnogo stoljeća kasnije, Gospodin “hoće da se svi ljudi spase i dođu do potpune spoznaje istine” (1. Timoteju 2,4). U ovom izvještaju vidimo snažan primjer te istine.

`Na koje vas je načine Bog naučio poniznosti? Što ste naučili iz tih iskustava? Što kod sebe morate promijeniti kako ponovno ne biste primili tu pouku?`
