---
title:  Urota protiv Daniela  
date:   10/02/2020
---

`Pročitajte Daniel 6,6-9. Kakva se namjera krije iza ovog proglasa? Kako se u toj namjeri igra na kartu kraljeve taštine?`

Darije može izgledati smiješno objavljujući zabranu koju ubrzo želi ukinuti. On upada u zamku postavljenu od strane službenika koji su dovoljno lukavi da se igraju s političkim okolnostima nedavno uspostavljenog kraljevstva. Darije je decentralizirao vlast i osnovao sto dvadeset satrapija da bi upravljanje državom bilo uspješnije. Međutim, takav postupak na duže staze povlači za sobom određene opasnosti. Utjecajan namjesnik lako može izazvati pobunu i podijeliti kraljevstvo. Prema tome, zakon koji svakoga primorava da se trideset dana moli samo kralju dobra je strategija da se potakne vjernost kralju i na taj način spriječi bilo kakva vrsta pobune. Međutim, službenici obmanjuju kralja tvrdeći da taj prijedlog podupiru “svi” pročelnici, predstojnici, satrapi, savjetnici i namjesnici — što je očito netočno, jer Daniel nije uključen. Osim toga, misao da se prema njemu ophode kao prema bogu možda je kralju izgledala privlačno.

Ne postoje dokazi da su perzijski kraljevi ikada zahtijevali status božanstva. Ipak, cilj proglasa možda je bio da kralj trideset dana bude jedini predstavnik bogova i da molitve bogovima moraju biti upućene preko njega. Nažalost, kralj ne istražuje pobude koje se kriju iza ovog prijedloga. On, prema tome, ne zapaža da je zakon koji bi navodno trebao spriječiti urotu, zapravo urota protiv Daniela.

Dva aspekta ovog zakona zaslužuju pozornost. Prvo, kazna za prijestup je bacanje u lavovsku jamu. Budući da se ova vrsta kazne ne primjenjuje na drugim mjestima, možda je u pitanju jedinstveni prijedlog Danielovih neprijatelja. Stari bliskoistočni vladari držali su lavove u kavezima da bi ih u određenim prigodama puštali radi lova. Dakle, bilo je dovoljno lavova koji su mogli napasti svakoga tko se usudi prekršiti kraljevu naredbu. Drugo, proglas se ne može mijenjati. Nepromjenjiva narav medo-perzijskih zakona spominje se i u Esteri 1,19; 8,8. Diodor Sicilski, stari grčki povjesničar, spominje slučaj kada je Darije III. (ne treba ga miješati s Darijem spomenutim u Knjizi proroka Daniela) promijenio svoje mišljenje, ali nije mogao ukinuti smrtnu kaznu koju je odredio nevinom čovjeku.
