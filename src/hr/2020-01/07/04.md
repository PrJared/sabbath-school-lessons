---
title:  Danielova molitva
date:   11/02/2020
---

“A ti kad moliš, uđi u svoju sobu, zatvori vrata te se pomoli Ocu svom u tajnosti, pa će ti platiti Otac tvoj, koji vidi u tajnosti.” (Matej 6,6)

`Pročitajte Daniel 6,10. Zašto se Daniel jednostavno ne moli tiho da ga nitko ne primijeti?`

Daniel je iskusni državnik, ali je iznad svega Božji sluga. On je jedini pripadnik vlasti koji može shvatiti što se krije iza kraljevog proglasa. Za Darija je to prilika da osnaži jedinstvo kraljevstva, a za urotnike strategija da se oslobode Daniela.

Naravno, pravi uzroci i pobude urote leže u sveopćoj borbi između Boga i sila zla. U tom trenutku (539. g. pr. Kr.) Daniel je već primio viđenje zabilježeno u 7. (553. g. pr. Kr.) i 8. poglavlju Knjige proroka Daniela (551. g. pr. Kr.). On, dakle, shvaća da se kraljeva zabrana ne tiče samo ljudske politike, već i da je primjer ovog kozmičkog rata. Viđenje o Sinu Čovječjem koji daje kraljevstvo svecima Svevišnjega i utjeha i pomoć koju prima od anđela tumača (Daniel 7) možda su mu ulili hrabrost da se suoči s budućom nevoljom. Možda je razmišljao i o iskustvu svojih drugova koji su bili dovoljno hrabri da dovedu u pitanje Nabukodonozorovu naredbu (Daniel 3).

Prema tome, on ne mijenja svoje pobožne navike, već nastavlja svoju uobičajenu praksu i moli se triput dnevno okrenut prema Jeruzalemu. Usprkos zabrani da se molitva upućuje bilo kojem drugom čovjeku ili bogu osim kralju, Daniel ne poduzima korake opreza da se sakrije ili prikrije svoj molitveni život u vrijeme tih kritičnih trideset dana. On je u potpunosti u manjini jer se jedini, među desecima namjesnika i drugih službenika, suprotstavlja kraljevoj zabrani. On svojim otvorenim molitvenim životom pokazuje da vjernost koju duguje Bogu ima prednost u odnosu na odanost kralju i njegovom nepromjenjivom proglasu.

`Pročitajte Djela 5,27-32. Mada je opomena u ovom tekstu jasna, zašto moramo, kada odbacujemo ljudski zakon, uvijek biti sigurni da je ono što činimo doista Božja volja? (Uostalom, pomislite na ljude koji su radije pošli u smrt nego da izdaju vjerovanje ili sustav vjerovanja koji mi smatramo pogrešnim!)`
