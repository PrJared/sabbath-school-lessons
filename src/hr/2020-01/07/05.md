---
title:  U lavovskoj jami
date:   12/02/2020
---

`Pročitajte Daniel 6,11-23. Kako ono što kralj govori Danielu otkriva koliko je Daniel snažan i vjeran Božji svjedok?`

Urotnici brzo zapažaju da se Daniel moli — da čini upravo ono što se proglasom zabranjuje. Kada iznose optužbu pred kralja, oni ukazuju na Daniela na omalovažavajući način: “onaj od izgnanika judejskih” (Daniel 6,14; drugi prijevodi 6,13). U njihovim očima jedan od glavnih službenika u kraljevstvu, kraljev miljenik, obični je izgnanik. Osim toga, oni okreću kralja protiv Daniela govoreći da Daniel “ne mari za te, kralju, ni za proglas što si ga potpisao“. Sada kralj uviđa da je potpisivanjem proglasa upao u zamku. Tekst kaže: “Sve do sunčeva zalaska nastojaše da ga spasi.” (Daniel 6,15) Međutim, on ne može ništa učiniti da spasi proroka od propisane kazne. Nepromjenjivi zakon medijski i perzijski mora se doslovce primijeniti. Tako kralj, mada nerado, izdaje naredbu da Daniela bace u lavovsku jamu. Međutim, Darije pritom izražava određenu nadu koja zvuči poput molitve: “Bog tvoj, kome tako postojano služiš, neka te izbavi.” (Daniel 6,17)

Biblijski tekst ne kaže što Daniel radi među lavovima, ali možemo pretpostaviti da se moli. Bog nagrađuje Danielovu vjeru i šalje anđela da ga zaštiti. Neozlijeđen, Daniel je ujutro spreman nastaviti svoje državničke poslove. Komentirajući ovaj događaj, Ellen G. White kaže: “Bog nije spriječio Danielove neprijatelje da ga bace u lavsku jamu; On je dopustio zlim anđelima i pokvarenim ljudima da u toj mjeri izvrše svoju nakanu samo zato da bi izbavljenje svojega sluge učinio još zapaženijim, i poraz neprijatelja istine i pravde još potpunijim.” (Proroci i kraljevi, str. 344; u izvorniku 543,544)

`Iako ovaj izvještaj ima sretan svršetak (makar za Daniela), što je s onim izvještajima, čak i biblijskim (vidi na primjer Marko 6,1429), koji ne završavaju izbavljenjem? Kako njih trebamo shvatiti?`
