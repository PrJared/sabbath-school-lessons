---
title:  Obrana
date:   13/02/2020
---

`Pročitajte Daniel 6,24-28. Kakvo svjedočanstvo kralj daje o Bogu?`

U ovom izvještaju važna je činjenica da Darije hvali Boga i priznaje Božju vrhovnu vlast. To je kulminacija, vrhunac veličanja Boga i izražavanja poštovanja prema Njemu u prethodnim poglavljima (Daniel 2,2023; 3,28.29; 4,1-3.34-37). Darije poput Nabukodonozora reagira na Danielovo izbavljenje i hvali Boga. Međutim, čini i nešto više: on mijenja prethodni proglas i svima zapovijeda “neka se ljudi boje i neka dršću pred Bogom Danielovim” (Daniel 6,26).

Da, Daniel je spašen na čudesan način, njegova vjernost je nagrađena, zlo kažnjeno i Božja čast i sila obranjeni. Međutim, ovdje vidimo samo mali primjer onoga što će se dogoditi na sveopćoj razini: Božji narod bit će oslobođen, zlo kažnjeno, a Gospodin obranjen pred svemirom.

`Pročitajte Daniel 6,25 (drugi prijevodi 6,24). Što je prilično neugodno u ovom retku i zašto?`

Postoji, međutim, jedan uznemirujući problem, a to je pitanje žena i djece koji su, koliko znamo, nevini, a ipak doživljavaju istu sudbinu kao i oni koji snose krivnju. Kako objasniti ovaj slučaj koji se čini kao pogrešno dosuđivanje pravde?

Prvo, trebamo zapaziti da je kralj tu odluku donio i proveo u skladu s perzijskim zakonom prema kojem se kazna izrečena optuženiku odnosi i na obitelj. Prema tom zakonu čitava obitelj snosi odgovornost za uvredu koju nanosi jedan član obitelji. To ne znači da je to ispravno, već da se ovaj izvještaj podudara s onim što znamo o perzijskom zakonu.

Drugo, moramo zapaziti da biblijski izvještaj opisuje događaj, što ne znači da odobrava kraljev postupak. Naprotiv, Biblija jasno zabranjuje da se djeca ubijaju zbog grijeha svojih roditelja (Ponovljeni zakon 24,16).

`Suočeni s nepravdama poput ove i mnogim drugim, kakvu utjehu možete pronaći u 1. Korinćanima 4,5? Što ovaj tekst kaže i zašto je ono što naglašava važno?`
