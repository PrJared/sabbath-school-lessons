---
title:  Ljubomorne duše
date:   09/02/2020
---

Čak i na Nebu, savršenom mjestu, Lucifer je osjećao zavist prema Kristu.

“Lucifer je postao zavidan i ljubomoran na Isusa Krista. Kada su se svi anđeli poklonili i priznali Njegovu nadmoćnost, uzvišeni autoritet i pravednu vladavinu, i on se poklonio zajedno s njima; ali je njegovo srce bilo ispunjeno zavišću i mržnjom.” (Ellen G. White, The Story of Redemption, str. 14) Ljubomora je osjećaj koji je toliko opasno njegovati da je u Deset zapovijedi, osim zabrane ubojstva i krađe, dana zapovijed koja govori protiv lakomosti (Izlazak 20,17).

`Pročitajte sljedeće tekstove: Daniel 6,1-6; Postanak 37,11; 1. Samuelova 18,6-9. Kakvu ulogu ljubomora igra u ovim izvještajima?`

Danielove upraviteljske sposobnosti ostavljaju dojam na kralja, ali izazivaju zavist drugih službenika. Oni zato kuju urotu da ga uklone optužujući ga za pokvarenost. Međutim, koliko god tražili, ne nalaze nijednu pogrešku u Danielovom upravljanju. “Ne mogoše na njemu naći ništa takvo, ništa zbog čega bi ga prekorili, jer bijaše vjeran, na njemu ni nemara ni ogrešenja.” (Daniel 6,5) Aramejska riječ prevedena kao “vjeran” može se prevesti i kao “pouzdan”.

Daniel je bez mane; službenici ne mogu iznijeti nijednu lažnu optužbu protiv njega. Međutim, oni također zapažaju koliko je Daniel vjeran svojem Bogu i poslušan Božjem zakonu. Ubrzo uviđaju da će Danielu morati stvoriti prilike u kojima će se ovaj suočiti s nedoumicom da li da bude poslušan Božjem zakonu ili zakonu kraljevstva. Iz onoga što su službenici saznali o Danielu, potpuno su uvjereni da će on u svim okolnostima stati uz Božji zakon, a ne kraljev. Kakvo je to svjedočanstvo o Danielovoj vjernosti!

`S kakvim ste se borbama sa zavišću morali suočiti i kako ste pobijedili? Zašto je zavist toliko kobna duhovna mana koja obogaljuje?`
