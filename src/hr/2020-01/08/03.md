---
title:  Mali rog
date:   17/02/2020
---

`Pročitajte sljedeće retke: Daniel 7,7.8.19-25. Koju silu prikazuje mali rog koja se neposredno uzdiže iz četvrte nemani i ostaje njezin dio?`

U odsjeku od nedjelje saznali smo da strašna neman s deset rogova koja s najvećom okrutnošću vlada svijetom prikazuje poganski Rim. Sada ćemo razmišljati o malom rogu i njegovoj sili. Kao što je prikazano u viđenju, četvrta neman ima deset rogova, od kojih su tri iščupana da bi ustupila mjesto malom rogu. Ovaj rog ima ljudske oči i govori “velike hule” (Daniel 7,8). Jasno je da se mali rog pojavljuje iz stvorenja koje je prikazano užasnom životinjom, a simbolizira poganski Rim. Na određeni način rog proširuje ili nastavlja neke aktivnosti poganskog Rima. On je samo kasniji stupanj iste sile.

Daniel vidi da mali rog ratuje protiv svetih. Anđeo mu objašnjava da je ovaj rog kralj koji će činiti tri bezbožna djela: 1) govorit će bogohulne riječi protiv Svevišnjega, 2) zatirat će svece Svevišnjega, 3) pomišljat će da promijeni blagdane i Zakon. Sveti će mu biti predani u ruke. Anđeo zatim daje vremenski okvir za djelovanje malog roga: jedno vrijeme i dva vremena i polovinu vremena. U ovom primjeru proročkog jezika, riječ “vrijeme” znači “godina”, tako da izraz “dva vremena” označava “dvije godine”. Otuda je u pitanju razdoblje od tri i pol proročke godine, koje, prema načelu dan za godinu, ukazuje na razdoblje od tisuću dvjesto i šezdeset godina. Tijekom tog vremena mali rog će izvršiti napad na Boga, progonit će svete i pokušati promijeniti Božji zakon.

`Pročitajte 2. Solunjanima 2,1-12. Koje sličnosti postoje između čovjeka bezakonja i malog roga? O kojoj se sili ovdje govori? Koja se jedina sila podigla iz poganskog Rima i ostaje dio Rima, koja traje od vremena poganskog Rima do svršetka svijeta, što znači da postoji i danas?`
