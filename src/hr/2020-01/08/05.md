---
title:  Dolazak Sina Čovječjeg
date:   19/02/2020
---

`Pročitajte Daniel 7,13. Tko je Sin Čovječji i kako ga možete prepoznati? (Vidi također: Marko 13,26; Matej 8,20; 9,6; Luka 9,26; 12,8.)`

Kako se sud odvija, na pozornicu stupa najvažnija osoba: Sin Čovječji. Tko je On? Prvo, Sin Čovječji javlja se kao posebna nebeska osoba. Međutim, kao što ime nagovještava, on ima i ljudske osobine. Drugim riječima, On je božansko-ljudska osoba koja vrši aktivnu ulogu na sudu. Drugo, dolazak Sina Čovječjeg na nebeskim oblacima uobičajena je slika drugog dolaska u Novom zavjetu. Međutim, posebno u Danielu 7,13, Sin Čovječji ne dolazi s Neba na Zemlju, već se kreće vodoravno s jednog mjesta na Nebu do drugog da bi se pojavio pred Pradavnim. Treće, opis Sina Čovječjeg koji dolazi na oblacima nebeskim upućuje na vidljivo očitovanje Gospodina. Međutim, ova slika također podsjeća na velikog svećenika koji, okružen oblakom tamjana, ulazi u Svetinju nad svetinjama na Dan pomirenja i vrši očišćenje Svetišta.

Sin Čovječji je također kralj. Njemu se daje “vlast, čast i kraljevstvo” “da mu služe svi narodi, plemena i jezici” (Daniel 7,14). Glagol “služiti” može se prevesti i kao “klanjati”. Javlja se devet puta u tekstu od 1. do 7. poglavlja (Daniel 3,12.14.17.18.28; 6,16.20; 7,14.27) i iznosi misao o štovanju božanstva. Dakle, pokušajem da promijeni Božji zakon, vjerski sustav prikazan malim rogom kvari službu koje je Bog dostojan. Ovdje opisani Sud pokazuje da se pravo bogoslužje na kraju obnavlja. Sustav bogoslužja koji je uspostavilo papinstvo, između ostalih sudionika, postavlja palo ljudsko biće kao posrednika između Boga i ljudskog roda. Knjiga proroka Daniela pokazuje da je jedini posrednik koji je sposoban predstavljati ljudski rod pred Bogom Sin Čovječji. Kao što je u Bibliji zabilježeno: “Jedan je Bog, jedan Posrednik između Boga i ljudi: čovjek Krist Isus.” (1. Timoteju 2,5)

`Iz svega što smo u Bibliji čitali o Isusovom životu i Njemu kao Osobi, zašto je utješno znati da On ima središnju ulogu na sudu koji je ovdje opisan?`
