---
title:  Četiri nemani
date:   16/02/2020
---

`Pročitajte Daniel 7. Što je pokazano Danielu i o čemu se radi u viđenju?`

Svaka životinja koja je prikazana Danielu odgovara dijelu kipa pokazanog Nabukodonozoru, s tim što se sada iznosi više pojedinosti o svakom kraljevstvu. Zanimljivo je da su sva stvorenja, koja simbolički prikazuju poganske narode, nečiste zvijeri. Također, osim četvrte nemani, životinje koje Daniel opisuje podsjećaju na poznata stvorenja. Dakle, životinje nisu proizvoljni simboli jer svaka ima određene osobine ili ukazuje na pojedine aspekte kraljevstva koje predstavlja.

Lav: Lav je najprikladniji prikaz Babilona. Krilati lavovi ukrašavali su zidove palača i drugih djela u babilonskoj umjetnosti. Lavu opisanom u viđenju krila na kraju bivaju iščupana, on se podiže i staje kao čovjek i prima ljudsko srce. Ovaj proces simbolički prikazuje propadanje babilonskog kraljevstva u vrijeme kasnijih kraljeva.

Medvjed: Medvjed prikazuje Medo-Perziju. Činjenica da je bio uspravljen s jedne strane, ukazuje na nadmoćnost Perzijanaca nad Medijcima. Tri rebra u zubima jesu tri glavna osvojene teritorija medoperzijskog kraljevstva: Lidija, Babilon i Egipat.

Leopard (ris): Brzi leopard prikazuje Grčku koju je osnovao Aleksandar Veliki. Četiri krila čine ovu zvijer još bržom, što je prikladan prikaz Aleksandra koji je za nekoliko godina zavladao čitavim tadašnjim poznatim svijetom.

Strahovita i užasna neman: Dok prethodna stvorenja nalikuju spomenutim životinjama, ovo stvorenje je jedinstveno. Prva su opisana “kao” lav ili “kao” medvjed, ali ovo nije uspoređeno ni s jednom životinjom. Ova neman s mnoštvom rogova mnogo je okrutnija i proždrljivija od prethodnih. Ona prikladno prikazuje poganski Rim koji je osvajao, vladao i gazio svijet svojim željeznim nogama.

`Tisuće godina ljudske povijesti proteklo je kao što je prorečeno. U kojoj vas mjeri može utješiti spoznaja da Bog vlada iznad sve te vreve, nemira i trenutaka potpunog kaosa? Čemu nas to uči o pouzdanosti Pisma?`
