---
title:  Zasjedanje suda
date:   18/02/2020
---

Nakon viđenja o četiri nemani i djelovanja malog roga, prorok vidi prizor suda na Nebu (Daniel 7,9.10.13.14). Kada se sud sastaje, postavljaju se prijestolja i Pradavni zauzima svoje mjesto. Kao što prikazuje nebeski prizor, tisuće i tisuće nebeskih bića služi pred Pradavnim, sud sjeda i knjige se otvaraju.

U vezi s ovim sudom važno je zapaziti da se održava nakon djelovanja malog roga u razdoblju od tisuću dvjesto i šezdeset godina (538.—1798.; vidi odsjek od petka), ali prije uspostavljanja Božjeg vječnog kraljevstva. Triput se u viđenju javlja sljedeći redoslijed:

<center>Djelovanje malog roga (538.—1798.)</center>

<center>Nebeski sud</center>

<center>Božje vječno kraljevstvo</center>

`Pročitajte sljedeće retke: Daniel 7,13.14.21.22.26.27. Na koje načine sud ide u prilog Božjem narodu?`

U Starom zavjetu opisuje se nekoliko primjera suda iz Šatora sastanka i Hrama, ali ovdje se spominje drugačiji sud. U pitanju je sveopći sud koji ne utječe samo na mali rog, već i na svece Svevišnjega koji će na kraju primiti kraljevstvo.

Tekst u Danielu 7 ne opisuje sud niti iznosi pojedinosti o njegovom početku ili završetku. Međutim, nagovještava da se sud održava nakon napada malog roga na Boga i Njegov narod. U ovom se tekstu, dakle, naglašava početak suda kozmičkih razmjera. Iz 8. i 9. poglavlja Knjige proroka Daniela (vidi pouke za sljedeća dva tjedna), saznat ćemo više o vremenu početka suda i činjenici da je ovaj sud povezan s čišćenjem nebeskog Svetišta na nebeski Dan pomirenja. Poruka je da će se na Nebu održati predadventni sud u korist Božjeg naroda (Daniel 7,22).

`Zašto je razumijevanje onoga što je Isus učinio za nas na križu toliko bitno kad govorimo o sigurnosti u dan suda? Kakvu bismo nadu imali bez križa? (Vidi Rimljanima 8,1.)`
