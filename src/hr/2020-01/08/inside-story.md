---
title:  Iskustvo
date:   21/02/2020
---

**Čudo u Egiptu**

Crkva adventista sedmog dana u živahnom je središtu glavnog grada Egipta. Građevinske tvrtke odbacile su zamisao o potpunoj obnovi te crkve u Kairu.

“Nikada nećete dobiti dozvolu za rekonstrukciju objekta”, rekao je jedan od glavnih inženjera jedne građevinske tvrtke.

Crkveni dužnosnici su se molili i odlučili krenuti naprijed u vjeri. Razgovarali su s još jednom građevinskom tvrtkom i raspitali se o postupku osiguravanja dozvole za obnovu zgrade.

“Istina je da je teško dobiti dozvolu za rekonstrukciju,” odgovorio je stariji inženjer. “Ali mislim da možemo dobiti takvu dozvolu za jedan do tri mjeseca.”

Mjesec dana kasnije inženjer je nazvao upravu kako bi javio da je građevinska dozvola spremna.

Brz napredak zadivio je pastora Akrama Khana, blagajnika Adventističke crkve Egipatsko-sudanskog misijskog polja. “Mjesec dana!” rekao je u intervjuu. “To je prvi znak da Bog doista želi da nešto učinimo sa zgradom.”

Ubrzo su slijedila mnoga čuda, svjedoče crkveni čelnici. Glavni prostori crkve podvrgnuti su cjelokupnoj obnovi u roku od godinu dana, i ponovno su otvorena crkvena vrata, kao Adventističkog kulturnog središta Ramses, u 2018. godini.

Predsjednik Ted N. C. Wilson posvetio je novouređenu četverokatnicu i podsjetio članove mjesne crkve i dužnosnike u crkvi tog velikog grada: “Kairo je grad s gotovo dvadeset milijuna stanovnika. To su ljudi koji su slomljeni, ljudi koji su zarobljeni zlim navikama, ljudi koji su slijepi prema vlastitim potrebama, ljudi koji su duhovno gladni,” rekao je Wilson u govoru na otvorenju obnovljene dvorane crkvenog središta. “Zato postoji Kulturni centar Ramses.”

Crkva u središtu grada, čijih je 750 mjesta nekada ispunjavalo zgradu, sada zauzima tek kutak s mjestima za sjedenje do 280 ljudi. Obnovljena zgrada ima predškolsku ustanovu, zubarsku ambulantu, fitnes centar, sobu za masažu, kuhinju za tečajeve kuhanja i sedam učionica za zdravstvena predavanja i satove engleskog jezika.

Adventistička crkva ima dvije stotine članova u Kairu i osamsto u cijelom Egiptu, afričkoj zemlji s oko stotinu milijuna stanovnika. Wilson i ostali crkveni vođe zahvalili su Bogu zbog brzine kojom je Kulturni centar Ramses dovršen, počevši s presudnim korakom dobivanja građevinske dozvole. Pastor Khan kaže da čuda još nisu završena. “Sve što radimo u ovoj zgradi, sve usluge u raznim odjelima, jesu čudo.”

Podrijetlom Pakistanac, pastor Khan služi u Egiptu osam godina. Molimo se za više sličnih čuda u Egiptu i šire. Hvala vam na vašoj podršci misijskim projektima po cijelom svietu, jer takva podrška omogućava čuda.

*Andrew McChesney, AdventistMission.org*
