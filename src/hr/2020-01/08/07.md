---
title:  Za daljnje proučavanje
date:   21/02/2020
---

Letimičan osvrt na povijest otkriva da je nakon propasti Rimskog Carstva, do koje je došlo zbog napada barbara sa sjevera, rimski biskup iskoristio poraz tri barbarska plemena i 538. godine utvrdio svoju vlast u Rimu kao jedinu. On je u tom procesu usvojio nekoliko institucionalnih i političkih funkcija Rimskog Carstva. Iz toga se izdiglo papinstvo ogrnuto svjetovnom i vjerskom moći, dok ga Napoleon nije uklonio s tog položaja 1798. godine. To nije bio kraj Rima, već samo tog određenog razdoblja progonstva. Papa ne samo da je tvrdio da je Kristov namjesnik, već je uveo nekoliko doktrina i običaja koji se protive Bibliji. Čistilište, pokora, ispovijedanje svećeniku i promjena zapovijedi o svetkovanju subote u svetkovanje nedjelje spadaju među mnoge druge promjene “blagdana i Zakona” koje je učinilo papinstvo.

“Čovjek nije sposoban vlastitom snagom suočiti se s napadima neprijatelja. U haljinama koje su uprljane grijehom, svjestan svoje krivnje, on stoji pred Bogom. Ali Isus, naš Zastupnik, uspješno zagovara one koji su pokajanjem i vjerom predali svoje duše Njemu na čuvanje. On zastupa njihov slučaj i moćnim dokazom Golgote pobjeđuje njihovog tužitelja. Njegova savršena poslušnost Božjem zakonu dala Mu je svu vlast i na Nebu i na Zemlji, i On zahtijeva od svojega Oca milost i pomirenje za grešnog čovjeka. Tužitelju svoje braće on izjavljuje: ‘Suzbio te Jahve, Satane! Ove sam otkupio svojom krvlju, to su glavnje izvučene iz ognja!’ A onima koji se u vjeri oslanjaju na Njega, ulijeva sigurnost: ‘Evo, skidam s tebe tvoju krivicu i odijevam te u dragocjenu haljinu!’” (Zaharija 3,4) (Ellen G. White, Proroci i kraljevi, str. 372,373; u izvorniku 586,587)

**Pitanja za razgovor**

`1. Pogledajte ponovno sve karakteristike sile malog roga koja se uzdiže iz četvrte nemani, Rima, i ostaje njezin dio. Koja se jedina sila uzdigla iz poganskog Rima prije mnogo stoljeća i premda je progonila Božji narod, postoji i danas? Zašto nam ovo jasno utvrđivanje identiteta pomaže da se zaštitimo od nagađanja o njezinom identitetu, kao i ideje da se mali rog odnosi na poganskog grčkog kralja koji je nestao s povijesne pozornice više od stotinu pedeset godina prije prvog Isusovog dolaska? Kako nas ova jasna obilježja kojima utvrđujemo identitet štite od vjerovanja da je mali rog neka buduća sila koja se tek treba pojaviti?`
