---
title:  Sveci Svevišnjega
date:   20/02/2020
---

`Što se prema sljedećim tekstovima događa Božjem narodu: Daniel 7,18.21.22.25.27?`

“Svecima Svevišnjega” nazvani su pripadnici Božjeg naroda. Njih je napala sila koju prikazuje mali rog. Budući da su ustrajni u odluci da ostanu vjerni Božjoj riječi, bivaju progonjeni u vrijeme papinske vladavine. Kršćani su bili progonjeni i u vrijeme poganskog Rimskog Carstva (četvrta neman), ali progonstvo spomenuto u Danielu 7,25 odnosi se na progonstvo svetih od strane maloga roga koji se podiže tek nakon što završi poganska faza Rima.

Međutim, Božji narod neće zauvijek biti izložen tlačenju svjetskih sila.

Božje kraljevstvo zamijenit će kraljevstva ovoga svijeta. Zanimljivo je što je u samom viđenju Sinu Čovječjem dana “vlast, čast i kraljevstvo” (Daniel 7,14). Međutim, u tumačenju koje je iznio anđeo, kraljevstvo primaju “sveci” (Daniel 7,18). Ovdje nema proturječnosti. Budući da je Sin Čovječji povezan i s Bogom i s čovječanstvom, Njegova pobjeda je pobjeda onih koje predstavlja.

Kada veliki svećenik pita Isusa je li Mesija, Božji Sin, On upućuje na tekstove u Psalmu 110,1 i Danielu 7,13.14 i kaže: “Jesam. … I vi ćete vidjeti Sina Čovječjega gdje sjedi s desnu Svemogućega i gdje dolazi na oblacima nebeskim.” (Marko 14,62) Dakle, Isus nas predstavlja na nebeskom sudu. On je već porazio sile tame i dijeli svoju pobjedu s onima koji dolaze k Njemu.

Prema tome, nema razloga za strah. Apostol Pavao kaže: “Ali u svemu ovom sjajno pobjeđujemo po onome koji nas je ljubio. Siguran sam da nas neće ni smrt, ni život, ni anđeli, ni poglavarstva, ni sadašnjost, ni budućnost, ni sile, ni visina, ni dubina, ni bilo koje drugo stvorenje moći rastaviti od ljubavi Božje, koja je u Kristu Isusu, Gospodinu našemu.” (Rimljanima 8,37-39)

`Pogledajte kako Danielovo viđenje točno prikazuje povijest tisućama godina unaprijed. Kako nam ta činjenica treba pomoći da vjerujemo u sva Božja obećanja vezana za budućnost?`
