---
title:  Četvrti čovjek
date:   22/01/2020
---

`Pročitajte Daniel 3,19-27. Što se događa u ovom tekstu? Tko je ta još jedna osoba u ognju?`

Nakon što je bacio vjerne Židove u oganj, Nabukodonozor je zbunjen zbog prisutnosti četvrte osobe u peći. U skladu s onim što je znao, kralj poistovjećuje četvrtu osobu sa “Sinom Božjim” (Daniel 3,25).

Kralj ne može reći više od toga, ali mi znamo tko je ta četvrta osoba. Ona se pokazuje Abrahamu prije uništenja Sodome i Gomore, bori se s Jakovom na potoku Jaboku i otkriva se Mojsiju u grmu koji ne sagorijeva. To je Isus Krist prije svojeg utjelovljenja, koji dolazi pokazati da je Bog u nevoljama uz svoj narod.

Ellen G. White kaže: “Međutim, Bog nije zaboravio svoje. Kad su Njegovi svjedoci bili bačeni u peć, Spasitelj im se osobno pokazao i zajedno su hodali usred plamena. U nazočnosti Gospodara vrućine i hladnoće, oganj je izgubio moć da uništava.” (Proroci i kraljevi, str. 323; u izvorniku 509)

U Knjizi proroka Izaije Bog kaže: “Kad preko vode prelaziš, s tobom sam; ili preko rijeke, neće te preplaviti. Pođeš li kroz vatru, nećeš izgorjeti, plamen te opaliti neće.” (Izaija 43,2)

Iako volimo čitati ovakve izvještaje, oni pokreću pitanje o ostalim ljudima koji nisu na čudesan način izbavljeni od progonstva zbog svoje vjere. Ti ljudi sigurno znaju Izaijino i Zaharijino iskustvo, koje su ubili bezbožni kraljevi. U svekolikoj svetoj povijesti, čak do naših dana, vjerni kršćani podnosili su strašne patnje koje nisu završile, makar ne ovdje, čudesnim izbavljenjem, već bolnom smrću. Ovo je jedan slučaj kada vjerni bivaju čudesno spašeni, ali, kao što znamo, to se ne događa uvijek.

`S druge strane, kakvo će čudesno izbavljenje doživjeti sav vjerni Božji narod bez obzira na njegovu sudbinu ovdje na Zemlji? (Vidi 1. Korinćanima 15,12.26.)`
