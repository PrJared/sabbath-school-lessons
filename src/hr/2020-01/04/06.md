---
title:  Tajna takve vjere
date:   23/01/2020
---

Dok razmišljamo o iskustvu Šadraka, Mešaka i Abed Nega, možemo se zapitati: U čemu je tajna tako snažne vjere? Kako su mogli biti spremniji na to da ih žive spale nego da se poklone kipu? Razmislite o tome na koje su sve načine mogli opravdati klanjanje pokoravajući se kraljevim naredbama. Pa ipak, usprkos svijesti da mogu poginuti, poput mnogih drugih, ostali su čvrsti.

`Pročitajte Hebrejima 11. Kako ovaj tekst opisuje vjeru?`

Da bismo razvili takvu vjeru, trebamo znati što je vjera. Pojedini ljudi imaju kvantitativno razumijevanje vjere; oni svoju vjeru mjere odgovorima koje primaju od Boga. Idu u trgovački centar i mole se za slobodno parkirno mjesto. Ako se dogodi da odmah po dolasku pronađu mjesto, zaključuju da imaju snažnu vjeru. Ako su sva parkirna mjesta popunjena, mogu pomisliti da njihova vjera nije dovoljno snažna da bi Bog čuo njihove molitve. Ovakvo razumijevanje vjere postaje opasno jer manipulira Bogom i ne uzima u obzir Božju vrhovnu vlast i mudrost.

Istinska vjera kakvu su pokazali Danielovi prijatelji, mjeri se kakvoćom odnosa s Bogom i potpunim povjerenjem u Boga. Prava vjera ne nastoji pokoriti Božju volju i uskladiti je sa svojom, već svoju volju pokorava Božjoj. Kao što smo vidjeli, tri židovska mladića ne znaju točno što Bog priprema za njih kada odlučuju izazvati kralja i ostati vjerni Bogu. Donose odluku da učine ono što je ispravno bez obzira na posljedice. To karakterizira zrelu vjeru. Mi pokazujemo pravu vjeru kada se molimo Gospodinu za ono što želimo, ali imamo povjerenje da će On učiniti ono što je najbolje za nas čak ako u tom trenutku ne razumijemo što se događa i zašto.

`Na koje načine iz dana u dan možemo pokazivati vjeru, čak i u “malim stvarima”, što može pomoći našoj vjeri da raste i vremenom postane spremna za veće izazove? Zašto su kušnje u “malim stvarima” najvažnije?`
