---
title:  Zlatni kip
date:   19/01/2020
---

`Pročitajte Daniel 3,1-7. Što je moglo potaknuti kralja da podigne ovaj kip?`

Proteklo je možda oko dvadeset godina od sna do podizanja kipa. Čini se da kralj ipak ne može zaboraviti san i činjenicu da je Babilon osuđen da ga zamijene druge sile. Nezadovoljan što je on samo zlatna glava, kralj se želi prikazati cijelim zlatnim kipom da bi objavio svojim podanicima da će se njegovo kraljevstvo održati kroz povijest.

Ovakav ponosit stav podsjeća na graditelje Babilonske kule koji u svojoj oholosti izazivaju samoga Boga. Nabukodonozor nije ništa manje ohol u tom trenutku. On je postigao mnogo kao vladar Babilona i ne može živjeti s mišlju da će njegovo kraljevstvo na kraju proći. Prema tome, u naporu da uzdigne samog sebe, on gradi kip ukazujući na svoju silu i utvrđujući na taj način vjernost svojih podanika. Iako nije jasno je li kip trebao predstavljati kralja ili božanstvo, trebamo imati na umu da je u stara vremena crta razdvajanja između politike religije često bila nejasna, ako je uopće i postojala.

Trebamo također zapamtiti da je Nabukodonozor imao dvije prilike da upozna pravog Boga. Prvo, on stavlja na kušnju židovske mladiće i uviđa da su deset puta mudriji od drugih umnih ljudi u Babilonu. Zatim, nakon što mu nijedan mudrac nije uspio reći što je sanjao, Daniel iznosi njegove misli, san i tumačenje. Konačno, kralj priznaje nadmoćnost Danielovog Boga. Međutim, iznenađuje što te dobivene teološke pouke ne sprečavaju Nabukodonozora da se vrati idolopoklonstvu. Zašto? Najvjerojatnije zbog ponosa. Grešna ljudska bića odupiru se priznavanju činjenice da su njihova materijalna i intelektualna dostignuća bezvrijedna i osuđena na propast. Mi se možemo katkad ponašati kao mali “Nabukodonozori” kada poklanjamo previše pozornosti svojim postignućima i zaboravljamo koliko su beznačajna u usporedbi s vječnošću.

`Što možemo učiniti da ne upadnemo, čak i na vrlo suptilne načine, u istu zamku kao Nabukodonozor?`
