---
title:  Poziv na bogoslužje
date:   20/01/2020
---

`Pročitajte sljedeće tekstove: Daniel 3,8-15; Otkrivenje 13,1118. Koje podudarnosti zapažamo između događaja iz Danielovog vremena i budućih događaja?`

Zlatni kip koji je postavljen u ravnici Duri, čije ime na akadskom znači “mjesto okruženo zidom”, daje tom okruženom području izgled prostranog svetišta. Kao da to nije dovoljno, obližnja užarena peć podsjeća na žrtvenik. Babilonska glazba bila je sastavni dio liturgije. Navedeno je sedam vrsta glazbala, kao da ta brojka treba ukazati na potpunost i važnost obreda klanjanja.

Mi smo danas sa svih strana zasuti pozivima da prihvatimo nove načine života, nove ideologije, da napustimo svoju posvećenost Božjem autoritetu kakva je izražena u Njegovoj Riječi i postanemo odani suvremenim nasljednicima babilonskog kraljevstva. Privlačnosti ovoga svijeta katkad su velike, ali ne trebamo zaboraviti da naša krajnja odanost pripada Bogu Stvoritelju.

Prema proročkom kalendaru, mi živimo u posljednjim danima zemaljske povijesti. Otkrivenje 13 objavljuje da će stanovnici Zemlje biti pozvani da se poklone kipu Zvijeri. Ona će učiniti “da svi — mali i veliki, bogati i siromašni, slobodni i robovi — udare sebi žig na desnicu ili na čelo” (Otkrivenje 13,16).

Rečeno je da će svoju odanost kipu Zvijeri pokazati šest skupina ljudi: “Mali i veliki, bogati i siromašni, slobodni i robovi.” Broj Zvijeri, 666, također naglašava broj 6. To pokazuje da je kip koji je Nabukodonozor podigao samo slika onoga što će eshatološki Babilon učiniti u posljednjim danima (u vezi s brojevima 60 i 6 vidi Daniel 3,1). Prema tome, dobro je što obraćamo pozornost na zbivanja u ovom izvještaju u kojem se opisuje kako Bog suvereno upravlja svim događajima u svijetu.

`Obožavanje ne znači samo klanjanje pred nečim ili nekim i otvoreno iskazivanje potpune odanosti. Na koje druge, mnogo profinjenije načine, možemo obožavati nekoga ili nešto umjesto Gospodina?`
