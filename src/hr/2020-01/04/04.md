---
title:  Kušnja ognjem
date:   21/01/2020
---

Za tri židovska mladića, klanjanje kipu nametnuto od strane kralja očita je imitacija službe u Hramu u Jeruzalemu, u kojoj su sudjelovali u svojim ranim godinama. Iako zauzimaju određeni položaj u kraljevstvu i odani su kralju, njihova vjernost Bogu postavlja granicu njihovoj odanosti čovjeku. Oni su sigurno spremni i dalje služiti kralju kao vjerni upravitelji; međutim, ne mogu sudjelovati u ceremoniji.

`Pročitajte sljedeće tekstove: Izlazak 20,3-6; Ponovljeni zakon 6,4. Što je prema ovim redcima sigurno utjecalo na stav koji su ovi mladići zauzeli?`

Poslušni kraljevim nalozima, svi ljudi se na zvuk glazbala klanjaju zlatnom kipu i obožavaju ga. Samo njih trojica — Šadrak, Mešak i Abed Nego — ne slušaju kralja. Neki Babilonci odmah iznose to pitanje kralju. Optužitelji nastoje razgnjeviti kralja sljedećim činjenicama: 1) kralj je osobno postavio ova tri mladića nad poslovima babilonske zemlje; 2) Židovi ne služe kraljevim bogovima; 3) ne klanjaju se zlatnom kipu koji je kralj postavio (Daniel 3,12). Međutim, usprkos gnjevu, kralj nudi trojici mladića drugu priliku. Spreman je ponoviti cijeli postupak da bi se ovi ljudi mogli odreći svojeg stava i pokloniti se kipu. Ako to ne učine, bit će bačeni u užarenu peć. Nabukodonozor završava svoje obraćanje najoholijom tvrdnjom: “I koji je taj bog koji bi vas izbavio iz ruke moje?” (Daniel 3,15)

Obdareni natprirodnom snagom, odgovaraju kralju: “Bog naš, kome služimo, može nas izbaviti iz užarene peći i od ruke tvoje, kralju; on će nas i izbaviti. No ako toga i ne učini, znaj, o kralju: mi nećemo služiti tvojemu bogu niti ćemo se pokloniti kipu što si ga podigao.” (Daniel 3,17.18)

`Iako znaju da ih njihov Bog može izbaviti, nemaju jamstvo da će to učiniti. Ipak, odbijaju se pokoriti kraljevom nalogu iako znaju da bi mogli biti živi spaljeni. Kako mi izgrađujemo takvu vrstu vjere?`
