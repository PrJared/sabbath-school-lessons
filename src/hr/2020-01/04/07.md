---
title:  Za daljnje proučavanje
date:   24/01/2020
---

“Pouke koje se mogu izvući iz iskustva hebrejskih mladića u ravnici Duri vrlo su važne. Mnogi Božji sluge, iako nisu učinili nikakvo zlo, bit će u naše vrijeme predani u ruke onih koji su, nadahnuti sotonskim duhom, puni zavisti i lažne vjerske revnosti, i pretrpjet će ponižavanja i zlostavljanja. Posebno će se jarost ljudi raspaliti protiv onih koji poštuju subotu iz četvrte zapovijedi; i na kraju će biti izdana sveopća naredba kojom će se proglasiti da zaslužuju smrt.

Vrijeme nevolje koje očekuje Božji narod zahtijevat će nepokolebljivu vjeru. Njegova djeca morat će pokazati da je jedino On dostojan slavljenja i da ih nikakve okolnosti, pa čak ni smrtna opasnost, ne mogu navesti da daju i najmanji ustupak lažnom bogoštovlju. Za vjerna će srca naredbe grešnih, smrtnih ljudi biti potpuno nevažne ako se one protive Riječi vječnoga Boga. Istina će biti uzdignuta i po cijenu tamnice, progonstva ili smrti.” (Ellen G. White, Proroci i kraljevi, str. 325; u izvorniku 512)

**Pitanja za razgovor**

`1.	Pročitajte 1. Petrova 1,3-9. Zašto Bog neke ljude spasi odpatnje, a neke ne? Ili odgovor na pitanje poput ovog jednostavno nećemo sada dobiti? U slučajevima kada ne dođe do čudesnog izbavljenja, zašto trebamo vjerovati u Božju dobrotu usprkos takvom razočaranju?`

`2.	Da je ovaj događaj završio smrću židovskih mladića u užarenoj peći, kakve bismo pouke ipak mogli izvući?`

`3.	Što će prema našem razumijevanju događaja posljednjih dana biti vanjski znak koji će pokazivati kome se klanjamo? Što nam to govori o važnosti subote?`

`4.	Pročitajte Luka 16,10. Kako nam Kristove riječi iz ovogteksta pomažu da shvatimo što znači iskreno živjeti vjerom?`

`5.	Pročitajte ponovno Daniel 3,15, gdje Nabukodonozor kaže: “Koji je taj bog koji bi vas izbavio iz ruke moje?” Kako biste odgovorili na ovo pitanje?`
