---
title:  Iskustvo
date:   10/07/2020
---

**Oživljavanje crkve u Ohiju**

Financijski stručnjak Vince Waln je zahvaljujući Svetom Duhu i orguljama pretvorio mjesnu crkvu od petnaest ljudi na izumiranju, u američkoj saveznoj državi Ohio — u živu zajednicu u svojem gradu, koja je u tri godine brojčano narasla na oko osamdeset i pet vjernika. Čuda su započela kada je Vince propovijedao u raznim malim mjesnim crkvama, uključujući mjesnu adventističku crkvu u Hamiltonu, u koju je dolazio na bogoslužja još kao dijete.

“Prisustvovanje bogoslužjima stvarno je palo na niske grane”, zaključio je Vince. “U crkvi nije bilo nikoga tko bi znao svirati klavir. Moja supruga je pjevala uz pratnju snimljenu na CD-u.”

Jedne večeri se njegova supruga Darla vratila iz grada i rekla mu novost o mjesoj crkvi u Hamiltonu. Javljeno je kako se pastor te crkve seli u drugi crkveni okrug. “Ti bi mogao biti njihov pastor,” rekla je u šali.

Sljedeća dva tjedna Vince nije mogao zaboraviti tu mjesnu crkvu. Probudio bi se noću, a u ušima bi mu zvonile njezine riječi: “Ti bi mogao biti njihov pastor.”

U konačnici, Vince je pristao šest mjeseci dobrovoljno pomagati mjesnoj crkvi u Hamiltonu.

Sljedeće što je kasnije saznao, jest da mu je šest članova odbora te mjesne crkve reklo da su se molili da on bude njihov pastor.

“Te su se molitve odvijale kroz ona dva tjedna u kojima sam se budio usred noći.” svjedoči Vince. “Zasigurno je to djelovao Sveti Duh.”

U novoj ulozi Vince je pozvao umirovljenog profesionalnog orguljaša, Jerryja Taylora, da im pomaže u crkvi kao glazbeni vođa.

Jednog je dana Jerry uzbuđeno nazvao Vincea da mu javi novost: zajednica umirovljenika u Cincinnatiju prodaje orgulje s cijevima za 75.000 dolara.

“Ne možemo si to priuštiti!” rekao je Vince. “Čak bi i 5.000 dolara za nas bilo previše.”

“Pogledajmo ih svejedno”, rekao je Jerry.

Kapelan umirovljeničke zajednice bio je očaran kad je čuo potrebe mjesne crkve u Hamiltonu. Ispričao se na trenutak i, vraćajući se, rekao:

“Upravo sam razgovarao s direktorom. Tražili smo crkvu kojoj bismo dali orgulje na dar. Jedini uvjet je otvaranje vrata crkve prema društvenoj zajednici.”

Mjesna crkva Hamilton dobila je te orgulje besplatno. Čuda su se nastavila događati. Građevinski radnici preuredili su prostor mjesne crkve za ugradnju orgulja s cijevima.

Inženjeri su pomogli da se crkva priključi na gradski vodovod, jer postojeći spremnici za vodu nisu više bili za uporabu. Kršćani iz mnogih drugih vjerskih zajednica priključili su se novom crkvenom zboru.

Došao je uzbudljiv trenutak kad su dvije gospođe ušle u crkvu u subotu ujutro i izjavile da žele držati biblijsku subotu, nakon što su same proučavale Bibliju. Jedna žena i njezin suprug su kasnije kršteni.

“Čini se da su orgulje glavno glazbalo koje je Bog iskoristio da privuče ljude u našu crkvu,” smatra Vince Waln (65). “Sve što radimo, jest da ulažemo u ljude.”

_*Andrew McChesney_