---
title: 'Objavljivanje Uskrslog Krista'
date: 06/07/2020
---

U nedjelju rano ujutro dvije su se Marije žurno uputile Kristovom grobu. Nisu namjeravale ništa tražiti od Njega. Što bi im mrtav čovjek uopće mogao pružiti? Kad su Ga posljednji put vidjele, tijelo Mu je bilo okrvavljeno, izbijeno i slomljeno. Prizor križa urezao se duboko u njihov um. Sada su jednostavno htjele izvršiti svoju dužnost. S tugom su išle na grob da bi pomazale Njegovo tijelo. Potištenost je bacila sumornu sjenku na njihov život. Budućnost im je izgledala neizvjesno i pružala malo nade.

Međutim, kad su stigle do groba, preplašile su se zatekavši ga praznog. Matej sljedećim riječima opisuje događaje u vezi s jutrom uskrsnuća: “A anđeo odgovarajući reče ženama: “Ne bojte se! Znam da tražite razapetog Isusa. On nije ovdje! Uskrsnuo je kako je rekao!’” (Matej 28,5.6)

Žene je sada preplavila radost. Tamni oblaci tuge iščezli su pred blistavom svjetlošću jutra uskrsnuća. Noć tuge je prošla. Radost je ozarila njihova lica, a hvalospjevi su zamijenili žalopojke.

`Pročitajte Marko 16,1-11. Što je Marija učinila otkrivši da je Krist ustao iz mrtvih?`

Pošto se srela s uskrslim Kristom, Marija je otrčala to svima javiti. Radosnu vijest treba objaviti i ona nije mogla šutjeti. Krist je živ! Njegov grob je prazan i svijet to mora saznati! Tako i mi, kad se na svojem životnom putu sretnemo s uskrslim Kristom, moramo to objaviti jer radosnu vijest treba dijeliti.

I upravo je nevjerojatno, ali usprkos svim onim prigodama u kojima im je govorio što će se dogoditi — da će biti ubijen i da će uskrsnuti — oni koje je Isus posebno odabrao nisu povjerovali Marijinom svjedočenju. “Oni, kad čuše da je živ i da ga je ona vidjela, nisu vjerovali.” (Marko 16,11) Ako, dakle, ni sami Isusovi učenici nisu istog trenutka povjerovali, ne treba ni nas začuditi što ljudi ne prihvaćaju odmah naše riječi.

`Kada je posljednji put vaše svjedočenje naišlo na oštar otpor? Kako ste se ponijeli i što ste naučili na osnovi tog iskustva?`