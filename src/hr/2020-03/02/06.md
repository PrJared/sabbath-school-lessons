---
title: 'Moć Osobnog Iskustva'
date: 09/07/2020
---

Pogledajmo ponovno Pavla koji se nalazi pred Agripom. Apostol Pavao stoji pred tim čovjekom, posljednjim u nizu židovskih kraljeva Makabejaca iz Herodovog doma. Agripa se predstavljao kao Židov, ali u srcu je bio Rimljanin. (Vidi The SDA Bible Commentary, sv. 6, str. 436.) I tako on tu stoji — ostarjeli apostol, iznuren od svojih misionarskih putovanja, pun ožiljaka zadobivenih u borbi između dobra i zla, ali sa srcem punim Božje ljubavi i licem ozarenim Božjom dobrotom. Bez obzira na sve što mu se događalo u životu, na sva progonstva i teškoće kroz koje je prošao, još uvijek spremno objavljuje koliko je Bog dobar.

S druge strane, Agripa je ciničan, skeptičan, okorio i potpuno ravnodušan prema bilo kojem istinskom vrijednosnom sustavu. Nasuprot njemu, Pavao je pun vjere, posvećen istini, nepokolebljiv u obrani pravednosti. Kontrast između njih dvojice nije mogao biti očitiji. Dok mu se sudi, Pavao zahtijeva da govori i dobiva dopuštenje od Agripe.

`Pročitajte Djela 26,1-32. Kako je Pavao svjedočio Agripi? Što možemo naučiti iz njegovih riječi?`

Ljubaznost otvara srca, dok ih grubost zatvara. Pavao je ovdje nevjerojatno blagonaklon prema Agripi. Čak ga proglašava stručnjakom za “židovske običaje i njihova prepiranja” (Djela 26,3). A zatim se upušta u raspravu o svojem obraćenju.

`Pročitajte Pavlovo iskustvo obraćenja u Djelima 26,12-18, a zatim razmotrite kako je ono utjecalo na Agripu, što vidimo u Djelima 26,26-28. Što mislite, zašto je Agripa reagirao na takav način? Što je u Pavlovom svjedočenju ostavilo takav dojam na njega?`

Pavlovo svjedočenje o tome kako je Isus promijenio njegov život ostavilo je snažan dojam na tog bezbožnog kralja. Nijedno svjedočanstvo nije tako uspješno kao promijenjen život. Iskustvo istinskog obraćenja ima nevjerojatan utjecaj na druge. Čak i bezbožni kraljevi bivaju dirnuti životom preobraženim milošću. Iako naše iskustvo možda nije tako dramatično kao Pavlovo, i mi bismo trebali drugima govoriti što znači poznavati Isusa i biti otkupljen Njegovom krvlju.