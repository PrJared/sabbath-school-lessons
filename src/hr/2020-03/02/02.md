---
title: 'Svjedočenje Onih Od Kojih Se To Najmanje Očekivalo'
date: 05/07/2020
---

`Pročitajte Marko 5,15-20. Što mislite, zašto je Isus poslao ovog čovjeka u Dekapol da svjedoči svojoj obitelji i prijateljima, umjesto da njeguje njegovu novopronađenu vjeru držeći ga uz sebe?`

Riječ Dekapol potječe od dvije riječi: deka, što znači “deset”, i polis, što znači “grad”. Na području Dekapola u prvom stoljeću nalazilo se deset gradova smještenih na obali Galilejskog jezera. Ti gradovi bili su uzajamno povezani zajedničkim jezikom i kulturom. Ovaj opsjednuti čovjek bio je poznat mnogima u tom kraju. Zadavao je strah svojim nepredvidljivim, nasilnim ponašanjem. Međutim, Isus je u njemu vidio čovjeka koji čezne za nečim boljim i zato ga je na čudesan način oslobodio zloduha koji su ga mučili.

Kada su stanovnici ovih gradova čuli da je Isus dopustio zlodusima da zaposjednu njihovo krdo svinja i da su se svinje zatim sjurile niz obronak u more, došli su vidjeti što se zbiva. Marko bilježi:

“Kada dođoše k Isusu i vidješe opsjednutoga, koji je imao u sebi cijelu legiju, gdje sjedi, obučen i pri zdravoj pameti, uplašiše se.” (Marko 5,15) Čovjek je bio u potpunosti iscijeljen — tjelesno, duševno, emotivno i duhovno. Bît Evanđelja je u tome da u ljudima slomljenima grijehom obnovi život za kakav ih je Krist stvorio.

Tko bi bio pogodnija osoba za rad u tih deset gradova, Dekapolu, od ovog preobraženog čovjeka koji je mogao podijeliti svoje iskustvo s čitavim krajem? Ellen G. White je to dobro primijetila: “Kao Kristovi svjedoci trebamo govoriti ono što znamo, ono što smo sami vidjeli, čuli i osjetili. Ako smo korak po korak slijedili Isusa, imat ćemo što određeno reći o načinu na koji nas je vodio. Možemo reći kako smo provjerili Njegovo obećanje i utvrdili da je istinito. Možemo posvjedočiti ono što znamo o Kristovoj milosti. To je svjedočanstvo na koje nas Gospodin poziva, a zbog njegova nedostatka svijet gine.” (Isusov život, str. 273; u izvorniku 340) Bog često koristi neobične svjedoke — ljude koji su promijenjeni Njegovom milošću, da bi izazvali promjenu u našem svijetu.

`Kakvo je vaše iskustvo obraćenja? Što govorite drugima o tome kako ste prihvatili vjeru? Što imate ponuditi nekome tko nije obraćen, a mogao bi imati koristi od vašeg iskustva?`