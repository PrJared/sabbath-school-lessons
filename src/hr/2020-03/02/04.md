---
title: 'Promijenjen Život Pokazuje Razliku'
date: 07/07/2020
---

“Kad vide Petrovu i Ivanovu neustrašivost i saznadu da su neuki i priprosti ljudi, počnu se diviti. Prepoznali su u njima Isusove pratioce.” (Djela 4,13)

Novozavjetna Crkva naglo je rasla. Tri tisuće ljudi kršteno je na blagdan Pedesetnice (Djela 2,41). Još tisuće drugih pristupilo je Crkvi nekoliko tjedana poslije (Djela 4,4). Ubrzo su i vlasti zapazile što se zbiva. Ti novozavjetni vjernici bili su s Kristom. Njihov život bio je promijenjen. Bili su preobraženi Njegovom milošću i nisu mogli šutjeti.

`Pročitajte Djela 4,1-20. Što se tu dogodilo? Što se dogodilo kada su vlasti pokušale ušutkati Petra i Ivana? Kakav je bio njihov odgovor?`

Ti vjernici bili su obnovljeni u Kristu i morali su iznijeti svoju priču. Petar, ribar i galamdžija, bio je preobražen Božjom milošću. Jakov i Ivan, “sinovi groma”, koji su teško svladavali svoju ćud, bili su preobraženi Božjom milošću. Nevjerni Toma preobražen je Božjom milošću. Svi učenici i vjernici prve Crkve imali su vlastitu priču i nisu mogli šutjeti. Obratite pozornost na snažne riječi Ellen G. White u knjizi Put Kristu: “Čim netko dođe Kristu, u njegovu se srcu rađa želja da objavi drugima kakvog je dragocjenog Prijatelja stekao u Isusu. Spasonosna i posvećujuća istina ne može ostati zatvorena u njegovu srcu.” (str. 81; u izvorniku 78)

Zapazite, također, što su vjerski vođe izjavili u Djelima 4,16. Morali su priznati realnost učinjenog čuda jer je iscijeljeni čovjek stajao tu pred njima. A ipak nisu htjeli promijeniti svoj stav. Ali ni Petar i Ivan, usprkos otvorenom protivljenju, nisu se htjeli odreći svojeg svjedočanstva.

`Kako je poznavanje Krista povezano sa svjedočenjem o Kristu? Zašto je osobno poznavanje Krista toliko bitno da bismo mogli svjedočiti o Njemu?`