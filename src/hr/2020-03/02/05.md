---
title: 'Dijeljenje Našeg Iskustva'
date: 08/07/2020
---

U 26. poglavlju Djela apostolskih zatječemo apostola Pavla kako stoji kao zatvorenik pred kraljem Agripom. Obraćajući se izravno kralju, Pavao iznosi svoje osobno iskustvo i otvoreno govori o svojem životu — ne samo o vremenu kad je progonio Isusove sljedbenike, već i o razdoblju nakon svojeg obraćenja, kada je postao svjedok Isusovih djela i obećanja o uskrsnuću mrtvih (Djela 26,8).

Dok se nalazio na putu u Damask, naš Gospodin se javio Pavlu rekavši: “Jer zato ti se ukazah da te postavim slugom i svjedokom kako onome što si vidio, tako onome što ću ti objaviti.” (Djela 26,16) Svjedočenje vjere uvijek je dinamično iskustvo. Mi govorimo što je Krist učinio za nas u prošlosti, što On čini u našem životu danas i što će ostvariti za nas u budućnosti.

Kad iznosimo svoje svjedočanstvo, nikad ne govorimo o sebi. Uvijek govorimo o Njemu. On je Bog koji oprašta naše krivnje, liječi naše bolesti, kruni nas milošću i pruža nam ono što je dobro (Psalam 103,35). Kad svjedočimo, mi jednostavno iznosimo svoj osobni doživljaj Njegove zadivljujuće milosti. To je iskustvo našeg osobnog susreta s Bogom zadivljujuće milosti.

`Pročitajte 1. Ivanova 1,1-3 i usporedite s Galaćanima 2,20. Koje sličnosti uočavate? U čemu je Ivanovo iskustvo slično Pavlovom?`

Premda su imali različita životna iskustva, i Ivan i Pavao doživjeli su osobni susret s Isusom. Međutim, to njihovo iskustvo nije bilo nešto što se dogodilo u određenom trenutku u prošlosti i tu se završilo. Bilo je to trajno, svakidašnje iskustvo radovanja u Njegovoj ljubavi i hodanja u svjetlu Njegove istine.

Je li obraćenje ikada samo stvar prošlosti? Razmotrite sljedeću izjavu Ellen G. White u vezi s onima koji smatraju da je njihovo iskustvo obraćenja u prošlosti jedino bitno: “Pošto su jednom saznali nešto o vjeri, kao da više nisu imali potrebu za svakidašnjim obraćenjem. Međutim, svakom od nas potrebno je svakidašnje obraćenje.” (Manuscript Releases, sv. 4, str. 46)

`Bez obzira na vaša iskustva iz prošlosti, čak i ako su vrlo dojmljiva i dramatična, zašto je ipak važno da iz dana u dan održavate odnos s Gospodinom — da svakodnevno iskusite stvarnost Njegovog postojanja, Njegovu dobrotu i silu? Iznesite svoj odgovor u razredu.`