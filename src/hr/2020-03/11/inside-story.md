---
title:  Iskustvo
date:   11/09/2020
---

**Mrtva žena koja govori**

Od liječnika Tomasza Karaudaa, 28-godišnjeg adventista u Poljskoj, zatraženo je da potpiše da je žena umrla, iako je još bila živa. Medicinska sestra dovezla je ženu do respiratorske jedinice u kojoj je bio Tomasz, koji je obavljao svoju liječničku vizitu. Po svemu sudeći, bila je mrtva. Imala je rak pluća, zarađen dugogodišnjim pušenjem. Mrtvačka ukočenost zahvatila je cijelo njezino tijelo, a krv se spustila na leđa. Njezina koža, uobičajeno ružičasta zbog krvi ispunjenom kisikom, postala je blijeda jer se krv njezinim kapilarama spuštala i povlačila u veće vene. Njezino stanje bilo je nepopravljivo loše.

“Nikada prije nisam vidio nešto takvo,” svjedoči Tomasz prisjećajući se tih trenutaka. “Bila je mrtva, a opet je sjedila u invalidskim kolicima i razgovarala.” Žena je bila na prepunoj jedinici intenzivne njege, ali njezin liječnik, vidjevši da više ništa ne može pomoći, poslao ju je na čekanje, kako bi se oslobodio krevet za još jedan ozbiljan slučaj. Medicinska sestra je pitala Tomasza bi li žena mogla ostati u respiratorskoj jedinici.

Niti taj odjel nije imao slobodnog kreveta, pa je Tomasz stavio u hodnik pokretni krevet i nježno položio bolesnicu na njega. Primaknuvši stolac, sjeo je i razgovarao s njom sljedeća dva sata. Žena je znala da umire. Izrazila je žaljenje zbog svojeg lošeg životnog izbora.

“Cijeli sam život provela pušeći,” žalila je. “Kad bih se samo mogla vratiti i početi život opet iznova!”

Tomasz nije znao što bi rekao. Osjećao se kao uhvaćen u neprilici sličnoj onoj s razbojnikom na križu, opisanim u Bibliji. Držao je ženu za ruku. Napokon je žena udahnula posljednji dah i izdahnula. Tomasz je potpisao smtrni list.

“Velika je odgovornost biti kršćanski liječnik,” svjedoči Tomasz, koji je studirao na državnom medicinskom fakultetu. “Nitko nas na falultetu nije učio kako izaći na kraj u takvim neprilikama.”

On kaže da je korisno uzeti nečiju ruku i pružiti mu nadu riječima: “Sve će biti u redu,” iako umiruća osoba zna da je jedino što čeka — smrt. “Ponekad je najbolje ništa ne reći,” kaže Tomasz. “Ponekad je jedino što možete učiniti zadržati ruku i tiho se moliti.”

Svijet umire u grijehu. U mnogim je slučajevima već nastupila mrtvačka ukočenost, a stanje se može činiti nepovratnim. Hoćete li pridržati nečiju ruku? Hoćete li se moliti za tu osobu? Hoćete li ponuditi nadu?

_*Andrew McChesney_