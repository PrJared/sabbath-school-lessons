---
title: 'Nešto O Čemu Vrijedi Svjedočiti'
date: 10/09/2020
---

“S Kristom sam razapet na križ; živim — ali ne više ja, nego Krist živi u meni: život koji sada provodim u tijelu, provodim u vjeri u Sina Božjega, koji mi je iskazao ljubav i samoga sebe za mene predao.” (Galaćanima 2,19.20)

Neprijeporno je da prihvaćanje Krista podrazumijeva određene žrtve. Ima stvari koje On traži da odbacimo. Isus je otvoreno rekao kakva je posvećenost potrebna da bismo Ga slijedili: “Ako tko hoće ići za mnom, neka se odreče samog sebe, neka svaki dan uzme križ svoj i neka me slijedi!” (Luka 9,23) Smrt na križu je bolna. Kada svoj život pokorimo Kristovim zahtjevima i kad se naš “stari čovjek” razapne (vidi Rimljanima 6,6), to je bolno. Bolno je odbaciti omiljene želje i dugogodišnje navike, ali nagrada koja nas čeka uvelike nadmašuje tu bol.

Svjedočanstvo koje vrši snažan utjecaj na druge i mijenja njihov život, usmjerava se na ono što je Krist učinio za nas, a ne na ono čega smo se mi odrekli radi Njega — na Njegovu žrtvu, a ne na naše takozvane “žrtve”. Jer Krist nikad ne traži od nas da se odreknemo nečega što bi bilo za naše najveće dobro.

Ipak, povijest kršćanstva puna je izvještaja o ljudima koji su morali podnijeti goleme žrtve radi Krista. Nisu ti ljudi na neki način zaradili svoje spasenje niti su im njihova djela, koliko god bila nesebična i požrtvovna, dala neke zasluge pred Bogom. U većini slučajeva ti muškarci i žene, shvativši što je Krist učinio za njih, bili su spremni sve položiti na žrtvenik odazivajući se na poziv koji im je Bog uputio.

`Pročitajte sljedeće tekstove: Ivan 1,12; 10,10; 14,27; 1. Korinćanima 1,30. Naše se svjedočenje uvijek zasniva na onome što je Krist učinio za nas. Navedite neke darove Njegove milosti spomenute u tim redcima.`

U svjetlu navedenih tekstova sjetite se što je Krist učinio za vas. Možda ste cijelog života bili posvećeni kršćanin ili ste u jednom trenutku doživjeli neko dramatičnije obraćenje. Razmišljajte o tome koliko je Isus bio dobar prema vama i o miru, sreći i osjećaju svrhe koji vam je pružio. Sjetite se trenutaka kad vam je On davao snagu dok ste prolazili kroz teška životna iskustva.

`Kakvu ste žrtvu bili pozvani pretrpjeti radi Krista? Što ste naučili iz svojih iskustava što bi moglo biti blagoslov za druge?`