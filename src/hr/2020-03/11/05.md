---
title: 'Svjedočenje Sa Sigurnošću'
date: 09/09/2020
---

`Pročitajte sljedeće tekstove: 1. Ivanova 5,11-13; Hebrejima 10,19-22; 1. Korinćanima 15,1.2. Kakva nam uvjerenja ti tekstovi pružaju u vezi s vječnim životom, što nam omogućava da o spasenju u Kristu svjedočimo sa sigurnošću?`

Ako ne osjećamo sigurnost u svoje spasenje u Kristu, nećemo je moći pokazati ni drugima. Ne možemo dijeliti nešto što sami ne posjedujemo. Ima savjesnih kršćana koji žive u stalnoj nesigurnosti pitajući se hoće li ikada biti dovoljno dobri da bi bili spašeni. Međutim, kao što je mudri stari propovjednik jednom rekao: “Kad gledam u sebe, ne vidim kako bih mogao biti spašen. Ali kad pogledam u Isusa, ne vidim kako bih mogao biti izgubljen.” Gospodnje riječi koje odzvanjaju stoljećima, ulijevaju nam sigurnost: “Obratite se k meni da se spasite, svi krajevi zemlje, jer ja sam Bog i nema drugoga!” (Izaija 45,22)

Gospodin želi da se svatko od nas raduje spasenju koje On nudi potpuno besplatno. Naš Bog želi da mi iskusimo što znači biti opravdan Njegovom milošću i slobodan od osude koju donosi krivnja za grijeh. Kao što Pavao kaže u Poslanici Rimljanima: “Dakle: opravdani vjerom u miru smo s Bogom po našem Gospodinu Isusu Kristu.” (Rimljanima 5,1) On dodaje da možemo pronaći sigurnost u tome što “sad, dakle, nema više nikakve osude onima koji su u Kristu Isusu” (Rimljanima 8,1). Apostol Ivan potvrđuje: “Tko ima Sina, ima život; tko nema Sina Božjega, nema života.” (1. Ivanova 5,12)

Ako smo vjerom prihvatili Krista i ako On Duhom prebiva u našem srcu, dar vječnog života imamo već danas. To ipak ne znači da Božju milost i spasenje u Kristu koje smo jednom doživjeli, ne možemo više nikada izgubiti (2. Petrova 2,18-22; Hebrejima 3,6; Otkrivenje 3,5). Mi još uvijek imamo slobodu izbora i možemo se udaljiti od Gospodina. Ali kada doživimo Njegovu ljubav i shvatimo dubinu Njegove žrtve, ne bismo se trebali više nikada svojom odlukom udaljiti od Onoga koji nas toliko voli. Umjesto toga, trebamo iz dana u dan tražiti priliku da drugima govorimo o milosti koja nam je dana u Isusu.

`Imate li sigurnost u spasenje u Isusu? Ako imate, na čemu je zasnivate? Zašto imate tu sigurnost? Gdje je pronalazite? S druge strane, ako niste sigurni, što je uzrok tome? Kako možete pronaći tu sigurnost?`