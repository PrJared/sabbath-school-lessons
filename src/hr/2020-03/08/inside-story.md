---
title:  Iskustvo
date:   21/08/2020
---

**Iznenađenje u Sudanu**

Život u Sudanu bio je izazov u radu adventističkog bračnog para — djelatnika Humanitarne organizacije ADRA. Tamo dnevna temperatura doseže 39 do 42 stupnja Celzija, i tako od svibnja do rujna. Nakon radnog dana, za moju suprugu Suzanne i mene hladni napitak bio je prava poslastica.

Vraćajući se jednog dana kući, slijedio sam Suzanne u kuhinju dok je ona spremala jelo. Dok sam sjedio za kuhinjskim pultom, lamatajući nogama kao dječak kojemu noge ne dosežu do poda, Suzanne me pitala što želim piti.

“Što imaš?” pitao sam.

Stavivši ruke na bokove, ona me obavijestila visokim glasom, kao da govori razmaženom djetetu: “Imam napitak od naranče, neko piće od korijena, ili sprite.”

“Hmm, želio bih squirt”, rekao sam, misleći na omiljeni hladni napitak koji nisam imao priliku vidjeti od odlaska iz našeg doma u Sjedinjenim Američkim Državama.

“Nemam ništa od toga,” rekla je Suzanne, oponašajući isti ton glasa, kao da razgovara s djetetom.

Skočio sam od kuhinjskog pulta, bacio se na pod i na dječji način počeo izvikivati: “Želim squirt! Želim squirt!” Udarao sam nogama i šakom o pod i zahtijevao sam željeni napitak. Plakao sam. Ali sve je bilo bezuspješno. Tog napitka nije bilo. Suzanne i ja smo se smijali i smijali, do suza. Takvi trenuci olakšavali su nam teške dane. Izigravali smo ponašanje mame i razmaženog djeteta. I tako se opuštali.

Dva sata kasnije jedna naša prijateljica zaustavila se na našem kolnom prilazu. Radila je za Američku agenciju za međunarodni razvoj u glavnom gradu Sudana, Khartoumu, i bila je naša osoba za vezu u nekoliko projekata naše ADRA-e koji je financirala organizacija USAID (Američka pomoć). Omogućila nam je primanje pošte na njezinu službenu adresu, i tog nam je dana dostavila paket iz Sjedinjenih Američkih Država s dugoočekivanim potrepštinama za kosu i još nekoliko sitnica.

Otvorili smo paketić. Naši američki prijatelji poslali su nam vrećicu grožđica prelivenih čokoladom. Vrlo poželjna vrećica grožđica ležala je točno na vrhu. Ispod su se još gnijezdile obične grožđice i dvije boce balzama za kosu. Ali čekaj! Činilo se da u kutiji ima još nečega. Kopajući po kutiji, pronašao sam, veliku bocu napitka squirta!

Nikad nismo tražili napitak ni od koga u Sjedinjenim Američkim Državama. Ali tog vrućeg dana u Sudanu Bog nam je pružio posebnu poslasticu. Prije nekoliko tjedana Suzanne je pitala za to piće, i boca je bila na putu za Khartoum. Bog se brine za sve u našem životu, do najmanjih pojedinosti, i On voli davati. “Davati znači živjeti.” (Ellen G. White, Isusov život, str. 515, izvornik 623). Bog je obećao: “A koji traže Jahvu, ne trpe oskudice.” (Psalam 34,11) Vidite, onima koji su “kao djeca”, Bog nekada ispunjava i naoko beznačajne sitnice.

Kad me Bog vidio kako se kao dijete smiješno bacam i tražim meni drag napitak, mora da se nasmiješio i pomislio: “Pričekaj i vidi što imam za tebe!”

_*Glenn Mitchell_