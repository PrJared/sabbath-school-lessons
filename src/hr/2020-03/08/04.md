---
title: 'Isusova Služba Iscjeljenja 1'
date: 18/08/2020
---

Evanđeoska metoda našega Gospodina podrazumijeva nešto više od napamet naučenih govora i unaprijed pripremljenih prezentacija — on je bogat i dinamičan kao sam život. Mi se svakog dana susrećemo s ljudima koji imaju svakojake potrebe — tjelesne, umne, emotivne i duhovne. Krist želi preko nas zadovoljiti te potrebe tako što ćemo pokazivati zanimanje za ljudsku usamljenost, tugu i bol, ali i za njihove radosti, nade i snove.

Isus je služio neposrednim potrebama ljudi da bi na kraju mogao zadovoljiti njihove najdublje potrebe. Potreba je područje života u kojem ljudi osjećaju da ne mogu sami riješiti problem. To može biti potreba da ostave pušenje, da skinu kilograme, da prijeđu na zdraviji način prehrane ili da smanje stres. To može biti potreba za hranom, domom ili zdravstvenom njegom. To također može biti potreba za bračnim ili obiteljskim savjetovanjem.

Međutim, ljudskim bićima najviše nedostaje ona krajnja potreba, osobni odnos s Bogom i uviđanje da njihov život ima vječno značenje. Pomirenje s Bogom u ovom pokvarenom svijetu naša je najveća potreba.

`Pročitajte izvještaje o uzetom čovjeku u Mateju 9,1-7 i ženi koja je bolovala od krvarenja u Marku 5,25-34. Kakve naznake nalazimo u oba događaja o tome da je Isus povezivao tjelesno izlječenje s ispunjenjem ljudske krajnje potrebe — za pomirenjem s Bogom?`

Isusova iscjeliteljska služba obuhvaćala je mnogo više od tjelesnog i emotivnog iscjeljenja. Isus je želio da ljudi dožive cjelovitost koju im je grijeh oduzeo. Tjelesno liječenje bez duhovnog iscjeljenja za Krista je bilo nepotpuno. Ako nas Božja ljubav pokreće da nekome poželimo tjelesnu i emotivnu dobrobit, ona će nas još više pokrenuti da toj osobi poželimo duhovnu dobrobit — da iskusi puninu života ovdje i u vječnosti. Uostalom, svaka osoba koju je Isus iscijelio na kraju je umrla. Prema tome, stvarna potreba tih ljudi bila je prije svega duhovna, zar ne?

`Koje bi inicijative naša crkva mogla pokrenuti u društvu kako bi zadovoljila različite potrebe i pokazala ljudima da nam je istinski stalo do njih? Razmišljajte o ljudima u vašoj društvenoj sredini. Što vaša crkva poduzima da bi poboljšala njihov život?`