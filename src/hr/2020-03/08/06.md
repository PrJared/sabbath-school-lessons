---
title: 'Što Je Isusu Doista Važno'
date: 20/08/2020
---

Isusovu poruku upućenu učenicima u Mateju 24, koja spaja događaje povezane s razorenjem Jeruzalema i vrijeme neposredno prije Njegovog povratka, slijede tri usporedbe o posljednjem vremenu, zapisane u Mateju 25. Te usporedbe otkrivaju karakterne osobine onih koji čekaju Isusov drugi dolazak, a koje su Njemu doista važne. Usporedba o deset djevica naglašava važnost istinskog, dosljednog duhovnog života. Usporedba o deset talenata ističe važnost vjerne upotrebe darova koje je Bog povjerio svakome od nas. Usporedba o ovcama i jarcima otkriva da pravo kršćanstvo služi potrebama onih koje Bog svakodnevno dovodi u naš život.

`Pročitajte Matej 25,31-46. Kako Isus opisuje istinsko kršćanstvo? Navedite područja službe o kojima ovaj tekst govori.`

Premda ova usporedba govori o zadovoljavanju stvarnih tjelesnih potreba ljudi — što je jedan od aspekata ove usporedbe koji ne treba zanemariti — je li moguće da tu postoji nešto više? U ljudskoj duši postoji skrivena glad i žeđ koja teži da bude zadovoljena (Ivan 6,35; 4,13.14). Svi smo mi došljaci koji čeznu za domom sve dok ne pronađemo svoje istinsko postojanje u Kristu (Efežanima 2,12.13.19). Mi smo duhovno goli sve dok se ne obučemo u Njegovu pravednost (Otkrivenje 3,18; 19,7.8).

Starozavjetni proroci često su opisivali stanje čovjeka kao neizlječivo bolesnog (Izaija 1,5; Jeremija 30,12-15). Bolest grijeha je smrtonosna, ali prorok nas upućuje na lijek: “Al’ ja ću te iscijeliti, rane ti zaliječiti — riječ je Jahvina.” (Jeremija 30,17) Isus je lijek za bolest naše duše koja je opasna po život.

Usporedba o ovcama i jarcima poziva nas da ispunjavamo tjelesne potrebe ljudi oko nas, ali i mnogo više od toga. To je objava o Kristu koji zadovoljava najdublje potrebe duše, a ujedno i poziv da surađujemo s Njim u služenju ljudima. Živjeti za sebe i zanemarivati tjelesne, umne, emotivne i duhovne potrebe drugih znači gubitak vječnosti. Oni koji u ovoj usporedbi daju svoj život za nešto veće od njih samih dobivaju pohvalu od svojega Gospodina i dobrodošlicu u vječnost, dok oni koji sebično slijede vlastite planove i zanemaruju potrebe drugih bivaju osuđeni.