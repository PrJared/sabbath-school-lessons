---
title: 'Isusovo Ophođenje S Ljudima'
date: 17/08/2020
---

Isus je iznosio na svjetlo ono što je najbolje u ljudima. Čak i kad su okolnosti bile neobično izazovne, On je bio milosrdan. Lukino evanđelje bilježi da se mnoštvo “divilo lijepim riječima što su izlazile iz njegovih usta” (Luka 4,22), a Ivanovo evanđelje dodaje da “po Isusu Kristu dođe milost i istina” (Ivan 1,17). Njegov pristup ljudima bio je razoružavajući. Njegove blage riječi dirale su osjetljivu strunu u ljudskom srcu.

`Pročitajte Matej 8,5-10; Marko 12,34. Koje je riječi pune nade Isus neočekivano uputio ovoj dvojici ljudi — rimskom stotniku i židovskom pismoznancu?`

Isusove riječi upućene rimskom vojnom zapovjedniku bile su revolucionarne. Pomislite kako se morao osjećati ovaj prekaljeni vojnik kad je Isus izjavio da toliko vjere nije našao čak ni u Izraelu. Zapitajte se također što li je židovski pismoznanac pomislio kad je Isus rekao: “Nisi daleko od kraljevstva Božjeg.” Isus je imao tu sposobnost da iz ljudi izvuče ono najbolje. Malo je toga što može tako uspješno otvoriti srca za Evanđelje kao pohvala. Zato potražite ono što je dobro u ljudima oko vas i stavite im do znanja da ih cijenite.

`Usporedite sljedeće retke: Izaija 42,3; Kološanima 4,5.6; Efežanima 4,15. Kojim nas ključnim načelima ovi redci uče kad je riječ o objavljivanju naše vjere drugima i našem odnosu prema njima?`

Kada su naše riječi ohrabrujuće i blagonaklone, one vrše pozitivan utjecaj na život drugih. Izaijine proročke riječi otkrivaju da Isus “ne lomi napuknutu trsku” i ne “gasi stijenj što tinja”. Drugim riječima, Isus je bio toliko suosjećajan da je vodio računa da nepotrebno ne povrijedi nekoga tko tek pristupa vjeri i da ne ugasi ni najslabiji plamičak vjere u nečijem srcu.

`Zbog čega je način na koji nešto kažemo isto toliko važan, ako ne i važniji, od onoga što kažemo? Što mislite o sljedećoj izjavi: “Istina je istina i ljudi bi je trebali prihvatiti kao takvu ili je u potpunosti odbaciti”? Što je pogrešno u toj istinitoj izjavi?`