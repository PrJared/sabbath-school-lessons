---
title: 'Simboli Božje Riječi'
date: 09/08/2020
---

`Pročitajte sljedeće tekstove: Psalam 119,105; Jeremija 23,29; Luka 8,11; Matej 4,4. Kojih pet simbola u tim tekstovima opisuju Božju riječ? Zašto je po vašem mišljenju baš tih pet simbola upotrijebljeno za Božju riječ?`

Različiti simboli u ovim tekstovima opisuju neke od glavnih uloga Božje riječi. Kada drugima govorimo o Svetom pismu, ono je poput svjetiljke koja im obasjava život. Isus, “svjetlo svijeta”, probija se kroz tamu njihovih zabluda o Bogu i Njegovom karakteru. Umovi pomračeni zabludama o Bogu preko Božje riječi bivaju obasjani Duhom Svetim.

Prema proroku Jeremiji, Božja riječ je kao oganj i malj. Ona spaljuje trosku grijeha u našem životu i lomi naša tvrda srca. Zato kad pomažemo ljudima da u Svetom pismu otkriju Isusovu slavu, njihova srca bivaju slomljena, a plamen Njegove ljubavi spaljuje trosku sebičnosti, pohlepe, požude i usmjerenosti na sebe.

Božja riječ se također uspoređuje sa sjemenom. Ključna karakteristika sjemena je oživljavanje. Sjemenu treba vremena da nikne. Ne klija svako sjeme u isto vrijeme. Ne rastu sve biljke istom brzinom. Ali u odgovarajućim uvjetima klica probija sjeme i pruža se kroz tlo u novi život. Kad sjeme Božje riječi posijemo u umove i srca drugih, nećemo uvijek vidjeti trenutačne rezultate, ali sjeme u tišini klija i u vrijeme koje Bog odredi, ako ljudi odgovore na poticaje Duha Svetoga, ono će donijeti žetvu za Božje kraljevstvo.

Isus uspoređuje svoju Riječ s hranjivim kruhom. Kao što mnogi od nas znaju, malo toga tako zasićuje kao dobar kruh. Božja riječ taži glad duše i zadovoljava naše najdublje duhovne čežnje. Kad budete dijelili s drugima obećanja iz Božje riječ i pomagali im da otkriju da je Isus ta Riječ, njihov život bit će preobražen Njegovom dobrotom, a oni će biti očarani Njegovom ljubavlju, zadivljeni Njegovom milošću i zadovoljni u Njegovoj prisutnosti.

`Razmislite o istinama koje su nam poznate samo zahvaljujući Bibliji. Što nam to govori o tome koliko bismo trebali cijeniti njezin nauk?`