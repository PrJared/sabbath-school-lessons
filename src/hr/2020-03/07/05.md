---
title: 'Primjena Božje Riječi'
date: 12/08/2020
---

Netko je u Božjoj riječi nabrojio više od tri tisuće obećanja. Svako od tih obećanja potječe iz srca Boga punog ljubavi koji “može učiniti neograničeno više od onoga što možemo moliti ili misliti” (Efežanima 3,20). Božja obećanja su savezi koje On sklapa sa svakim od nas. Kad se vjerom pozivamo na ta obećanja i kad učimo druge ljude da se pozivaju na njih, nebeski blagoslovi ulijevaju se u naš život. Apostol Pavao naglašava tu božansku stvarnost u Rimljanima 8: “On koji čak nije poštedio vlastitog Sina, već ga predao za sve nas, kako nam neće dati sve ostalo s njime?” (Rimljanima 8,32) Apostol Petar pojašnjava to obećanje izjavljujući da nas je “njegova božanska snaga obdarila … svime što je potrebno za život i pobožnost” (2. Petrova 1,3). Krist je svojom smrću na križu i pobjedom nad Sotonom, poglavarstvima i silama tame osigurao sve što nam je potrebno da bismo živjeli pobožnim, duhovnim životom. On obećava da će se pobrinuti i za naše osnovne tjelesne potrebe.

`Usporedite 1. Ivanova 1,7-9 i Filipljanima 4,13.19. Mada su ova obećanja sasvim različita, čemu nas ona uče u vezi s Božjim karakterom? Kako su ta obećanja utjecala na vaš život?`

Svako obećanje o kojem smo čitali u ovim redcima govori o nečemu različitom, ali nam sva ona daju vrlo sličnu sliku o Bogu. Ona prikazuju Boga kao Onoga koji rado oprašta, koji posjeduje neograničenu moć i brine se o našim osnovnim potrebama. Ona nam ulijevaju sigurnost da smo mi Bogu vrlo dragocjeni.

`Pročitajte Hebrejima 3,19; 4,1-3; Matej 13,58. Što nam ti redci govore o potrebi da vjerujemo?`

U Bibliji ima tako mnogo predivnih Božjih obećanja. Kada se mi vjerom pozivamo na obećanja iz Božje riječi i vjerujemo u njih zato što ih je Krist dao, blagoslovi povezani s tim obećanjima postaju naši.

Međutim, nedostatak povjerenja u Božju sposobnost da učini ono što je obećao u svojoj Riječi ograničava ispunjenje Njegovih obećanja u našem životu. Molite se da vas Bog ovoga tjedna uputi na nekoga kome su potrebna obećanja koja ulijevaju nadu, a nalaze se u Božjoj riječi.