---
title: 'Za Daljnje Proučavanje'
date: 25/09/2020
---

“Oni koji vrše duhovni nadzor nad crkvom trebali bi osmisliti sredstva i načine kako bi se svakom vjerniku omogućilo da na neki način sudjeluje u Božjem djelu. To se u prošlosti prečesto zanemarivalo. Nisu bili jasno izloženi niti su provođeni planovi na osnovi kojih bi talenti svih vjernika bili upotrijebljeni u aktivnoj službi. Malo je onih koji razumiju koliko je zbog toga izgubljeno.

Vodeći ljudi u Božjem djelu moraju, kao mudri vojskovođe, praviti planove za napredovanje duž čitave bojišnice. U svojem planiranju oni trebaju obratiti posebnu pozornost na posao koji obični vjernici mogu obaviti za svoje prijatelje i susjede. Božje djelo na Zemlji ne može se dovršiti sve dok se muškarci i žene, vjernici naše crkve, ne prihvate posla i ne pridruže naporima propovjednika i službenika crkve.

Spasenje grešnika zahtijeva ozbiljan, osobni rad. Mi moramo odnijeti ljudima Riječ života, a ne čekati da oni nama priđu. O, kad bih mogla pronaći odgovarajuće riječi koje bi pokrenule muškarce i žene na marljiv rad! Preostalo nam je tako malo vremena. Nalazimo se na samoj granici vječnog svijeta. Ne smijemo gubiti vrijeme. Svaki trenutak je zlata vrijedan i odviše dragocjen da bi se posvetio udovoljavanju sebi. Tko su oni koji će usrdno tražiti Boga, crpiti snagu i milost od Njega i postati Njegovi vjerni radnici u misijskom polju?

U svakoj crkvi ima talenata koji se pravilnim radom mogu razviti tako da budu od velike pomoći u Djelu. Za izgradnju naših crkava sada je potrebno usrdno zalaganje mudrih radnika kako bi se uočili i razvili talenti u crkvi — talenti koji se mogu usavršiti za službu Učitelju.” (Ellen G. White, Testimonies for the Church, sv. 9, str. 116, 117)

**Pitanja za razgovor**

`1.	Koja je glavna poruka Ellen G. White u navedenom ulomku?Kakav bi utjecaj ona mogla imati na vaše osobno svjedočenje i na službu vaše crkve?`

`2.	Na koji se način prava ljubav uvijek pokazuje? Koji su lažnioblici ljubavi, koji imaju malo toga zajedničkog s pravom ljubavlju?`

`3.	Razgovarajte u razredu o žrtvama koje su ljudi podnijeli zaGospodina, uključujući i gubitak života. Što možete naučiti iz tih događaja?`

**Oikos: Ovog tjedna čitamo iz knjige Ellen G. White, Služba liječenja, Znaci vremena, 2014., poglavlje 5**