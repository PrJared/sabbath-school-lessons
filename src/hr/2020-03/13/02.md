---
title: 'Isusova Samopožrtvovna Ljubav'
date: 20/09/2020
---

Apostol Pavao poziva nas da “dopustimo” ili “omogućimo” da Kristov um prebiva u nama. Kakav je bio Kristov um? Što je upravljalo Njegovim misaonim tokovima? Što je bilo temelj Njegovog razmišljanja?

`Pročitajte Filipljanima 2,5-11. Kako nam ti redci otkrivaju srž Kristovog razmišljanja i motiv koji je upravljao čitavim Njegovim životom?`

Isus je od vječnih vremena bio jednak s Bogom. Pavao objavljuje tu vječnu istinu sljedećim riječima: “Koji se, premda u obličju Božjem, nije otimao da bude jednak Bogu.” (Filipljanima 2,6 — Varaždinska Biblija) Riječ “obličje” prijevod je grčke riječi morphê. Ona označava samu bît nekog pojma, povezuje dva pojma podjednake vrijednosti. Prema adventističkom biblijskom komentaru, “to dovodi Krista u ravnopravan položaj s Ocem i postavlja Ga iznad svake druge sile. Pavao naglašava tu istinu da bi življe dočarao dubinu Kristovog dragovoljnog poniženja.” (The SDA Bible Commentary, sv. 7, str. 154)

Govoreći o Njegovoj vječnoj naravi, Ellen G. White dodaje: “U Kristu je iskonski, nepozajmljeni, nestečeni život.” (Isusov život, str. 435; u izvorniku 530)

Iako jednak Bogu od vječnih vremena, Isus je “ponizio sam sebe” (Filipljanima 2,7 — DK). Tu je također upotrijebljen zanimljiv grčki izraz, koji bi se doslovno mogao prevesti riječju “ispraznio”. Isus je dobrovoljno “ispraznio sebe” od svojih prednosti i povlastica koje je imao kao jednak Bogu, da bi uzeo ljudsko obličje i postao skromni sluga čovječanstva. A kao sluga, On je čitavom svemiru otkrio nebeski zakon ljubavi i u završnom činu pokazao najveću ljubav na križu. Dao je svoj život da bi nas spasio za vječnost.

Osnovu Isusovog razmišljanja činila je samopožrtvovana ljubav. Stoga slijediti Isusa znači voljeti kao što je On volio, služiti kao što je On služio, propovijedati kao što je On propovijedao. Međutim, dopustimo li Isusu da nas preko Duha Svetoga isprazni od naših sebičnih želja, stajat će nas nečega. Isusa je to stajalo svega. Ali Sveto pismo za Njega kaže: “Zato ga Bog uzdiže na najvišu visinu i dade mu jedincato ime koje je iznad svakoga drugog imena.” (Filipljanima 2,9)

Nebo će biti vrijedno svake žrtve koju prinesemo na zemlji. Da, bit će žrtava na putu, ali radost službe već danas ih nadmašuje, a vječna radost življenja s Kristom kroz vječnost učinit će da svaka žrtva koju ovdje pretrpimo djeluje beznačajno.

`Kada ste posljednji put morali “umrijeti sebi” radi Krista? Što vam vaš odgovor govori o vašem kršćanskom putu?`