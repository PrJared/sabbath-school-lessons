---
title: 'Božje Izabrano Sredstvo'
date: 22/09/2020
---

Kad je Pavao prihvatio Krista, njegov život iz korijena se promijenio. Krist mu je dao potpuno novu budućnost. Poveo ga je iz njegove zone udobnosti u iskustva kakva je teško mogao i zamisliti. Pod vodstvom Duha Svetoga apostol Pavao je propovijedao Božju riječ tisućama ljudi širom Sredozemlja. Njegovo svjedočenje promijenilo je povijest kršćanstva i čitavog svijeta.

`Pročitajte Djela 9,3-6.10-20. Kako nam ti redci otkrivaju da je Isus imao uzvišeniji cilj za Pavlov život?`

Isus često bira pojedince od kojih se najmanje očekuje da bi svjedočili u Njegovo ime. Sjetite se ljudi opsjednutih zlodusima, žene Samarijanke, carinika, prostitutke, galilejskih ribara, a onda i tog ogorčenog progonitelja kršćana. Svi oni bili su najprije preobraženi milošću, a zatim poslani da s radošću u srcu govore o tome što je Krist učinio u njihovom životu. Nikome od njih nikad nije dosadilo o tome govoriti. Jer ono što je Krist za njih učinio bilo je tako čudesno da su to morali prenijeti drugima. Jednostavno nisu mogli šutjeti.

`Usporedite Djela 28,28-31 i 2. Timoteju 4,5-8. Koje naznake tu nalazimo da se Pavao nikad nije pokolebao u svojoj čvrstoj odluci da čitav život posveti Kristu i službi zadobivanja duša?`

Pri kraju života, dok se nalazio u kućnom pritvoru u Rimu, Pavao potvrđuje “da je ovo Božje spasenje poslano poganima. Oni će ga i prihvatiti” (Djela 28,28). Izvještaj bilježi da je on primao sve koji su ga dolazili posjetiti i da im je propovijedao Riječ (Djela 28,30.31). Dok mu se kraj približavao, ohrabrivao je Timoteja da obavlja djelo evanđelista, a za sebe je mogao mirno reći: “Plemenitu sam borbu izvojevao, trku dovršio, vjeru sačuvao.” (2. Timoteju 4,7)

Premda naš poziv možda nije tako dramatičan kao Pavlov, Bog ipak poziva svakog od nas da surađuje s Kristom u Njegovom nastojanju da promijeni svijet. Pavao je usprkos svim teškoćama s kojima se suočavao tijekom godina (vidi 2. Korinćanima 11,25-30) ostao vjeran svojem zvanju u Gospodinu. A životna priča o tome kako je bivši progonitelj Isusovih sljedbenika postao najutjecajniji i najznačajniji zagovornik kršćanske vjere (osim Isusa), ostaje moćno svjedočanstvo o tome što Gospodin može učiniti preko nekoga tko posveti svoj život Njegovom djelu.

`Na koji je posao Bog vas pozvao? Obavljate li ga?`