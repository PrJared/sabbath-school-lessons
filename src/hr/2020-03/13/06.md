---
title: 'Zavjet Ljubavi'
date: 24/09/2020
---

Pri kraju tog razgovora između Petra i Isusa, vidimo njih dvojicu kako hodaju obalom. Dok valovi zapljuskuju obalu, Isus govori Petru o cijeni učeništva. On želi da Petru bude sasvim jasno s čim će se sve suočavati ako prihvati Isusov poziv da “pase Njegove ovce”.

`Pročitajte Ivan 21,18.19. Što je Isus rekao Petru o cijeni učeništva? Zašto je Isus otkrio Petru nešto tako uznemirujuće baš u tom trenutku njegovog života?`

Tim je riječima Krist prorekao mučeničku smrt koju će Petar jednog dana doživjeti. Njegove ruke bit će prikovane za križ. Otkrivajući mu to, Krist je Petru ponudio izbor. Ponudio mu je najveću životnu radost — da vidi duše osvojene za Božje kraljevstvo. Na blagdan Pedesetnice promatrat će tisuće ljudi kako dolaze Kristu. Činit će čuda u Isusovo ime i proslavit će Ga pred još mnogim ljudima. Imat će vječnu radost zajedništva s Kristom u radu za Njega.

Ali ta prednost imat će svoju cijenu. Ona će zahtijevati žrtvu, i to onu najveću. Dakle, od Petra se tražilo da se zavjetuje širom otvorenih očiju. Jer Petar je sada znao da nema te žrtve koja bi ga spriječila da se pridruži Isusu u Njegovom poslanju na ovom svijetu.

`Pročitajte 1. Ivanova 3,16-18. Za Ivana je ljubav nešto više od nejasne apstrakcije. Kako Ivan definira krajnju žrtvu ljubavi?`

U vječnosti nam ništa od onoga što smo ikad učinili neće izgledati kao žrtva. Naprotiv, izgledat će nam da je to što smo ovdje ulagali svoje vrijeme, trud, pa i svoj život, više nego izobilno nagrađeno. Kakva je radost kad ljubav pretočimo u akciju, a namjere u predaju! Jer kad bez ikakvog sustezanja odgovorimo na božansku ljubav svjedočeći drugima kao Kristovi poslanici, mi zapravo ispunjavamo svrhu svojeg života i doživljavamo najveću moguću radost. Isus je to ovako rekao: “Kad to znate, blago vama ako to i činite.” (Ivan 13,17) Najveća životna radost i trajna sreća nastaju kad ostvarimo smisao svojeg postojanja proslavljajući Boga svojim načinom života, objavljujući Njegovu ljubav i istinu svijetu.

`Teško je dokučiti pojam vječnosti kada je jedino što poznajemo ovo malo vremena što imamo. Ipak, potrudimo se koliko god je u našoj moći da zamislimo vječni život, bolji od bilo čega što ovdje posjedujemo, i onda dočarajmo sebi zbog čega ništa što imamo ovdje, u ovom djeliću vremena, nije vrijedno gubitka vječnog života koji nam je obećan u Isusu.`