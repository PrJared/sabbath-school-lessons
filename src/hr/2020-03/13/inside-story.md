---
title:  Iskustvo
date:   25/09/2020
---

**Trudna dvije godine**

Fanta Camara bila je uzbuđena kad je primijetila izbočinu na trbuhu. Ali kako je izbočina postajala sve veća, počela se osjećati loše. Osjećala se tako strašno da je otišla u bolnicu u Conakryju u Gvineji, u Africi.

Liječnik joj je pregledao trbuh. “Nisi trudna,” rekao je. Fanta nije vjerovala liječniku. Pitala je rođakinju, koja je bila medicinska sestra. “Trudna si,” rekla joj je ona. “U trbuhu je dijete.”

Fanta je blistala od radosti. Ali ona se i dalje osjećala loše, a rodbina nije znala kako to riješiti. Otišla je u drugu bolnicu. “Nisi trudna,” rekao je liječnik. Fanta je posjetila treću bolnicu. “Trudna si,” objavio je treći liječnik. Ali svejedno nije znao kako joj pomoći.

Kako su prolazili tjedni, Fantino se zdravstveno stanje pogoršavalo. Jedva je mogla hodati.

Pet mjeseci nakon što je primijetila izbočinu na trbuhu, noću se u njezinoj spavaćoj sobi pojavio neznanac. Imao je stopala i noge muškarca, ali prsa i lice leoparda. Bila je uplašena. “Nećeš dobiti dijete što ti je u trbuhu,” rekao je stranac i okrenuvši se nestao kao da odlazi kroz zid spavaće sobe. Sljedeće noći stranac se opet pojavio u spavaćoj sobi. “Nećeš dobiti dijete što ti je u trbuhu,” rekao je. Svake noći posjećivao je Fantu.

Prošla je godina. Dvije godine. Kako je započela treća godina, Fanta je i dalje bila trudna i jadna. Tada se sjetila Tranqullea Fassinadounoa. Prezirala ga je jer je bio jedini kršćanin u njihovoj blizini, ali sad je bila očajna. Nakon što je čuo njezinu priču, Tranqulle, pionir programa Globalne misije, molio se i postio tri dana za Fantu, moleći Boga za mudrost.

Zatim je otišao k Fanti i, otvorivši Bibliju, pročitao joj redak u Efežanima 6,12: “Jer nije nam se boriti protiv krvi i mesa, nego protiv Vrhovništava, protiv Vlasti, protiv upravljača ovoga mračnoga svijeta, protiv zlih duhova pod nebesima.”

Rekao je nevidljivim duhovima, posjetiteljima te kuće: “Svi zli duhovi koji ne priznajete ime Isusa Krista, odlazite odmah odavde, u ime Isusa Krista!”

Okrenuvši se Fanti, rekao je: “Ako ponovno vidiš tog zlog duha, samo zapovjedi da te ostavi u Isusovo ime.”

Te noći Fanta je ležala u krevetu kad se pojavio zli duh. Prije nego što je mogao progovoriti, rekla je: “Ostavi me u ime Isusa Krista.” Zli duh je odmah nestao u oblaku dima, i nikad se više nije vratio. Tri dana kasnije Fanta je rodila zdravo dijete, djevojčicu. “Sada vjerujem u Isusa,” kaže Fanta.

Hvala vam na vašem daru trinaeste subote koji će pomoći ljudima u Gvineji i drugdje u Zapadnocentralnoafričkoj diviziji poučavati o Isusu.

_*Andrew McChesney_