---
title: 'Poziv Na Posvećenje'
date: 21/09/2020
---

Zamislite da ste Petar ili Ivan. Sunce je upravo granulo nad Galilejom odagnavši hladnoću noćnog zraka. Misli su vam usmjerene samo na jedno — uloviti što više ribe. Ribarenje vam je u posljednje vrijeme išlo od ruke i vi se radujete još jednom uspješnom danu. A onda, na blijedom jutarnjem svjetlu vidite kako vam prilazi On — Isus iz Nazareta. Niste ni svjesni da će vam se za samo nekoliko trenutaka čitav život promijeniti. Nikad više nećete biti isti.

`Pročitajte Matej 4,18-20. Zašto su Šimun Petar i Andrija bili spremni napraviti tako radikalan korak da bi slijedili Krista? Što nam u tom tekstu ukazuje da ih je Isus pozivao na nešto uzvišenije nego što je bilo lovljenje ribe?`

Iz Evanđelja po Ivanu saznajemo da su oni već više od godinu dana znali nešto o Isusu, ali nisu Mu se odmah u potpunosti posvetili. Ipak, sigurno je postojalo nešto u Kristovom ponašanju, u Njegovoj pojavi, riječima i postupcima što je tim galilejskim ribarima ukazivalo da ih On poziva u uzvišeniju službu. Razlog da napuste svoje lađice, zanimanje i obiteljsko okruženje da bi Ga slijedili, bio je što su se osjetili pozvanima na nešto uzvišenije. Ti obični ribari shvatili su da su pozvani na nešto više od običnog. Možda Bog vas danas ne poziva da napustite svoje zanimanje, ali ipak vas poziva na nešto više od običnog — da navješćujete Njegovu ljubav i svjedočite o Njegovoj istini na slavu Njegovog imena.

`Razmotrite poziv upućen Mateju, cariniku, u Mateju 9,9. Što je tom tekstu posebno vrijedno zapaziti?`

Carinici su se u rimskom svijetu često bavili iznudom zloupotrebljavajući svoje službene ovlasti da bi tlačili običan narod. Oni su spadali među najomraženije i najprezrenije ljude u cijelom Izraelu. Kristov poziv: “Pođi za mnom!” nagovještava da je Matej prije toga već čuo za Isusa i da Ga je u svojem srcu želio slijediti. I tako, kad je poziv stigao, on je bio spreman. Bio je zadivljen činjenicom da ga je Krist prihvatio i pozvao da bude jedan od Njegovih učenika.

Duboko u srcu svakog od nas postoji čežnja za nečim uzvišenijim u životu. I mi želimo živjeti za nešto što je vrijedno truda, za neki veći i plemeniti cilj. Zato Krist i nas poziva, kao i Mateja, da Ga slijedimo. Razmislite čega se sve ljudi moraju odreći da bi slijedili Isusa.

`Zašto će se to na kraju ipak uvelike isplatiti?`