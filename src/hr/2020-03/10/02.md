---
title: 'Male Skupine Bog Ih Je Prvi Osmislio'
date: 30/08/2020
---

`Pročitajte sljedeće tekstove: Postanak 1,1.2.26; Hebrejima 1,1.2; Efežanima 3,8.9. Na koji nam način ti tekstovi otkrivaju jedinstvo koje vlada unutar Božanstva?`

Otac, Sin i Duh Sveti zajedno su sudjelovali u stvaranju. Svatko od njih imao je različitu ulogu, ali su radili zajedno kao nedjeljiva cjelina. Otac je bio glavni Planer, veliki Stvaratelj. On je svoje planove provodio preko Isusa kao aktivnog sudionika u stvaranju, i u potpunoj suglasnosti s Duhom Svetim. Takav moćan natprirodni čin uvelike nadilazi našu moć razumijevanja. Ali ono što ipak možemo shvatiti, i to sasvim jasno, nije samo stvarnost stvorenoga svijeta i svemira, već i činjenica da je Bog osobno sve to stvorio (vidi Rimljanima 1,18-20).

Bog je prvi osmislio male skupine. Premda moramo biti oprezni kada koristimo analogije u vezi s mnogim tajanstvenim aspektima Božje osobnosti, ipak ćemo upotrijebiti jednu od njih u slobodnijem smislu i reći da su Otac, Sin i Duh Sveti tvorili prvu “malu skupinu” u povijesti spasenja. Oni su uzajamno surađivali u stvaranju ljudskog roda, a onda i u njegovom otkupljenju nakon pada.

`Usporedite Ivan 10,17.18 s Rimljanima 8,11 i 1. Korinćanima 15,15. Na koji način Kristovo uskrsnuće otkriva jedinstveno djelovanje Oca, Sina i Duha Svetoga u planu spasenja?`

Otac, Sin i Duh Sveti ujedinjeni su kao “mala skupina” čija je isključiva svrha spasenje ljudskog roda. “Plan spasenja imao je svoje mjesto na vijećima Beskonačnoga od vječnih vremena.” (Ellen G. White, Fundamentals of Christian Education, str. 186) Bogu ništa nije važnije od spasenja što većeg broja ljudi (1. Timoteju 2,4; 2. Petrova 3,9). Male skupine mogu imati različite namjene, kao što ćemo proučavati u pouci za ovaj tjedan, ali njihova je glavna svrha da se usredotoče na zadobivanje izgubljenih ljudi za Isusa. Jer radom u malim skupinama mi možemo pomoći ne samo sebi, već i drugima. Dakle, krajnji cilj malih skupina trebao bi biti zadobivanje duša.

`Razmišljajte o tajanstvenoj cjelovitosti našeg Boga. Teško je to dokučiti, zar ne? Ali bez obzira na to, možemo vjerovati i uzdati se u ono što ne razumijemo u potpunosti — nije li tako? Zašto je bitno da se kršćani drže tog načela kada je riječ o vjeri?`