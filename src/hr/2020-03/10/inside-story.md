---
title:  Iskustvo
date:   04/09/2020
---

**Oprost u Istočnom Timoru**

Zbog pokušaja ubojstva službenika u adventističkoj trgovini, napadač neće biti suočen s kaznom, jer su vlasti Istočnog Timora prihvatile odluku službenika da želi oprostiti, umjesto tražiti pravdu zbog napada. Slučaj je prenerazio timorski grad Lospalos na istoku zemlje, gdje je osveta uobičajena. Čak je i policija izrazila nevjericu kad je prodavač Edu Wachumura odlučio oprostiti.

Napadač Juvinil Ananias u pijanom je stanju bacio koplje kroz vrata trgovine, u pokušaju da ubije Edua, 2017. godine. Koplje je samo okrznulo Eduov vrh nosa. Edu je 2019. upoznao Juvinila u policijskoj postaji u Lospalosu i potpisao svoju izjavu da mu oprašta pokušaj ubojstva. Juvinil je tiho izrazio kajanje zbog svojih postupaka: “Žalim...” rekao je. “Hvala vam.”

Juvinil se ponudio da zakolje svinju i upriliči gozbu u čast Eduu. Ali Edu je to odbio, objasnivši da ne jede svinjetinu. Policajci su izjavili kako ne vjeruju uhićeniku, dok je Edu u njihovoj nazočnosti potpisao izjavu o oprostu. “Trebao bi barem Eduu dati poklon ili kravu,” rekao je jedan službenik Juvinilu.

Napad je predstavljen kao četvrto životno iskustvo u vijestima iz misije za subotnju školu u četvrtom tromjesečju 2018. godine, a to se dogodilo nakon što je Juvinil pijan upao u trgovinu i nasrnuo na 28-godišnjeg Edua koji je radio iza pulta. Edu, koji se pridružio mjesnoj adventističkoj crkvi nakon što je s vlasnikom trgovine, Zelindom João Layem, započeo proučavanje Biblije, bio je miran. Juvinil je ljutito zaprijetio Eduu ubojstvom, ali odustao je kad je ugledao druge kupce u trgovini.

“Ubit ću te večeras,” procijedio je kad je krenuo prema vratima. Te noći Edu je čuo kucanje na zadnjim vratima trgovine dvostruko obložene kovinom. Prišao je vratima, koja su bila zaključana i povezana, i pogledao između njih da vidi tko je vani. U tom trenutku napadač je bacio koplje kroz odškrinuta vrata. U djeliću sekunde Edu je podigao ruku i preusmjerio koplje. Vrh koplja ranio mu je vrh nosa.

Dva dana kasnije policija je došla u trgovinu i pitala Edua želi li napadača poslati u zatvor. Edu je odmahnuo glavom: “Opraštam sam tom čovjeku,” rekao je.

Policija je Juvinila zatvorila na tjedan dana, a potom ga pustila. Dugotrajni pravni postupak trajao je do 2019. godine, kad su vlasti službeno proglasile Juvinila slobodnim.

Zelindo se nada da će iznenađena zajednica činiti slično i shvatiti da im Bog želi oprostiti — baš kao što je i Edu oprostio Juvinilu. Nakon napada i slijeda događaja, Eduov brat i sestre bile su krštene, a Zelindo se nada da će puno više ljudi slijediti njihov primjer opraštanja. “Svi govore o Eduevoj odluci da oprosti, a nitko to ne razumije,” kaže Zelindo. “To je Božja snaga!”

_*Andrew McChesney_