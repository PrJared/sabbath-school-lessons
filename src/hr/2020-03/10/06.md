---
title: 'Dinamika Malih Skupina'
date: 03/09/2020
---

Male skupine su sredstvo koje Bog koristi za rast svoje Crkve. One su “utočišta” na kojima ljudi mogu slobodno iznositi svoje probleme i razgovarati o zajedničkim potrebama. One pružaju mogućnost za duhovni rast u okviru prisnih odnosa. Mnogim nekršćanima bit će ugodnije prvi put doći na okupljanje male skupine u nečijem domu nego prisustvovati tradicionalnoj crkvenoj službi.

`Pročitajte Djela 4,31; 12,12; 20,17-19.27-32. Navedite različite elemente tih novozavjetnih skupina. U koje su aktivnosti te skupine bile uključene?`

Prvi kršćani sastajali su se da bi posredovali za druge, molili se za zajedničke potrebe, uživali u bliskom zajedništvu, proučavali Božju riječ, pripremali se za službu, štitili jedni druge od lažnih učitelja i zajedno sudjelovali u radu za bližnje.

Male skupine donose promjenu. Ljudi koji udružuju svoje darove u službi, koji se pozivaju na silu Duha Svetoga u radu s drugima, moćno su oružje u Gospodnjim rukama.

`Pročitajte Matej 9,37.38. Što Isus kaže o žetvi i kakvo je Njegovo rješenje za taj problem?`

Učenici nisu vidjeli prilike za širenje Evanđelja, ali je Isus prepoznao velike prilike. On im je uputio vijest da je “žetva velika”, a onda je ukazao na problem: “… a poslenika malo” (Matej 9,37). Kristovo rješenje bilo je da mole “Gospodara žetve da pošalje poslenike u žetvu svoju” (Matej 9,38). Male skupine odgovor su na Kristovu molitvu i one eksponencijalno uvećavaju broj radnika za Kristovu žetvu.

U žarištu svake uspješne male skupine nalazi se svjedočenje i služba. Služba malih skupina brzo zamire ako je njezino žarište usmjereno prema unutra umjesto prema van. Ako mala skupina služi samoj sebi i nije ništa više od skupine za razgovor, ona neće postići cilj i izgubit će osnovni razlog svojeg postojanja. Male skupine postoje da bi ljude vodile k Isusu, da bi poticale njihovu vjeru u Njega i osposobljavale ih da svjedoče o Njemu.

`Poziva li Bog možda vas da osnujete malu skupinu u svojem domu? Zašto se ne biste počeli moliti za to da saznate što Bog očekuje od vas? Možda se nalazite nadomak duhovno najplodotvornijem razdoblju u svojem životu.`