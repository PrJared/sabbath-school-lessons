---
title: 'Male Skupine U Svetom Pismu'
date: 31/08/2020
---

Biblija navodi brojne primjere malih skupina unutar kojih su se ljudi zajedno molili, družili, uzajamno ohrabrivali i radili za Krista. Te skupine pružale su pripadnicima Božjeg naroda priliku da dijele odgovornosti i u potpunosti iskoriste svoje različite darove. Male skupine, zapravo, omogućavaju da Gospodin svakoga od nas potpunije upotrijebi.

`Pročitajte Izlazak 18,21-25. Kakav je mudar savjet Mojsiju uputio njegov tast Jitro, čime mu je značajno pomogao? Zašto je taj plan bio toliko bitan?`

Svaki pojedinac u izraelskom taboru postao je dio skupine od desetorice ljudi koju je predvodio pobožni sudac. Te male skupine bile su mjesto rješavanja problema, ali i mnogo više od toga. One su bile mjesto zajedništva gdje su se problemi mogli spriječiti i gdje se njegovao duhovni život. To je bilo mjesto gdje su nastajale vizije, gdje se govorilo o Božjim planovima za Izrael. U takvim skupinama ljudi su uspostavljali čvrste i prisne veze i zajedno rješavali svaki problem s kojim bi se suočili. Nema sumnje da su se i onda, kao i sada, ljudi borili s nečim u čemu su im drugi mogli pomoći. Male skupine pružaju priliku za toplo, prisno druženje, duhovni rast i rješavanje problema.

Zanimljivo je da stručnjaci za male skupine tvrde kako je za uspostavljanje odgovarajućih međuodnosa unutar skupine idealno da ona broji između šest i dvanaest članova. A upravo tog broja držali su se Mojsije i Isus prigodom osnivanja svojih skupina.

`Pročitajte sljedeće tekstove: Luka 6,12.13; Matej 10,1; Marko 3,13-15. Koja je dva cilja Isus želio postići pozivajući učenike i birajući ih da budu dio Njegove službe malih skupina?`

Isusov cilj pozivanja učenika bio je da ih duhovno i praktično pripremi za njihovo poslanje u svijetu. U druženju s Njim oni su rasli u milosti. Na okupljanjima svoje male skupine naučili su kako uspješnije služiti. Promatrajući kako Isus služi potrebama ljudi u svojem okruženju, učili su iz dana u dan na primjeru kako da koriste svoje darove. Svrha Isusovih malih skupina bila je i duhovna njega i dosezanje drugih ljudi.

`Sjetite se vremena kada ste i sami bili dio skupine ljudi koji su se u različitim okolnostima brinuli jedni o drugima i radili sa zajedničkim ciljem. Što ste iz toga naučili što bi vam moglo pomoći da razumijete vrijednost malih skupina u kontekstu naše vjere?`