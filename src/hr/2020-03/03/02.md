---
title: 'Drugi Dodir'
date: 12/07/2020
---

U čitavoj Bibliji Isus je samo jedno čudo ostvario u dvije faze. To je iscjeljenje slijepog čovjeka u Betsaidi. Taj događaj pruža bezvremene pouke današnjoj kršćanskoj Crkvi. Ona ilustrira Božji plan da svakog vjernika upotrijebi kako bi nekog drugog doveo k Isusu. Pismo objavljuje: “Dođu u Betsaidu. Tu mu dovedu slijepca i zamole da ga se dotakne.” (Marko 8,22) Dvije ključne riječi ovdje su “dovedu” i “zamole”. Slijepac nije došao sam. Prijatelji su vidjeli njegovu potrebu i doveli ga. On možda nije imao mnogo vjere, ali oni su imali. Vjerovali su da će Isus izliječiti ovog čovjeka od sljepila.

U Novom zavjetu spominje se otprilike dvadeset pet različitih čuda iscjeljenja koja je Isus učinio. U više od polovine slučajeva, neki rođak ili prijatelj je doveo bolesnika da ga Isus iscijeli. Mnogi ljudi nikad neće doći k Isusu ako ih ne dovede netko tko ima vjere. Dakle, naša je uloga da ljude dovodimo k Isusu i upoznajemo ih s Njim.

Druga riječ koju vrijedi razmotriti u Marku 8,22 jest “zamole”, koja može značiti i “preklinjati ili poticati”. Ona podrazumijeva nježnije, ljubaznije, obzirnije obraćanje u odnosu na glasno, bučno zahtijevanje. Prijatelji ovog čovjeka obratili su se Isusu ljubazno vjerujući da On ima i želju i moć da mu pomogne. Taj čovjek možda nije vjerovao da ga Isus može iscijeliti, ali njegovi prijatelji su vjerovali. Nekad moramo druge dovesti k Isusu na krilima vlastite vjere.

`Pročitajte Marko 8,22-26. Što mislite, zašto je Isus izliječio ovog čovjeka u dvije faze? Koje pouke taj događaj ima za nas kao današnje Isusove svjedoke?`

Je li moguće da ni mi ne vidimo ljude jasno? Promatramo li ih katkad više kao “drveće koje hoda”, kao nejasne sjene, umjesto kao kandidate za Božje kraljevstvo? Što mislite, zbog čega katkad ne vidimo ljude jasno?

`Osim jasne pouke o tome kako nas Bog koristi da dopremo do ljudi, što još možemo naučiti iz tog događaja? Kako nas on uči, na primjer, da medicina i duhovnost mogu imati podjednakog udjela u liječenjui služenju izgubljenima?`