---
title: 'Gledanje Na Ljude Isusovim Očima'
date: 11/07/2020
---

> <p></p>
> “Pa im reče: ‘Pođite za mnom, i učinit ću vas ribarima ljudi!’” (Matej 4,19)

### Biblijski tekstovi
Marko 8,22-26; Ivan 4,3-34; Ivan 1,40.41; Marko 12,28-34; Luka 23,39-43; Djela 8,26-38.

Isus je bio stručnjak u zadobivanju duša. Promatrajući način na koji je On radio s ljudima, mi učimo kako voditi druge k spoznaji o spasenju po Isusu Kristu. Prateći Ga po prepunim ulicama Jeruzalema, prašnjavim stazama Judeje i travnatim obroncima Galileje, mi saznajemo kako je On otkrivao načela Kraljevstva gladnim dušama.

Isus je sve muškarce i žene pozivao u svoje kraljevstvo. Svakoga je promatrao očima božanske samilosti. Na Petra je gledao ne kao na grubog, bučnog ribara, već kao na silnog propovjednika Evanđelja. U Jakovu i Ivanu vidio je ne naprasite, plahovite buntovnike, već oduševljene navjestitelje Njegove milosti. Zapazio je duboku čežnju za prihvaćanjem i iskrenom ljubavlju u srcu Marije Magdalene, žene Samarijanke i žene bolesne od krvarenja. Tomu je vidio ne kao ciničnog sumnjalicu, već kao onoga koji postavlja iskrena pitanja. Bez obzira na to je li se radilo o Židovu ili poganinu, muškarcu ili ženi, razbojniku na križu, rimskom stotniku ili čovjeku opsjednutom zlodusima, Isus je u njima prepoznao Bogom dani potencijal i gledao je na njih očima spasenja.

**Oikos: Ovog tjedna čitamo iz knjige Ellen G. White, Misli s Gore blaženstava, Znaci vremena, 2013., poglavlje 2, str. 30—43**