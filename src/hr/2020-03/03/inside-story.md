---
title:  Iskustvo
date:   17/07/2020
---

**Obraćenje filipinske obitelji**

Usamljeni literaturni evanđelist hodao je prašnjavim vrućim ulicama grada Butuana na Filipinima. Radio je cijeli dan, ali nije prodao ništa od tiskovina koje je nudio. To mu je bio jedini izvor prihoda, pa se malo obeshrabrio. Ali odlučio je pokucati na još jedna vrata. Dok se približavao, molio se. Zatim je pokucao. Mršava žena oštrih očiju dočekala je umornog kolportera s osmijehom. Napravio je ljubazni naklon, i ona je mogla vidjeti iskrenost u njegovim očima i čuti njegov unutarnji glas. Bilo je to kao da se i sâm Sveti Duh molio sa ženom.

Bila je kršćanka, ali protratila je godine bez dubokog zanimanja i traganja za Kristom. Kad je obiteljsko novčano stanje postalo teško, žena je počela pokazivati glad duše da bi saznala više o Isusu. Ali džepovi su joj bili uvijek prazni. Imala je desetero djece, a još troje će se kasnije roditi.

Kako da si priušti knjigu literaturnog evanđelista, za koju je samo znala da je mora čitati i dijeliti drugima? Bila je to Velika borba spisateljice Ellen G. White. Bez oklijevanja je kupila tu knjigu — novcem koji nije imala, dakle na dug.

Od tog dana prošlo je više od pedeset godina, ali plod te jedine knjiga se još uvijek osjeća. Žena, Epefania Ty, vodila je svako od svoje djece Kristu. U to je sigurno vjerovala, kao što je Ellen G. White napisala u Svjedočanstvima za Crkvu, sv. 6, stranica 515., u izvorniku 429, da “naš rad za Krista započinje u obitelji, u kući. … Nema misijskog polja važnijeg od ovoga.”

Jedan od njezinih sinova, Florente Ty, postao je pastor i sada je predsjednik Adventističke nakladničke kuće u Manili na Filipinima. Drugi su postali đakoni, starješine, đakonice i učitelji u crkvi i na Adventističkoj akademiji. Gotovo su svi diplomirali na Mountain View Collegeu, i svatko tko je to učinio pomogao je sljedećem da ode na taj fakultet. Znam tu ženu kao “mamu”. Oženio sam se jednom od njezinih kćeri, Dorcas, koja je cijeli život predavala u adventističkim školama.

Mama je imala moždani udar prije nego što sam je zadnji puta vidio. Bila je nijema, slijepa i ležala je na krevetu. Pokušala je svim srcem razgovarati sa mnom o našem prvom susretu, ali nije mogla. To zapravo i nije važno. Već je mnogo puta govorila mojem srcu jer je odgovarala Svetom Duhu mnogo godina ranije. Mama je umrla u kolovozu 2013. godine, u dobi od osamdeset i devet godina. Deseci ljudi došli su Kristu zbog usamljenog literaturnog evanđelista, moćne knjige i žene prijemčive za Svetoga Duha. Vidjet ću “mamu” tog određenog dana.

_*Steven Dragoo, biblijski djelatnik i evanđelist u Christiansburgu u Virginiji_