---
title: 'Pouka O Prihvaćanju'
date: 13/07/2020
---

Pokazujući na primjeru što znači gledati na svakog pojedinca iz nove perspektive, Isus je učio svoje sljedbenike da ljude promatraju očima Neba. Njegovo viđenje ljudi bilo je iz temelja drugačije. On ih nije vidio onakvima kakvi jesu, već kakvi bi mogli biti. U svim svojim kontaktima s ljudima ophodio se s dostojanstvom i poštovanjem. Često bi iznenadio učenike načinom na koji je postupao prema ljudima. To se posebno odnosi na Njegov susret sa ženom Samarijankom.

U jednoj knjizi koja se bavi biblijskom arheologijom izneseno je zanimljivo opažanje o odnosu između Židova i Samarijanaca: “Jaz između Samarijanaca i Židova potječe iz ranog razdoblja. Prema 2. o kraljevima 17, Samarijanci su bili potomci mezopotamskih naroda koje je asirski kralj, nakon progonstva 722. g. pr. Kr., silom naselio na području sjevernog Izraela. Oni su spojili obožavanje Jahve s idolopokloničkim običajima.” (The Archaeological Study Bible [Zondervan, 2005.], str. 1727) Osim tih idolopokloničkih običaja, uspostavili su i suparničko svećenstvo i podigli novi hram na gori Gerizimu. S obzirom na takve teološke razlike između njih i Samarijanaca, učenici su sigurno bili zbunjeni kada je Isus odlučio ići u Galileju preko Samarije. Iznenadilo ih je i to što On nije dopustio da bude uvučen u vjersku raspravu, već se pozabavio izravno potrebom žene Samarijanke za prihvaćanjem, ljubavlju i oprostom.

`Pročitajte Ivan 4,3-34. Kako je Isus pristupio ženi Samarijanki? Kakva je bila ženina reakcija na razgovor s Kristom? Kakva je bila reakcija učenika i kako im je Isus proširio vidike?`

Pouka za sva vremena koju je Isus želio prenijeti svojim učenicima, ali i svakome od nas, jednostavno glasi: “Oni koji imaju Kristovog Duha gledat će na sve ljude očima božanske samilosti.” (Ellen G. White, The Signs of the Times, 20. lipnja 1892.)

`Koje ste ljude pod utjecajem društva i kulture skloni gledati s prijezirom ili s nedovoljno poštovanja? Zašto morate promijeniti svoj stav i kako može doći do te promjene?`