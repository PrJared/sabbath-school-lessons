---
title: 'Prepoznavanje Prilika Koje Pruža Providnost'
date: 16/07/2020
---

Knjiga Djela apostolska puna je izvještaja o tome kako su učenici koristili prilike za širenje Božjeg kraljevstva koje im je pružala Providnost. U čitavoj knjizi čitamo zadivljujuće izvještaje o prvoj Crkvi i njezinom rastu, usprkos izazovima s kojima se suočavala izvana i iznutra.

U 2. Korinćanima 2,12.13, na primjer, apostol Pavao iznosi iskustvo koje je imao u Troadi: “Kada dođoh u Troadu da propovijedam Kristovu Radosnu vijest, iako mi se tu otvoriše vrata u Gospodinu, ne imadoh duševnog spokoja budući da tu ne nađoh svoga brata Tita. Zato se oprostih s braćom i zaputih se u Makedoniju.” Bog je na čudesan način otvorio vrata da bi Pavao mogao propovijedati Evanđelje na europskom kontinentu, a on je znao da vrata koja Bog danas otvara, sutra mogu biti zatvorena. I tako, pošto je sagledao mogućnosti, ugrabio je priliku i odmah otplovio u Makedoniju.

Bog Novoga zavjeta je Bog otvorenih vrata — Bog koji nam pruža prilike da svjedočimo našu vjeru. U čitavoj knjizi Djela apostolska Bog je na djelu. Otvorena su vrata gradova, krajeva, zemalja i, što je najvažnije, ljudskih srca.

`Pročitajte Djela 8,26-38. Što nam ti redci govore o Filipovoj otvorenosti za Božje vodstvo i njegovoj spremnosti da iskoristi ukazane prilike?`

“Anđeo je vodio Filipa onomu tko je tražio svjetlo i bio spreman prihvatiti Evanđelje; anđeli će i danas voditi korake onih radnika koji će Duhu Svetom dopustiti da posveti njihov jezik, a njihovo srce očisti i oplemeni. Anđeo poslan Filipu mogao je sam obaviti ovo djelo za Etiopljanina, ali to nije način na koji Bog djeluje. Njegova je nakana da ljudi rade za svoje bližnje.” (Ellen G. White, Djela apostolska, str. 69; u izvorniku 109)

Ako budemo imali uši da čujemo i oči da vidimo, i nas će voditi nevidljivi anđeli da bismo istinom o Kraljevstvu dosegnuli one koji tragaju za istinom.

`Zapazite koliko je Sveto pismo bitno u ovom događaju. Zapazite, također, koliko je bilo važno u tom trenutku da se netko tko poznaje Pisma prihvati da ih tumači. Koje pouke se tu kriju za nas?`