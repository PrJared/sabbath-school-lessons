---
title: 'Rast Zahvaljujući Davanju'
date: 30/06/2020
---

Mrtvo more ima najmanju nadmorsku visinu na Zemlji. S površinom vode na oko 430 metara ispod razine mora, ono je najniže more na svijetu. Rijeka Jordan izvire iz Galilejskog jezera i vijuga kroz Jordansku dolinu do ušća u Mrtvo more.

Topla, suha klima s intenzivnom sunčevom svjetlošću i pustinjskim uvjetima, dovodi do toga da voda prilično brzo isparava. Budući da sadržaj soli i minerala u Mrtvom moru iznosi 33,7 posto, u njegovoj vodi ne može preživjeti skoro ništa. Tu nema riba ni biljaka, samo nešto mikroba i bakterija na dnu.

Tako je i u našem kršćanskom životu — ako se Božja milost ulijeva u naš život, ali ne otječe k drugima, mi postajemo ustajali i beživotni kao Mrtvo more. A to nije način na koji bismo mi kao kršćani trebali živjeti.

`Pročitajte Ivan 7,37.38; Luka 6,38. Nasuprot iskustvu koje podsjeća na Mrtvo more, do kakvih rezultata prirodno dolazi kad vjernici primaju osvježavajuće mlazove žive vode od Krista?`

“Bog bi mogao postići svoj cilj spašavanja grješnika bez naše pomoći; ali da bismo razvili karakter sličan Kristovom, moramo sudjelovati u Njegovu radu. Da bismo sudjelovali u Njegovoj radosti — radosti da vidimo duše otkupljene Njegovom žrtvom — moramo sudjelovati u Njegovim naporima za njihovo otkupljenje.” (Ellen G. White, Isusov život, str. 103; u izvorniku 142)

“Oni koji žele biti pobjednici, moraju se odreći sebe. A jedino čime se može ostvariti to veliko djelo jest snažno zanimanje za spasenje drugih.” (Ellen G. White, Fundamentals of Christian Education, str. 207)

Mi rastemo kada drugima govorimo što je Krist učinio u našem životu. S obzirom na sve što smo primili od Krista, što bi nas osim grube sebičnosti moglo spriječiti da s drugima dijelimo ono što smo sami primili? U protivnom, ako ne svjedočimo svoju vjeru, naš duhovni život postat će ustajao kao Mrtvo more.

`Kakva su vaša iskustva u svjedočenju drugima, molitvama s drugima i zadovoljavanju potreba drugih? Kako ta iskustva utječu na našu vjeru i hod s Gospodinom?`