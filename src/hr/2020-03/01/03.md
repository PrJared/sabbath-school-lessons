---
title: 'Kako Da Obradujemo Isusa'
date: 29/06/2020
---

Je li vas netko pitao: “Kako se danas osjećate?”, “Jeste li zadovoljni?” A što ako biste vi Bogu postavili to pitanje: “Bože, kako se danas osjećaš?” Što mislite, kakav biste odgovor dobili? Možda nešto poput ovog: “Danas sam imao iznimno težak dan. Suze su mi izbile pri pogledu na tisuće izbjegličkih kampova s djecom koja plaču, smrzavaju se i gladuju. Prolazio sam ulicama prenapučenih svjetskih gradova i tugovao s beskućnicima i siromasima. Srce mi se slama zbog izmučenih žena i djece koji se prodaju kao seksualno roblje. Prisustvovao sam ratnim pustošenjima, razornim posljedicama elementarnih nepogoda i agoniji iscrpljujućih, smrtonosnih bolesti.” Biste li Mu tada uzvratili pitanjem: “Ali, Bože, postoji li išta što bi Te moglo obradovati? Ima li ičega što donosi radost Tvojem srcu? Postoji li nešto što bi te navelo da zapjevaš?”

`Pročitajte sljedeće retke: Luka 15,6.7.9.10.22-24.32. Na koji način svaka od tih usporedbi završava i što nam ti završeci govore o Bogu?`

Cijelo se Nebo raduje kada se pronađu izgubljeni. U svijetu punom bolesti, nesreća i smrti, možemo donijeti radost Božjem srcu objavljujući Radosnu vijest o spasenju drugima. Jedan od najsnažnijih poticaja za objavljivanje Kristove ljubavi jest spoznaja da svjedočenje donosi radost Božjem srcu. Svaki put kad govorimo o Njegovoj ljubavi, cijelo Nebo pjeva.

`Pročitajte Sefanija 3,17. Kako naš Gospodin reagira kad prihvatimo Njegovu spasonosnu milost?`

Zamislite sljedeći prizor: Kao rezultat vašeg svjedočenja neki muškarac ili žena ili dječak ili djevojčica prihvaća Isusa kao svojeg Spasitelja. Isus se raduje. Cijelim Nebom odjekuje zanosna pjesma, a naš silni Spasitelj se pjevajući raduje tim osobama. Što vam može donijeti veću nagradu, veće ispunjenje od spoznaje da vaše svjedočenje donosi radost Božjem srcu u ovom svijetu tuge?