---
title:  Iskustvo
date:   03/07/2020
---

**Zaustavljen u zračnoj luci**

“Na Sudnji dan bit će postavljeno samo jedno pitanje.” — Te sam riječi čuo kad je moje putovanje međunarodnim letom zavrπilo u Portlandu, u američkoj saveznoj državi Oregon.

Američki imigracijski službenik u međunarodnoj zračnoj luci Portland pogledao je moju norvešku putovnicu, a zatim je pogledao u mene. “Koji su vaši planovi ovdje u Sjedinjenim Američkim Državama?” upitao je.

“Posjećujem prijateljicu,” odgovorio sam.

“Koja je njezina adresa?” pitao je dalje.

“Ne znam,” rekao sam, “ali ona će me dočekati ovdje u zračnoj luci.”

Službenik nije izgledao zadovoljan mojim odgovorom i što nisam znao adresu.

“Gdje ste je upoznali?” pitao je dalje.

“Na Fakultetu Newbold College kraj Londona.”

“Što ste tamo studirali?”

“Teologiju.”

Imigracijski službenik mi je proučavao lice.

“Jeste li vjernik?” pitao je dalje.

“Jesam.”

Spustio je pogled na moju putovnicu u ruci, a zatim je pogledao prema meni.

“Pa, zašto ste spašeni?” pitao je.

Odgovor mi je isplivao iz usta: “Jer je Isus umro za mene.” Službenik me je pogledao.

“Dobar odgovor”, rekao je. “Možete ući.”

Nasmiješio sam se i ušao u Sjedinjene Američke Države.

Važnost tog razgovora zaokupila je moje misli dok sam hodao do mjesta za preuzimanje prtljage.

Na Sudnji dan bit će postavljeno samo jedno pitanje: Zašto si spašen? Odgovor se nalazi u 1. Ivanovoj 5,11-13: “I ovo je svjedočanstvo: Bog nam je dao život vječni; i taj je život u Sinu njegovu. Tko ima Sina, ima život; tko nema Sina Božjega, nema života. To napisah vama koji vjerujete u ime Sina Božjega da znate da imate život vječni.”

Zašto ste spašeni? S jamstvom spasenja, u tom slučaju, možete pouzdano odgovoriti: “Jer je Isus umro za mene.”

Zauzvrat ćete čuti divne riječi: “Dobar odgovor. Možeš ući.”

Glenn Ernford Lie (55), profesor je u Adventističkoj školi Østmarki u Oslu, u Norveškoj; član mjesne crkve Betal, gdje je nekad bio pastor za mlade. Ta je crkva primila dio dara trinaeste subote u 2017. godini za otvaranje središta utjecaja za mladež.

_*Glenn Ernford Lie_