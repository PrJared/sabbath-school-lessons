---
title: 'Pokrenuti Ljubavlju'
date: 02/07/2020
---

Ovog smo tjedna posvetili pozornost pronalaženju odgovora na pitanje: “Zašto svjedočiti?” Tako smo otkrili da, dok svjedočimo svoju vjeru, doživljavamo radost suradnje s Bogom u Njegovoj misiji za ovaj svijet. Naše svjedočenje o Njegovoj ljubavi pruža ljudima veću priliku za spasenje jer im pomaže da jasnije sagledaju Njegovu milost i istinu.

Istodobno, svjedočenje je i jedno od Božjih sredstava za duhovni rast. Ako ne govorimo o onome što je Krist učinio za nas i ne služimo drugima, u nama se guši autentičan duhovni život.

Svjedočenje nas dovodi u dodir sa srcem Onoga koji želi da se spasi cijelo čovječanstvo. To je odgovor poslušnosti na Njegovu zapovijed. U današnjem odsjeku istražit ćemo najvažniji od svih razloga za svjedočenje.

`Pročitajte sljedeće retke: 2. Korinćanima 5,14.15.18-20. Što je pokretalo Pavla da prođe kroz sve te kušnje, nevolje i teškoće radi Evanđelja? Na koji nas način isti razlozi mogu potaknuti da služimo Kristu?`

Apostol Pavao bio je pokrenut ljubavlju. Ima stvari koje biste učinili zbog ljubavi i ni zbog čega drugog. Riječima “ljubav Božja nagoni nas” (DK), apostol je izrazio vječnu istinu. Riječ “nagoni” znači “potiče, prisiljava, upravlja ili snažno pokreće”. Kristova ljubav upravljala je Pavlovim postupcima i pokretala ga da svjedoči. Neustrašiv i odlučan, on je govorio o planu spasenja širom Sredozemlja.

“U srcu mora prebivati ljubav. Pobude temeljitog kršćanina nastaju iz duboke ljubavi srca prema velikom Učitelju. Budi se nesebično zanimanje za braću, dolazeći kroz korijen ljubavi prema Kristu.” (Ellen G. White, Temelji sretnog doma, str. 349; u izvorniku 425)

Kad shvatimo golemu žrtvu koju je Krist prinio za nas, svladava nas Njegova ljubav i mi drugima govorimo o tome što je On učinio za nas.

`Onaj koji je stvorio sve što postoji (galaktike, zvijezde, vojske anđela, čitav svemir i druge svjetove) isti je Onaj koji je umro na križu za nas. Kako da ta zapanjujuća istina ne pokrene u nama ljubav prema Bogu i želju da govorimo o toj ljubavi?`