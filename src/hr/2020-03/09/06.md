---
title: 'Istina Iznesena S Ljubavlju'
date: 27/08/2020
---

Isus nije zanemarivao iznošenje istine zbog ljubavi, jer to onda ne bi ni bila ljubav. Ljubav uvijek traži ono što je najbolje za drugoga. Nema sukoba između ljubavi i istine. Istina izrečena ponizno i ljubazno zapravo je potvrda ljubavi. Isus je rekao: “Ja sam put, istina i život.” (Ivan 14,6) Isus je jedini put spasenja (Djela 4,12). Njegova milost spašava nas tako da možemo spoznati Njegovu istinu i živjeti Njegovim životom. Istina bez ljubavi vodi u suhoparni legalizam koji guši duhovni život. A opet, takozvana “ljubav” bez istine vodi u sentimentalizam bez sadržaja, koji ostavlja pojedinca izgubljenog u moru nesigurnosti. Jedino istina iznesena s ljubavlju vodi k istinskom kršćanstvu koje pruža jasan smjer, svrhu i sigurnost.

`Pročitajte sljedeće tekstove: 1. Petrova 3,15; 2. Timoteju 4,2; Titu 3,4.5. Koji izrazi u tim redcima upućuju na ravnotežu između iznošenja biblijske istine i poniznog, snošljivog duha?`

Novozavjetni pisci nikad ne naglašavaju ljubav više od istine. Oni na lijep način sjedinjuju ljubav i istinu, Zakon i milost, sućut i čestitost. Petar savjetuje vjernima da budu “spremni na odgovor svakomu tko vam zatraži razlog nade koja je u vama” (1. Petrova 3,15). Drugim riječima, trebate znati u što vjerujete, zašto u to vjerujete i biti u stanju to i objasniti. To ne znači da vi imate sve odgovore niti da ste obvezni druge uvjeriti u svoja vjerovanja. To samo znači da “s krotkošću i strahom” — to jest ponizno i s osjećajem za veličinu onoga što je u pitanju — možete objasniti i braniti svoju vjeru.

Pavao je savjetovao svojem mladom štićeniku Timoteju: “Propovijedaj riječ — pristupi (k vjernicima) — bilo da im je zgodno, bilo nezgodno — kori, prijeti, opominji u svoj strpljivosti i svakoj vrsti pouke.” (2. Timoteju 4,2) On i Tita podsjeća da Božja milost i ljubav spašava one koji su preporođeni Duhom Svetim (Titu 3,5).

I mi smo pozvani da iznosimo istinu s ljubavlju i svakom krotkošću. Naš Gospodin poziva nas da Mu se s ljubavlju i snošljivošću pridružimo u objavljivanju Njegove poruke za posljednje vrijeme, upućene ovom svijetu koji umire bez Krista.

`Kad bi vas netko pitao: “Zašto si ti kršćanin?”, što biste mu odgovorili i zašto?`