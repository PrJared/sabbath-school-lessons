---
title: 'Govorenje Istine S Ljubavlju'
date: 25/08/2020
---

Prijateljstvo samo po sebi nije dovoljno da bismo zadobili ljude za Krista. Mi možemo imati mnogo prijatelja — ljudi u čijem društvu uživamo i koji uživaju u našem — ali ako im nikad ne kažemo koliko nam Isus znači i kako je On promijenio naš život, naše će prijateljstvo imati malo utjecaja za vječnost. Naravno, ljudima može biti zabavno u našem društvu, ali Bog nas poziva na nešto više od toga. Međutim, iako prijateljstvo samo po sebi neće približiti ljude Kristu, neprijateljski stavovi mogu ih udaljiti od Njega.

Apostol Pavao podsjeća nas da govorimo “istinu u ljubavi” (Efežanima 4,15 — Varaždinska Biblija). Prijateljske veze izgrađuju se kad se slažemo s ljudima koliko god je to moguće, kada ih prihvaćamo i pohvaljujemo uvijek kada je to prikladno. Koliko je važno da stvorimo naviku da u ljudima tražimo ono što je dobro umjesto onoga što je loše!

`Pročitajte 2. Solunjanima 1,1-4. Navedite neke konkretne pojedinosti za koje Pavao pohvaljuje Solunjane.`

Neki kao da uživaju u traženju onoga što je loše kod drugih ljudi, ako ni zbog čega drugog, onda da bi se bolje osjećali.

Apostol Pavao postupao je sasvim suprotno. On je tražio pozitivno u crkvama kojima je služio. Naravno, ukazivao je na pogreške i nije trpio grijeh, ali u središtu njegove pozornosti bila je izgradnja crkava koje je osnovao. Jedan od načina na koji je to postizao bio je da istakne ono što su dobro radili.

Izjava Ellen G. White o važnosti pozitivnih odnosa zavrjeđuje našu pozornost. “Kad bismo se ponizili pred Bogom i bili ljubazni, učtivi, blagi i sažaljivi, bilo bi stotinu obraćenja tamo gdje je sada samo jedno.” (Testimonies for the Church, sv. 9, str. 189)

`Razmislite za trenutak o toj izjavi. Što bi značilo za vašu crkvu kad bi se ljubaznost, učtivost, milosrđe i sažaljivost prelijevali iz srca svakog vjernika? Kako bi takva crkva izgledala? Zagledajte se u vlastito srce i postavite sebi pitanje na koji biste se način mogli popraviti na tom području.`