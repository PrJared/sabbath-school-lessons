---
title: 'Izgrađivanje Stava Koji Osvaja'
date: 22/08/2020
---

> <p></p>
> “Naprotiv, štujte u svojim srcima Krista kao Gospodina, uvijek spremni na odgovor svakomu tko vam zatraži razlog nade koja je u vama.” (1. Petrova 3,15)

### Biblijski tekstovi
Ivan 4,27-30.39-42; Matej 15,21-28; 2. Solunjanima 1,1-4; Rimljanima 15,7; Efežanima 4,32; 1. Petrova 3,15.

Što više proučavamo Isusov život, sve više se divimo Njegovoj spremnosti da prihvati i pomaže ljudima. Iako je uputio oštre ukore vjerskim vođama svojeg vremena, rado je primao one koji su se borili s grijehom, koji su bili shrvani krivnjom ili izloženi osudi. Njegova milost bila je namijenjena upravo njima. Njegova milost protezala se čak i na najgore grešnike. Dubina Njegovog oprosta bila je beskrajno veća od dubine grijeha. Njegova ljubav nije poznavala granice.

Isus nikad nije pokazivao ni trunku oholosti ili nadmoćnosti. U svakom ljudskom biću vidio je stvorenje na Božju sliku, premda oslabljeno grijehom, koje je On došao spasiti. Nitko nije bio izvan domašaja Njegove ljubavi. Nitko nije pao tako nisko da ga Njegova milost ne bi mogla dosegnuti. Pokazivao je poštovanje prema svima s kojima je dolazio u dodir i odnosio se prema njima s dostojanstvom koje su zasluživali. Vršio je utjecaj koji osvaja ljude za kraljevstvo jer je vjerovao u ljude. Njihov se život mijenjao u Njegovoj prisutnosti jer je Njemu bilo toliko duboko stalo do njih. Ljudi su se uzdizali da bi postali ono što je On vjerovao da bi mogli biti. Proučit ćemo Isusov stav prema ljudima i otkriti kako možemo primijeniti ta načela u vlastitom životu.

**Oikos: Ovog tjedna čitamo iz knjige Ellen G. White, Misli s Gore blaženstava, Znaci vremena, 2013., poglavlje 6, str. 116—127**