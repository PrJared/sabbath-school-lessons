---
title:  Iskustvo
date:   28/08/2020
---

**Hrabro naviještanje u Finskoj**

Devetnaestogodišnji Simo Vehkavuori počeo je preispitivati svoj život tijekom posjeta stricu i teti u Švedskoj, koji su bili adventisti. Finski tinejdžer je pamtio, opterećene savjesti, da nije ispunio obećanje dano tri godine ranije na ljetnom kampiranju — da će slijediti Boga — i zabrinuto se pitao: “Jesam li izgubio Božju milost?”

Jedne noći otišao je u vrt i, plačući, kleknuo iza velikog grma jorgovana, moleći se: “Isuse, ako me još prihvaćaš, ako je večeras pravo vrijeme da dam svoje srce Tebi, molim Te, pokaži mi...” povikao je. “Možda dopustiš da kao znak padne s neba neka zvijezda.”

Dok je ustajao s molitve, s noćnog neba pala je velika zvijezda, ili meteor.

Kad se Simo vratio kući na obiteljsku farmu krava i mliječnih proizvoda u Finskoj, zajednica farmera čula je za njegovu odluku da slijedi Boga. Neki ljudi su ga zbog te odluke ismijavali, a Simo se pitao treba li biti tako otvoren o svojoj vjeri.

Jedne večeri pojavila se vladina inspektorica u redovitom nadzoru, provjeriti muze li Simo mlijeko kod krava u očevoj štali. Čula je o njegovom obraćenju, a onda je podrugljivo rekla: “Slušaj, mala ptica širi glasinu,” rekla je, dok je Simo rukama muzao kravu. “Nadam se da nisi postao kršćanin u Švedskoj. Ne bi li za tebe bilo bolje ići na ples, gledati s mladima filmove i prigrliti sve moguće radosti ovoga svijeta?”

Pogledavši ženu, Simo je rekao: “Poštovana gospođo, večeras vam mogu reći da sam upoznao Isusa kao svojeg osobnog Spasitelja u Švedskoj, i želim Ga slijediti kamo god On vodi.”

Jedva je završio rečenicu, kad je glasna eksplozija potresla štalu. Krava koju je muzao pala je na tlo mrtva. Ostale krave su se srušile na koljena. Tišina je na trenutak ispunila štalu. Potom su krave počele ludo mukati, a njihovo je glasanje nalikovao lajanju pasa.

Loptasta munja, veličine kugle za golf, pala je na zemlju i eksplodirala između Simoa i krave. Simoove gumene čizme zaštitile su ga od udara. Inspektorica je stajala kao smrznuta na betonskom podu. Njezino lice je bilo blijedo. Njezini instrumenti ispali su joj iz ruku u žljeb ispunjen kravljim izmetom.

Napokon je progovorila: “Simo, možeš li mi oprostiti za moje nepažljive riječi?” Zlobni ton njezinog glasa je nestao. “Kad priroda očituje svoju snagu, mi smo poput prašine. Samo ostani na stazi koju si izabrao.”

Nakon stanke upitala je: “Kako se mogu naći na istoj stazi kao ti?”

Simo je u tom trenutku odlučio da se nikad ne treba sramiti svjedočiti svoju vjeru. U svojoj se sobi te noći molio: “Uzmi cijelo moje srce i život, i slijedit ću Te gdje god me vodio.”

Simo Vehkavuori danas ima 84 godine i u mirovini je, služio je kao pastor i crkveni dužnosnik u Finskoj.

_*Andrew McChesney_