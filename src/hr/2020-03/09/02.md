---
title: 'Otvorenost Za Evanđelje'
date: 23/08/2020
---

`Pročitajte Ivan 4,27-30.39-42. Na koji način Isusov razgovor sa ženom Samarijankom otkriva istinu da su sve vrste ljudi otvorene za Evanđelje, čak i kad se nalaze tamo gdje ih ne očekujemo?`

Posljednje mjesto na kojem su učenici očekivali da će pronaći srca otvorena za Evanđelje bila je Samarija. Samarijanci su bili u stalnom sukobu sa Židovima zbog nauka i bogoslužja. To neprijateljstvo bilo je staro stoljećima. Samarijanci su željeli sudjelovati u gradnji hrama u Jeruzalemu, ali im je ta mogućnost uskraćena zbog njihovih miješanih brakova s pripadnicima poganskih kultura iz okruženja, ali i zbog njihovih nepravovjernih shvaćanja. Stoga su Samarijanci sagradili vlastiti hram na gori Gerizimu. Zbog svega toga učenici bi spremno zaobišli Samariju smatrajući je neplodnim tlom za širenje Evanđelja.

Međutim, Isus je vidio ono što učenici nisu — osjetljiva srca. Ivanov izvještaj o tom susretu sa ženom na zdencu počinje sljedećim riječima: “Ostavi Judeju i vrati se u Galileju. Morao je proći kroz Samariju.” (Ivan 4,3.4) Isusu je “morao” proći kroz Samariju, jer Ga je Duh Sveti uvjerio da će na tom neočekivanom mjestu naići na osjetljiva srca. Kada su naše oči božanski pomazane Duhom Svetim, mi vidimo mogućnosti tamo gdje ostali vide samo teškoće. Mi vidimo bogatu žetvu duša za Božje kraljevstvo tamo gdje drugi vide samo neplodno tlo.

`Pročitajte Djela 8,4.5.14. Koji je bio krajnji rezultat Isusove službe u Samariji?`

Učenici bi zaobišli Samariju ne pruživši Samarijancima čak ni mogućnost da čuju istinu iz Božje riječi. Međutim, Isus je vidio nešto što oni nisu. On je primijetio da je srce jedne žene djelovanjem Duha Svetoga postalo osjetljivo, a njezino dramatično obraćenje utjecalo je na desetke ljudi u tom gradu. Iako nećemo uvijek vidjeti neposredne rezultate svojeg svjedočenja, ako budemo sijali sjeme u osjetljiva srca, ono će jednog dana donijeti žetvu na slavu Bogu.

`Nikad ne možemo zasigurno znati kakav su utjecaj naše riječi i djela izvršili na druge bilo na dobro, bilo na zlo. Zašto moramo uvijek paziti što govorimo i činimo u prisutnosti drugih?`