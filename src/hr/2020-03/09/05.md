---
title: 'Temelj Prihvaćanja'
date: 26/08/2020
---

`Pročitajte Rimljanima 15,7; Efežanima 4,32. Kako biste opisali temelj uzajamnog prihvaćanja? Što je bît takvog stava koji omogućava prihvaćanje drugih?`

U ta dva teksta apostol Pavao iznosi načela koje leže u osnovi uzajamnog prihvaćanja. Budući da je Krist oprostio svakome od nas i svakog od nas prihvatio, imamo li mi uopće pravo postupati drugačije? Upravo zato što je Isus nas prihvatio, i mi možemo prihvatiti druge usprkos njihovim manama.

Dobro razmislite što to znači. Razmislite o sebi i o nečemu što ste uradili, ili s čim se možda još uvijek borite — o nečemu što možda samo vi znate i bili biste prestrašeni kad bi i drugi za to saznali.

A ipak — što? Vjerom ste prihvaćeni u Kristu koji zna sve o stvarima o kojima drugi možda ne znaju ništa. Da, On zna sve to, a ipak vas prihvaća ne zbog vaše dobrote, nego zbog svoje.

Kakav bi onda trebao biti vaš stav prema drugima?

Evo nečega što je mnogima teško razumjeti: iskreno prihvaćanje podrazumijeva da mi ljude prihvaćamo takve kakvi jesu, sa svim njihovim grešnim navikama, jer su oni ljudska bića stvorena na Božju sliku. Zato što je Krist umro za nas “još dok bijasmo grešnici” i pomirio nas je s Bogom “dok smo još bili neprijatelji”, i mi možemo oprostiti drugima i prihvatiti ih. Njegova ljubav prema nama postaje temelj našeg opraštanja i prihvaćanja drugih (Rimljanima 5,6-10 — Varaždinska Biblija).

Ali kada se takav odnos uzajamne brižnosti i prihvaćanja uspostavi, često je potrebno s puno ljubavi suočiti drugu osobu s istinama Svetoga pisma. Ne učiniti to značilo bi ne pokazati ljubav. Nama je toliko stalo do naših prijatelja da ćemo im iznositi vječne istine koje mijenjaju život.

Isusov stav nije bio: “Činite što god hoćete. To je u redu. Ja vas još uvijek prihvaćam.” Naprotiv, Njegov stav bio je: “Što god da ste učinili, spreman sam vam oprostiti i dati vam silu da se promijenite.” Biblijska istina iznesena ponizno, u Kristovom duhu i s blagim stavom, zadobiva srca i mijenja živote.

`Kako je moguće prihvatiti nekog pojedinca a ne prihvatiti njegovo grešno ponašanje? Kako možemo prihvaćati ljude a da istodobno ne opravdavamo i ne trpimo grijeh?`