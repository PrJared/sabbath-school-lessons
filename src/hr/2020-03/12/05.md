---
title: 'Potpunije Razumijevanje Božje Poruke'
date: 16/09/2020
---

Poruka za posljednje vrijeme u Otkrivenju prikazuje Isusa u punini Njegove spasonosne milosti prema cijelom čovječanstvu (Otkrivenje 14,6). To je ozbiljan poziv da se “bojimo Boga”, da Mu ukažemo duboko poštovanje — da cijenimo Njegove zapovijedi i budemo poslušni Njegovom Zakonu u svjetlu Božjeg suda (Otkrivenje 14,7). “Bojati se Boga” odnosi se na naše razmišljanje. To je poziv da ugodimo Bogu i da Mu damo prvo mjesto u svim svojim mislima. To je stav poslušnosti koji nas vodi k pobožnom življenju (Izreke 3,7; Djela 9,31; 1. Petrova 2,17). Ta poruka također nas poziva da “damo slavu” Bogu. Bogu dajemo slavu u svakom aspektu svojeg života.

`Pročitajte Propovjednik 12,13.14; 1. Korinćanima 6,19.20. Kako nam ti tekstovi pomažu da razumijemo što znači istodobno bojati se Boga i davati Mu slavu?`

U ovo doba moralne neodgovornosti, kad milijuni ljudi smatraju da nisu dužni nikome polagati račune osim sebi samima, ta poruka o času suda podsjeća nas da smo ipak odgovorni za svoje postupke. Postoji povezanost između dubokog poštovanja prema Bogu, poslušnosti Bogu i Božjeg suda. Poslušnost je plod spasonosnog odnosa s Isusom. Jedino je Njegova pravednost dovoljno dobra da bi podnijela sud i pokriveni tom pravednošću, mi smo sigurni. Na osnovi Isusove pravednosti mi živimo da bismo slavili Njegovo ime u svemu što radimo.

`Pročitajte sljedeće tekstove: Otkrivenje 14,7; 4,11; Postanak 2,1-3; Izlazak 20,8-11. Što je temelj svakog istinskog bogoslužja i na koji način subota odražava to razumijevanje?`

Sotona je napao subotu zato što zna da je ona žila kucavica istinskog bogoslužja. Ona uzdiže Krista kao Stvoritelja i poziva muškarce i žene svuda po svijetu da se poklone “Stvoritelju neba i zemlje, mora i izvora voda” (Otkrivenje 14,7). Ona postaje posebno značajna u ovo doba uzdizanja teorije o evoluciji jer nas poziva da se vratimo obožavanju Isusa koji nas je stvorio i u kojem nalazimo pravi osjećaj vlastite vrijednosti.

`Razmislite koliko je subota važna kao podsjetnik na činjenicu da je Bog naš Stvoritelj i da je On, prema tome, jedini dostojan našeg obožavanja. Uostalom, koje je još učenje toliko važno da je Bog zahtijevao da odvojimo jednu sedminu svojeg vremena svakoga tjedna, da bismo Ga se sjećali kao svojega Stvoritelja?`