---
title: 'Petrova Sadašnja Istina'
date: 13/09/2020
---

Tijekom čitave povijesti spasenja Bog je preko proročke Riječi redovno slao posebne poruke kako bi pripremio ljude za ono što dolazi. Bog nikad nije zatečen događajima (Izaija 46,9.10). On priprema svoj narod za budućnost šaljući proroke da objave Njegovu poruku prije nego što dođe osuda (Amos 3,7). U danima prije potopa Bog je preko Noe upozoravao svijet da dolazi uništenje. U Egiptu je Bog uzdignuo Josipa da bi tijekom sedam godina obilja pripremio zemlju za glad koja će uslijediti. Izraelski proroci upozoravali su vođe na predstojeće uništenje Jeruzalema od strane babilonske vojske. Poruka Ivana Krstitelja o pokajanju pripremila je narod za Isusov prvi dolazak.

`Pročitajte 2. Petrova 1,12. Kojim izrazom Petar opisuje Božju poruku njegovom naraštaju?`

`Pročitajte 2. Petrova 1,16-21. Kako je glasila “sadašnja istina” koju su Petar i ostali učenici objavljivali?`

Poruka od vječnog značenja za prvo stoljeće glasila je: Krist je došao. Očeva ljubav otkrila se preko Kristove žrtve na križu. Premda je “plaća grijeha smrt”, preko Krista je vječni život osiguran za sve. Na nama je da odlučimo hoćemo li ga vjerom primiti (Rimljanima 3,23; 6,23; Efežanima 2,8). Ta poruka o spasenju u Isusu nikad neće zastarjeti. To je sadašnja istina za svaki naraštaj.

Posljednja knjiga Biblije, Otkrivenje, prikazuje Isusa i Njegovo vječno spasenje u kontekstu posljednjeg vremena, kako bi pripremila ljude za Njegov skori povratak. Ona razotkriva neutemeljenost ljudskih predaja i sebične religioznosti. Otkrivenje od početka do kraja izlaže pogledima Isusa i Njegovo djelo u korist čovječanstva.

Isus je istiniti svjedok o karakteru Njegovog Oca. On je “vladar zemaljskih kraljeva”. On je taj “koji nas ljubi i koji nas je otkupio od grijeha svojom krvi i učinio nas kraljevstvom svećenika za Boga, svoga Oca” (vidi Otkrivenje 1,1-6). Otkrivenje je u potpunosti posvećeno Isusu i Njegovoj poruci za posljednje vrijeme koja treba pripremiti Njegov narod za Njegov skori povratak.

`Kad razmišljate o Otkrivenju, što vam prvo pada na um? Bavite li se u svojim mislima više zvijerima i proročkim simbolima nego Isusom? Zašto nam je Isus dao proročanstva iz Otkrivenja? Kako ona otkrivaju Njegove dobre planove za čovječanstvo?`