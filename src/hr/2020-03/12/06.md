---
title: 'Božji Posljednji Poziv'
date: 17/09/2020
---

`Pročitajte Otkrivenje 14,8; 17,3-6; 18,1-4. Što iz ovih redaka saznajemo o duhovnom Babilonu?`

Izraz “Babilon” u Otkrivenju označava lažni vjerski sustav zasnovan na ljudskim djelima, predajama i pogrešnom nauku. On uzdiže ljudska bića i njihovu samopravednost iznad Isusa i Njegovog bezgrešnog života. On postavlja zapovijedi ljudskih vjerskih učitelja iznad Božjih zapovijedi. Babilon je bio središte idolopoklonstva, obožavanja Sunca i lažnog nauka o besmrtnosti duše. Taj lažni vjerski sustav neprimjetno je u svoje bogoslužje ugradio mnoge stare babilonske vjerske običaje. Ovome umirućem planetu Bog upućuje za posljednje vrijeme poruku o Isusu i Njegovoj pravednosti. Ona odzvanja s Neba pozivajući: “Pade, pade veliki Babilon. ... Iziđite iz nje, moj narode.” (Otkrivenje 18,2.4) Bog je podigao Crkvu adventista sedmoga dana da bi ona veličala poruku o Kristu u svoj njezinoj punini.

Veličati Isusa znači uzdizati sve što je On naučavao. To znači objavljivati djela Onoga koji je “put, istina i život” (Ivan 14,6). To također znači razotkrivati zablude Babilona koje proturječe Isusovim istinama.

`Pročitajte Otkrivenje 14,7.9-11. Koji se suprotstavljeni predmeti obožavanja ističu u ovim redcima?`

U Otkrivenju 14 opisuju se dva različita bogoštovlja — obožavanje Stvoritelja i obožavanje Zvijeri. Okosnicu obaju bogoštovlja čini Božji dan za bogoslužje — prava ili lažna subota. Subota znači odmor, povjerenje i sigurnost koju nalazimo u Kristu, našem Stvoritelju, Otkupitelju i Kralju koji dolazi. Lažna subota je zamjena utemeljena na ljudskom mišljenju i crkvenim proglasima.

`Pročitajte Otkrivenje 14,12. Što nam taj redak govori, pogotovo u kontekstu onoga što mu prethodi? Na koji su način u tom tekstu otkriveni Zakon i milost, i što možemo zaključiti na osnovi činjenice da su milost i Zakon nerazdvojni aspekti Evanđelja?`