---
title:  Iskustvo
date:   18/09/2020
---

**Adventistica u sljedećem životu**

Starija žena je pozorno slušala u subotnjoj školi na jugoistoku Azije. Njezina Biblijska pouka za subotnju škole bila je pomnjivo ispunjena. Pročitala je svaki redak iz svoje Biblije. U njoj su bili podcrtani mnogi redci. Odvojila je novac za misijski dar u subotnjoj školi. Žena, poznata crkvenim članovima kao “baka”, bila je uzor svim adventistima sedmog dana. Posjetitelj američke crkve Gregory Whitsett susreo se s tom bakom i pitao je zašto je ostavila svoju nekršćansku svjetsku religiju da postane adventistica.

Baka je povezala svoju tragičnu životnu ispovijest o gubitku roditelja u nesreći, kad je imala svega pet godina, i trpljenje tijekom godina kad su je uznemiravali zli duhovi. Tražila je pomoć liječnika i duhovnih medija, ali dobila je lijek samo kao privremenu pomoć.

Jednog dana adventistički se pastor doselio u susjedni stan, a baka je radoznalo promatrala kako se ljudi okupljaju kod njega svakog petka navečer. Stajala je kod njegovih vrata kako bi doznala što se događa i slušala glazbu. Kad je slušala glazbu, ispunjavao ju je mir iz tjedna u tjedan. Pastor je nije mogao uvjeriti da uđe u kuću, ali saznao je za njezine nevolje s duhovima i ponudio joj da se moli za nju. Baka se složila, a zli duhovi su trajno otišli. Ispunjena zahvalnošću, prihvatila je Isusa i pridružila se mjesnoj adventističkoj crkvi.

Whitsett, direktor Centra za istočnoazijske religije, čiji je dio i program Globalne misije Adventističke crkve, zamolio je baku da objasni što misli pod tim da joj Isus znači sve.

“Isus mi znači sve!” rekla je starica govoreći pomoću prevoditelja. “Izliječio me je i dao mi mir. Ne mogu nikome pomoći, ali mogu govoriti o Isusu svima koje sretnem. Ja sam stara žena i nemam još puno života. Toliko volim Isusa da sam odlučila biti adventistica i u mojem sljedećem životu.”

Misionar-prevoditelj bio je zapanjen. S njim je baka proučavala Bibliju, i bio je ugodno iznenađen kako je ona potpuno ostavila svoje stare vjerske poglede. Bakina situacija nije neuobičajena kod ljudi koji postaju kršćani nakon slijeđenja drugih svjetskih religija i tradicionalnih animističkih praksi, kažu crkveni dužnosnici. To je glavni izazov za pružanje pomoći i razlog za osnivanje Centra za istočnoazijske religije i programa Globalne misije. Molite za rad takvih centara Globalne misije i za ljude poput ove bake. Više na: globalmissioncenters.org.

_*Andrew McChesney_