---
title: 'Naglasak Na Posljednjem Vremenu U Otkrivenju'
date: 14/09/2020
---

Evanđelja se prvenstveno bave Kristovim prvim dolaskom. Ona iznose povijest o Njegovom rođenju, životu i službi, smrti i uskrsnuću. Premda govore i o Njegovom drugom dolasku, njihov glavni naglasak nije na tome. Međutim, u Otkrivenju je u središtu pozornosti vrhunac višestoljetnog sukoba u svemiru. A svako od njegovih glavnih proročanstava završava slavnim povratkom našega Gospodina.

`Pročitajte Otkrivenje 1,7; 11,15; 14,14-20; 19,11-18. Koje slične zaključke zapažate u svakom od tih tekstova?`

Od prvog do posljednjeg poglavlja Otkrivenja vrhunac svakog proročanstva je Isusov dolazak. “Janje koje je zaklano” (Otkrivenje 5,12) dolazi ponovno kao “Kralj kraljeva i Gospodar gospodara” (Otkrivenje 19,16). On će pobijediti sve neprijatelje koji tlače i progone Njegov narod (Otkrivenje 17,14). On će ih izbaviti iz noćne more grijeha i dovesti ih kući u slavu. Velika borba između dobra i zla završit će. Zemlja će biti obnovljena, a otkupljeni će zauvijek živjeti sa svojim Gospodinom (Otkrivenje 21,1-4).

U Otkrivenju 22,7 (vidi također 22,12.17.20), Isus kaže: “Pazite! Dolazim uskoro! Blago onomu koji vrši proročanske riječi ove knjige!” Dakle, Isus upućuje posljednji poziv svim ljudima da odgovore na Njegovu ljubav, prihvate Njegovu milost i slijede Njegovu istinu kako bi se pripremili za Njegov skori povratak. Otkrivenje završava Isusovim pozivom: “Duh i zaručnica vele: ‘Dođi!’ Tko čuje, neka rekne: ‘Dođi!’” (Otkrivenje 22,17)

Naš Gospodin poziva sve koji tragaju za vječnim životom da dođu k Njemu. On zatim poziva nas koji smo prihvatili poruku o spasenju i željno iščekujemo Njegov povratak, da Mu se pridružimo u pozivanju drugih da prihvate poruku o Njegovoj ljubavi. On nas šalje u misiju da objavljujemo Njegovu poruku kako bismo pripremili svijet za Njegov skori povratak. Nema ničega što pruža takav osjećaj ispunjenosti kao suradnja s Kristom u Njegovom planu spasenja za posljednje vrijeme.

`Dakle, Krist dolazi? Ivan je zapisao te riječi prije otprilike dvije tisuće godina. Međutim, imajući u vidu naše razumijevanje stanja mrtvih, zašto će za svakog od nas između naše smrti i Kristovog dolaska proći tek jedan trenutak? Kako nam ta činjenica pomaže da shvatimo koliko će Krist brzo doći?`