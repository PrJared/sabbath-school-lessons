---
title: 'Za Daljnje Proučavanje'
date: 18/09/2020
---

“Bog je pozvao svoju Crkvu u ovo vrijeme, kao što je pozivao stari Izrael, da bude svjetlo svijetu. Moćnom oštricom istine — porukama prvog, drugog i trećeg anđela — On je pozvao narod iz crkava i iz svijeta da bi ga doveo u svoju svetu blizinu. Učinio ga je čuvarom svojega Zakona i povjerio mu velike istine iz proročanstava za ovo vrijeme. Poput proročkih spisa povjerenih starom Izraelu, one su sveta baština koja se mora prenijeti ljudima.

Trojica anđela iz Otkrivenja 14 prikazuju narod koji prihvaća svjetlo Božjih poruka i kao Njegov predstavnik objavljuje opomenu širom planeta. Krist kaže svojim sljedbenicima: “Vi ste svjetlo svijetu.’ (Matej 5,14) Svakoj duši koja prihvati Isusa, križ s Golgote poručuje: ‘Pogledajte kolika je vrijednost duše.’ ‘Idite po svem svijetu i propovijedajte Radosnu vijest svakom stvorenju!’ (Marko 16,15) Ničemu se ne smije dopustiti da spriječi izvršenje tog zadatka. To je djelo od presudne važnosti za ovo vrijeme i ono mora biti dalekosežno kao vječnost. Ljubav koju je Isus pokazao prema ljudskim dušama, putem žrtve koju je prinio za njihovo otkupljenje, pokretat će i sve Njegove sljedbenike.

Krist prihvaća — i to s kakvom radošću! — svako ljudsko biće koje Mu se preda. On udružuje ljudsko s božanskim, da bi svijetu otkrio tajne utjelovljene ljubavi. Govorite o tome, molite se za to, pjevajte o tome, preplavite svijet porukama iz Njegove Riječi i osvajajte nova područja.” (Ellen G. White, Counsels for the Church, str. 58,59)

**Pitanja za razgovor**

`1.	U kojem smislu poruke trojice anđela iz Otkrivenja 14 određuju poslanje Crkve adventista sedmoga dana?`

`2.	Razmišljajte o suboti i njezinoj važnosti. Kao što smo vidjeliovoga tjedna, poruka koja je u njoj sadržana toliko je važna da nam Bog zapovijeda da odvojimo sedminu svojeg života da bismo Ga se sjećali kao svojega Stvoritelja i Spasitelja. Mi nismo obvezni odlaziti na neku svetu goru niti u sveti grad da bismo slavili Boga. Svakoga tjedna, brzinom od tisuću šesto kilometara na sat (bar u blizini ekvatora), subota dolazi do nas. Kako nam ta činjenica dodatno pomaže da razumijemo važnost tog dana, kao i onoga na što on upućuje?`

`3.	Kako misao o padu Babilona i pojam žiga Zvijeri možemoobjasniti na najprihvatljiviji način? Kako te istine možemo iznijeti na najmanje uvredljiv način, premda se moramo pomiriti s tim da će bez obzira na sav naš trud neki ljudi ipak biti uvrijeđeni?`