---
title: 'Poruka Za Posljednje Vrijeme U Otkrivenju'
date: 15/09/2020
---

Epicentar Otkrivenja je 14. poglavlje. To je najvažnije poglavlje za Božji narod koji živi u posljednjim danima ljudske povijesti. Ono otkriva Božju poruku za posljednje vrijeme upućenu cijelom čovječanstvu. Ta poruka ima najveću težinu za Božji narod i čitav ljudski rod.

`Pročitajte Otkrivenje 14,14-20. Kojom se simbolikom ovdje dočarava povratak našega Gospodina?`

Simbolika žetve koristi se u cijeloj Bibliji kao opis Kristovog povratka (Matej 13,37-43; Marko 4,29). U 14. poglavlju Otkrivenja žetva zrelog žita prikazuje otkupljenje pravednih, a žetva prezrelog grožđa dočarava uništenje zlih. Otkrivenje 14,6-12 sadrži žurnu poruku za posljednje vrijeme da se muškarci i žene pripreme za posljednju žetvu na Zemlji.

`Pročitajte Otkrivenje 14,6.7. Koja je srž poruke u ta dva retka? Kako nam oni pomažu da shvatimo tko smo mi kao adventistički kršćani sedmoga dana?`

Poruka prvog anđela iz Otkrivenja 14 obraća se naraštaju u 21. stoljeću koji traži smisao u životu. To je objava Evanđelja o Božjoj milosti koja pruža oprost svima, koja nas čisti od krivnje za grijeh i daje nam silu da postanemo pobjednici. Naglašavajući činjenicu da nas je Krist stvorio i otkupio, ta poruka pruža nam temelj za vrednovanje sebe. Ona ističe da će se sva nepravda jednog dana okončati na Božjem sudu. To je nevjerojatno radosna vijest jer otkriva da nepravda neće trajati zauvijek.

“Adventisti su u posebnom smislu postavljeni u svijetu kao stražari i svjetlonoše. Njima je povjerena posljednja opomena svijetu koji odlazi u propast. Njih obasjava čudesno svjetlo koje svijetli iz Božje riječi. Njima je dana iznimno svečana zadaća — objavljivanje prve, druge i treće anđeoske vijesti. Nijedan drugi posao nema tako veliko značenje. Oni ne smiju dopustiti da bilo što drugo zaokuplja njihovu pozornost.” (Ellen G. White, Evangelism, str. 119,120) Kako kao crkva i, što je još važnije, kao pojedinci trebamo primiti te riječi k srcu?