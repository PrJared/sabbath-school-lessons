---
title: 'Razvijanje Naših Darova'
date: 06/08/2020
---

`Pročitajte usporedbu o talentima u Mateju 25,14-30. Koja je za vas najznačajnija misao u ovoj usporedbi? Zašto je Bog pohvalio prvu dvojicu slugu, a trećeg osudio? Što nam ta usporedba govori o upotrebi naših talenata? Zapazite posebno Matej 25,29.`

Gospodar je podijelio talente slugama — “svakomu prema njegovoj sposobnosti” (Matej 25,15). Svaki pojedinac primio je različit iznos. Jedan je primio pet talenata, drugi dva, a treći jedan. Svaki sluga mogao je birati kako će uložiti ili upotrijebiti talente koji su mu dani. Ključna je misao da to što im je bilo dano nije njima pripadalo. Ti talenti pripadali su nekom drugom, a on ih je njima povjerio.

Gospodara nije zanimalo tko je dobio važnije, a tko manje važne talente. Nije Mu bilo važno ni tko je koliko talenata dobio. Njega je samo zanimalo što je svaki od njih učinio s onim što mu je dano.

Pavao je to ovako rekao u 2. Korinćanima 8,12: “Spremnost je, ako postoji, ugodna po onome što tko ima, a ne po onome čega stvarno nema.” Za Boga nije toliko važno što imate, već što činite s tim što imate.

Bog je pohvalio prvu dvojicu slugu zato što su bili vjerni u upotrebi svojih talenata. Njihovi talenti uvećavali su se upotrebom. “Zli” sluga nije koristio talenat koji mu je gospodar povjerio, i on se nije uvećao. Vječna je istina da “zakon službe postaje karika koja nas povezuje s Bogom i našim bližnjima” (Ellen G. White, Isusove usporedbe, str. 326 u izvorniku). Nevjerni sluga je prokockao priliku da služi i na kraju je izgubio i sposobnost da služi.

Kad koristimo darove koje nam je Bog dao na slavu Njegovog imena, oni će se uvećavati, širiti i rasti. Kako možete otkriti koje vam je darove Bog dao? Ponizno zatražite od Boga da vam otkrije u kojim bi područjima službe On želio da služite. Kada vas On osvjedoči, uključite se. Vaši će se darovi razvijati dok ih budete koristili, a vi ćete pronaći zadovoljstvo u Njegovoj službi.

`Razmislite o ovoj usporedbi i primijenite je na svoj život. Što vam ona govori, ako vam uopće nešto govori, o tome što radite s onim što vam je Bog dao? (Imajte na umu da je sve što posjedujete također dar od Boga.)`