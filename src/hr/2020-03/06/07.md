---
title: 'Za Daljnje Proučavanje'
date: 07/08/2020
---

U knjizi Ellen G. White Isusove usporedbe pročitajte poglavlje pod naslovom “Talenti”, str. 218—249 (u izvorniku 325—365).

Ispravno razumijevanje biblijskog nauka o duhovnim darovima donosi jedinstvo crkvi. Spoznaja da je svatko od nas vrijedan i potreban član Kristovog tijela ujedinjuje. Svaki član crkve potreban je za ostvarenje Kristovog poslanja. Svaki član je obdaren za službu.

“Svakome je povjeren posao koji treba obaviti za svojega Gospodara. Svakom Njegovom sluzi dani su posebni darovi ili talenti. ‘Jednomu dade pet talenata, a drugomu dva, a trećemu jedan — svakomu po njegovoj sposobnosti.’ Svaki je sluga dobio nešto za što je bio odgovoran, a različiti talenti podijeljeni su prema različitim sposobnostima. U davanju ovih darova Bog ne gleda tko je tko. On dijeli talente prema Njemu poznatoj snazi svojih slugu i očekuje odgovarajuću dobit.” (Ellen G. White, Svjedočanstva za Crkvu, sv. 2, str. 237; u izvorniku 282)

Također imajte na umu da su darovi Duha dani na slavu Bogu, a ne vama. Bog ih je dao da bi proslavio svoje ime i unaprijedio svoje djelo.

**Pitanja za razgovor**

`1.	Svi smo mi primili darove od Boga. Koje to praktične posljedice ima po vašu mjesnu crkvu? Do kakve bi promjene ta misao mogla dovesti u pogledu uključenosti svakog vjernika u službu?`

`2.	Razgovarajte s članovima svojeg razreda o tome kako sudarovi nekog drugog vjernika bili vama na blagoslov. Ispričajte u razredu kako ste vi otkrili svoje duhovne darove. Što mislite, koji su vaši darovi i kako ih koristite da biste bili na blagoslov drugima?`

`3.	U ovoj je pouci istaknuta činjenica da se naši darovi umnožavaju kada ih koristimo. Osvrnite se na vlastiti život. Možete li se sjetiti nekih darova koje vam je Bog dao i koji su se uvećali dok ste ih koristili na slavu Njegovog imena? U isto vrijeme postavite ponovno sebi pitanje koje smo već naveli na kraju odsjeka za četvrtak — koliko ste vjerni u raspolaganju onim što vam je Bog dao.`