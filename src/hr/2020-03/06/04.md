---
title: 'Svrha Duhovnih Darova'
date: 04/08/2020
---

`Pročitajte 1. Korinćanima 12,7; Efežanima 4,11-16. Zašto Bog daje duhovne darove svakom vjerniku? Koja je svrha tih darova?`

Duhovni darovi dani su iz više razloga. Bog ih daje da bi podigao i osnažio svoju Crkvu da dovrši Njegovo djelo. Njihova je svrha da stvore jedinstvenu Crkvu koja će dovršiti Njegovo djelo u svijetu. Biblijski pisci daju nam primjer duhovnih darova koje Bog dodjeljuje svojoj Crkvi, kao što su darovi propovijedanja, služenja, poučavanja, ohrabrivanja i davanja. Biblija također govori o darovima gostoprimstva, samilosti, korisnosti i vedrine — da spomenemo samo neke. Potpuniju listu pročitajte u Rimljanima 12 i 1. Korinćanima 12.

Možda se pitate kakva veza postoji između duhovnih darova i prirodnih talenata. Duhovni darovi božanski su darovane osobine koje Duh Sveti dodjeljuje svakom vjerniku kako bi ga osposobio za posebnu službu u Crkvi i svijetu. Oni mogu obuhvatiti i prirodne talente koji su posvećeni Duhom Svetim i upotrijebljeni u službi za Krista. Svi su prirodni talenti Bogom dani, ali ne koriste se svi u Kristovoj službi.

„Posebni darovi Duha nisu samo talenti spomenuti u ovoj usporedbi. Njima su obuhvaćeni svi darovi i sve sposobnosti, bilo naslijeđene ili stečene, tjelesne ili duhovne. Svi se moraju upotrijebiti u Kristovoj službi. Kad postanemo Kristovi učenici, mi se predajemo Njemu sa svime što jesmo i što imamo. Te darove On nam vraća očišćene i oplemenjene da bi se upotrijebili Njemu na slavu i na blagoslov našim bližnjima.” (Ellen G. White, Isusove usporedbe, str. 220; u izvorniku 328)

Bog je također osigurao i posebne darove, kao što je dar proroštva i određenih službi u crkvi, uključujući službu pastora, starješina i učitelja, koji poučavaju druge unutar Kristovog tijela kako bi pripremili i osposobili svakog člana za službu (vidi Efežanima 4,11.12). Uloga je cijelog crkvenog vodstva da pomogne svim vjernicima u otkrivanju njihovih duhovnih darova i pouči ih kako da koriste te darove za izgradnju Kristovog tijela.

`Koje prirodne talente vi posjedujete, a koji, koliko god bili korisni u svjetovnom okruženju, mogu biti blagoslov i za crkvu?`