---
title: 'Prepoznajte Svoje Darove'
date: 05/08/2020
---

`Usporedite 1. Korinćanima 1,4-9 i 2. Korinćanima 1,20-22. Što nam ti tekstovi govore o Božjim obećanjima i posebno o duhovnim darovima prije drugog Kristovog dolaska?`

Bog obećava da će Njegova crkva očitovati sve darove Duha Svetoga neposredno pred Gospodnji dolazak. A Njegova su obećanja pouzdana. On je svakome od nas dao zalog Duha Svetoga u srce da nas vodi k razumijevanju darova koje smo primili. Bog daje darove i On nam ih preko Duha Svetoga otkriva.

`Pročitajte Luka 11,13; Jakov 1,5; Matej 7,7. Što nas Bog poziva da radimo ako želimo prepoznati darove koje je dao svakome od nas?`

Mi primamo darove Duha kad se posvetimo Bogu i kad tražimo da nam otkrije koje nam je darove dao. Kad se naše srce isprazni od veličanja sebe i naš prioritet postane služenje Isusu, Njegov Duh otkrit će nam duhovne darove koje On ima za nas. “Tek kad su se učenici vjerom i molitvom potpuno pokorili Njegovom djelovanju, došlo je do izlijevanja Duha Svetoga. I tada su u posebnom smislu dobra Neba bila povjerena Kristovim sljedbenicima. ... Darovi su već naši u Isusu Kristu, ali njihovo stvarno dobivanje ovisi o našem primanju Božjega Duha.” (Ellen G. White, Isusove usporedbe, str. 219,220; u izvorniku 327)

Duhovni darovi (vidi 1. Korinćanima 12,4-6) jesu sposobnosti koje nam Bog daje da bismo Mu mogli uspješno služiti. Različite službe šira su područja u okviru kojih možemo izraziti svoje darove, a određene aktivnosti posebni su događaji koji nam omogućavaju da upotrijebimo svoje darove. Duhovni darovi ne dolaze potpuno razvijeni. Kada vam Duh Sveti otkrije neko područje službe, molite se da vas On vodi k posebnim evanđeoskim aktivnostima u kojima možete primijeniti svoj dar.

`Koji su vaši posebni darovi i, što je još važnije, kako ih možete unaprijediti za Gospodnju službu?`