---
title: 'Različiti Darovi Ujedinjeni U Službi'
date: 02/08/2020
---

Jeste li ikad razmišljali o tome koliko su se učenici razlikovali jedni od drugih? Njihovo podrijetlo, osobnost, temperament i darovi bili su umnogome različiti. Međutim, to nije bila prepreka za Crkvu. Naprotiv, u tome je bila njezina snaga. Matej, carinik, bio je precizan, točan, pedantan. Za razliku od njega, Petar je često govorio prenagljeno, bio je pun oduševljenja, nagao, a imao je i prirodne osobine vođe. Ivan je bio nježnog srca, ali i vrlo izravan. Andrija se znao ophoditi s ljudima, bio je iznimno svjestan svojeg okruženja i osjetljiv za potrebe drugih. Toma je po naravi bio sklon preispitivanju i često je sumnjao. Svakog od ovih učenika, premda su imali različite osobnosti i darove, Bog je moćno upotrijebio u svjedočenju za Njega.

`Što otkrivamo o potrebi za ljudima različitih sposobnosti u Kristovom tijelu — Crkvi? 1. Korinćanima 12,12.13.18-22`

Bog poziva ljude različitog podrijetla, s različitim talentima i sposobnostima, kako bio im dao darove za službu. Kristovo tijelo nije neka homogena skupina ljudi koji su međusobno slični. To nije neki klub u kojem se nalaze ljudi istog kulturnog zaleđa koji razmišljaju na isti način. To je dinamičan pokret ljudi različitih talenata, ujedinjenih ljubavlju prema Kristu i Svetom pismu, koji Njegovu ljubav i istinu žele predstaviti svijetu (Rimljanima 12,4; 1. Korinćanima 12,12). Članovi Kristovog tijela imaju različite darove, ali svatko od njih je dragocjen, svatko je bitan za zdravo funkcioniranje Kristovog tijela. Kao što oči, uši i nos imaju različite funkcije ali su nužni za tijelo, tako su i svi darovi nužni (1. Korinćanima 12,21.22).

Ako pozorno pogledamo ljudsko tijelo, vidimo da i najsitniji dijelovi imaju ključnu ulogu. Razmislite o svojim trepavicama. Što kad ne bismo imali nešto tako naizgled beznačajno kao što su trepavice? Čestice prašine zamagljivale bi naš vid, a kao posljedica mogla bi nastati nepopravljiva oštećenja. Tako i član crkve koji je naizgled najmanje “značajan”, ključni je dio Kristovog tijela i obdaren je Duhom Svetim. Kad u potpunosti posvetimo te darove Bogu, svatko od nas može napraviti razliku s vječnim posljedicama.

`Bez obzira na to koliko ste talentirani, u čemu niste toliko dobri kao drugi u crkvi? Kako bi vam to moglo pomoći da se držite svojeg odgovarajućeg mjesta?`