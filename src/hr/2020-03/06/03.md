---
title: 'Bog Davatelj Svih Dobrih Darova'
date: 03/08/2020
---

Prema Jakovu 1,17; 1. Korinćanima 12,11.18 i Efežanima 4,7.8, Bog je davatelj svih darova i “svaki savršeni dar” potječe od Njega. Prema tome, možemo biti sigurni da će nam On dati upravo one darove Duha Svetoga koji najbolje odgovaraju našoj osobnosti, i da će na najbolji način upotrijebiti naše vještine da bismo služili Njegovom djelu i proslavljali Njegovo ime.

`Pročitajte Marko 13,34; 1. Korinćanima 12,11. Kome Bog daje duhovne darove?`

Biblija je jasna. Bog ima poseban zadatak za svakoga od nas kad je riječ o navješćivanju Evanđelja drugima. U Isusovoj usporedbi o domaćinu koji odlazi od kuće i traži od svojih slugu da se brinu o njoj, vidimo da on svakom od njih daje određeni posao (Marko 13,34). Postoji određeni zadatak za svakoga od nas, a Bog svima daje duhovne darove da bi obavili ono na što su pozvani. Kad predamo svoj život Kristu i krštenjem postanemo članovi Njegovog tijela — Crkve, Duh Sveti dodjeljuje nam darove da bismo mogli služiti tom tijelu i svjedočiti svijetu.

Godine 1903. Ellen G. White je napisala pismo izvjesnom čovjeku kako bi ga ohrabrila da darove koje mu je Bog dao upotrijebi u službi. “Svi smo mi članovi Božje obitelji, svima su nama u većoj ili manjoj mjeri povjereni Bogom dani talenti za čiju se upotrebu smatramo odgovornima. Bilo da su naši darovi veliki ili mali, mi ih trebamo upotrijebiti u službi Bogu, a i svima drugima trebamo priznati pravo da koriste darove koji su njima povjereni.

Nikad ne bismo trebali podcijeniti ni najmanji tjelesni, umni ni duhovni kapital.” (Letter 260, 2. prosinca 1903.)

`Pročitajte sljedeće tekstove: Djela 10,36-38; Matej 3,16-18; Djela 2,38-42. Čemu nas ti tekstovi uče o primanju Duha Svetoga prigodom krštenja?`

Baš kao što je Isus bio pomazan Duhom Svetim prigodom svojega krštenja kako bi bio spreman i u potpunosti osposobljen za službu svijetu, tako je i svakome od nas obećan Duh Sveti prigodom krštenja. Bog želi da budemo sigurni da je On ispunio svoju riječ i dodijelio nam duhovne darove kao blagoslov za Njegovu Crkvu i ovaj svijet.