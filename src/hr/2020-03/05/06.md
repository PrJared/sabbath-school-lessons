---
title: 'Srpnja Sila Duha Svetoga Koja Preobražava Život'
date: 30/07/2020
---

Pozorno proučavanje Djela apostolskih otkriva kako Bog preko svojega Duha čini čuda u životu ljudi. Djela apostolska nabrajaju događaje koji nam mogu pomoći da zaključimo kako Evanđelje trijumfira nad kulturnim predrasudama, kako se mogu pobijediti dugogodišnje, duboko ukorijenjene navike i kako se cijelo čovječanstvo može poučiti o Kristovoj milosti i istini. Duh Sveti zatječe ljude tamo gdje se nalaze, ali ih tu ne ostavlja, već preobražava njihov život.

`Pročitajte Djela 16,11-15.23-34; 17,33.34; 18,8. To su samo neka iskustva obraćenja opisana u Bibliji. Čemu nas ti različiti izvještaji uče u vezi s Božjom sposobnošću da mijenja život ljudi različitih društvenih slojeva i podrijetla?`

Kakva je to nevjerojatna raznolikost ljudi! Lidija je bila bogata židovska poslovna žena, a tamničar iz Filipe pripadnik srednje klase i rimski državni službenik. Duh Sveti može doprijeti do svih društvenih slojeva. Njegova preobražavajuća moć privlači muškarce i žene, bogate i siromašne, obrazovane i neobrazovane.

Posljednje dvije osobe s naše liste podjednako su vrijedne pozornosti. U Djelima 17,34 spominje se obraćenje Dionizija Areopagita. Atenski areopagiti bili su pripadnici sudskog vijeća koji su preispitivali sudske slučajeve. Bili su to istaknuti, veoma cijenjeni pripadnici grčkog društva.

Silom Duha Svetoga apostol Pavao je svojom službom dopro čak i do viših slojeva društva. Krisp (Djela 18,8) je bio starješina židovske sinagoge. Bio je to religiozni vođa zadojen hebrejskom starozavjetnom mišlju, ali je Duh Sveti dopro do njega i promijenio mu život. Svi ti događaji otkrivaju da će Duh Sveti, kad mi budemo svjedočili za Krista i objavljivali Njegovu Riječ drugima, činiti izvanredne stvari u životu svih vrsta ljudi, različitog podrijetla, kulture, obrazovanja i vjerskog opredjeljenja. Mi ne možemo i ne smijemo praviti pretpostavke o tome tko može ili ne može biti obuhvaćen. Naš je posao da svjedočimo svakome tko uđe u naš život. Gospodin će učiniti ostalo.

`Kristova smrt bila je sveobuhvatna — On je umro za svako ljudsko biće koje je ikad živjelo. Kako bi nas ta ključna istina trebala naučiti da nikad ne pravimo pretpostavke o tome je li netko izvan domašaja nade u spasenje?`