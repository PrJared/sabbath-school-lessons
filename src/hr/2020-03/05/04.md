---
title: 'Duh Sveti I Svjedočenje'
date: 28/07/2020
---

Duh Sveti silno je prisutan u čitavoj knjizi Djela apostolska. On je služio vjernima, ali i preko vjernih, kada su svjedočili o svojemu Gospodinu na mnogo različitih načina. On ih je osnaživao da se suoče s kušnjama i izazovima u neprijateljskoj kulturi. On ih je vodio k ljudima koji su iskrenog srca tragali za istinom. Pripremao je srca ljudi u pojedinim mjestima još prije nego što su vjerni stizali do njih. Otvarao je vrata mogućnosti o kakvim nikad nisu ni sanjali i davao silu njihovim riječima i postupcima.

`Pročitajte sljedeće tekstove: Djela 7,55; 8,29; 11,15; 15,28.29; 16,6-10. Kako je Duh Sveti služio učenicima koji su svjedočili u navedenim događajima? Drugim riječima, što je sve Duh Sveti činio u tim situacijama?`

Raznolika služba Duha Svetoga u prvom stoljeću bila je izvanredna. Iskustva navedena u prethodnim redcima samo su mali primjer Njegovog djelovanja. On je osnažio Stjepana da svjedoči o svojem Gospodinu pred nemilosrdnom, podivljalom ruljom koja ga je kamenovala do smrti. Na čudesan način je odveo Filipa do utjecajnog Etiopljanina koji je tragao za istinom, kako bi pripremio afrički kontinent za Evanđelje. Pružio je Petru znak kao potvrdu da su i vjernici iz poganstva također primili dar Duha Svetoga. Ujedinio je Crkvu u trenutku kad se lako mogla podijeliti oko pitanja obrezanja i učinio da se čitav europski kontinent otvori za propovijedanje Evanđelja preko apostola Pavla.

Duh Sveti bio je aktivan u novozavjetnoj Crkvi, a aktivan je i u životu Crkve u današnje vrijeme. On nas želi osposobiti, osnažiti, poučiti, voditi, ujediniti i poslati u najvažniju misiju na svijetu koja upućuje muškarce i žene na Isusa i Njegovu istinu. Moramo imati na umu da je On i danas još uvijek aktivan i na djelu, baš kao što je bio u vrijeme apostola i prve Crkve.

`Što možemo činiti iz dana u dan da bismo postali otvoreniji i podložniji djelovanju sile Duha Svetoga u našem životu? Koje Mu odluke koje donosimo omogućavaju da radi u nama i preko nas?`