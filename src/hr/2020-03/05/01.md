---
title: 'Svjedočenje U Sili Duha'
date: 25/07/2020
---

> <p></p>
> “Dok su molili, potrese se mjesto na kojemu bijahu skupljeni. Svi se napuniše Duha Svetoga te neustrašivo počeše navješćivati riječ Božju.” (Djela 4,31)

### Biblijski tekstovi
Ivan 15,26.27; Djela 2,41.42; Djela 8,4; Hebrejima 4,12; Djela 17,33.34; Djela 18,8.

Kada je Isus naložio prvim vjernicima: “Idite po svem svijetu i propovijedajte Radosnu vijest svakom stvorenju!”, to je izgledalo kao nemoguća misija (Marko 16,15). Kako su uopće mogli odgovoriti na tako golem izazov? Bilo ih je tako malo. Njihove mogućnosti bile su ograničene. Oni su bili skupina uglavnom neobrazovanih, običnih vjernika. Ali imali su neobičnog Boga koji ih je osposobio za misiju ili poslanje.

Isus je rekao: “Ali, primit ćete snagu pošto Duh Sveti dođe na vas, pa ćete mi biti svjedoci u Jeruzalemu, u svoj Judeji, u Samariji i sve do kraja zemlje.” (Djela 1,8) Silazak Duha Svetoga osposobio je učenike da objavljuju poruku o križu sa silom koja je mijenjala život, pa i čitav svijet. Duh Sveti učinio je njihovo svjedočenje djelotvornim. Za samo nekoliko desetljeća Evanđelje je izvršilo utjecaj na cijeli svijet. U Djelima apostolskim zapisano je da su ti prvi vjernici “uzbunili sav svijet” (Djela 17,6). Apostol Pavao dodaje da se Evanđelje propovijedalo “svakom stvorenju pod nebom” (Kološanima 1,23).

U pouci za ovaj tjedan u središtu naše pozornosti bit će uloga Duha Svetoga, koji daje silu našem svjedočenju za Krista.

**Oikos: Ovog tjedna čitamo iz knjige Ellen G. White, Misli s Gore blaženstava, Znaci vremena, 2013., poglavlje 3, str. 56—69**