---
title: 'Crkva Ispunjena Silom'
date: 27/07/2020
---

Knjigu Djela apostolska s pravom nazivaju “Djela Duha Svetoga”.

To je uzbudljivi zapis o svjedočenju, objavljivanju Evanđelja i rastu Crkve. Djela apostolska izvještavaju o posvećenim vjernicima punim Duha Svetoga, koji su izvršili veliki utjecaj na svijet u Kristovo ime. Oslanjajući se u potpunosti na Duha Svetoga, oni su ostvarili čudesne rezultate. Njihov primjer pokazuje nam što Duh Sveti može postići preko muškaraca i žena koji Mu se u potpunosti posvete.

`Pročitajte sljedeće retke: Djela 2,41.42; 4,4.31; 5,14.42; 6,7; 16,5. Što na vas ostavlja najsnažniji dojam u ovim redcima? Koju poruku Luka, autor Djela apostolskih, želi prenijeti izvještavajući o tako naglom rastu Crkve?`

Lukina namjera bila je da svakom čitatelju Djela apostolskih dočara službu Duha Svetoga u prvoj Crkvi.

Zapazite također da se on ne ustručava navesti brojke kako bi naglasio djelovanje Duha u prvom stoljeću. On zapravo broji krštenja. U Djelima 2,41 Luka naglašava činjenicu da je u jednom jedinom danu bilo kršteno tri tisuće ljudi. U Djelima 4,4 on kaže da je bilo kršteno pet tisuća muškaraca. U Djelima 5,14, veliko mnoštvo dolazi Gospodinu i krštava se.

Pa ipak, i kad se radilo o pojedincima, kao što su bili Lidija, tamničar u Filipi, ropkinja opsjednuta zlim duhom ili etiopski visoki dostojanstvenik, Luka primjećuje i pomno bilježi kako je Duh Sveti djelovao na srce svakog od njih osobno. Dakle, ovdje je važno zapaziti da se iza svake od tih velikih brojki nalaze ljudska bića kao pojedinci, a svako od njih je Božje dijete za koje je Isus Krist umro. Da, mi volimo velike brojke, ali na kraju krajeva svjedočenje je često pothvat “jedan na jedan”.

Da bi se olakšao brzi rast novozavjetne Crkve, osnivane su nove crkve. Jedan od razloga što je prva Crkva tako brzo rasla bio je što se ona neprestano obnavljala osnivanjem novih crkava. Kako je to važna poruka za nas danas!

`Glavni cilj novozavjetne Crkve bio je misija. A kako nama u svemu što radimo u svojoj mjesnoj crkvi, misija uvijek može biti u središtu pozornosti?`