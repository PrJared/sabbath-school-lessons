---
title: 'Duh Sveti Riječ I Svjedočenje'
date: 29/07/2020
---

Božja riječ bila je žila kucavica kad se radilo o svjedočenju novozavjetne Crkve. Petrova propovijed na blagdan Pedesetnice u velikoj je mjeri crpila dokaze iz Starog zavjeta o tome da je Krist Mesija. Stjepanovo svjedočenje pred smrt bilo je, između ostalog, osvrt na starozavjetnu povijest Izraela. Petar se pozvao na “riječ koju [Bog] posla sinovima Izraelovim” (Djela 10,36 — Varaždinska Biblija), pa je tek onda govorio Korneliju o uskrsnuću. Apostol Pavao u više se navrata pozivao na velika starozavjetna proročanstva o dolasku Mesije, a Filip je objasnio radoznalom Etiopljaninu značenje mesijanskog proročanstva iz Izaije 53. U svakom od ovih slučajeva učenici su iznosili Božju riječ, a ne svoju vlastitu. Božanski nadahnuta Riječ bila je osnova njihovog autoriteta.

`Pročitajte sljedeće tekstove: Djela 4,4.31; 8,4; 13,48.49; 17,2; 18,24.25. Čemu nas ti tekstovi uče u vezi s odnosom između Duha Svetoga, Božje riječi i svjedočenja novozavjetne Crkve?`

Isti Duh Sveti pod čijim je utjecajem napisana Božja riječ, djeluje preko te Riječi da bi mijenjao život ljudi. U Božjoj riječi postoji životodavna sila jer je to, posredovanjem Duha, Kristova živa Riječ.

`Pročitajte 2. Petrova 1,21; Hebrejima 4,12. Zašto Božja riječ ima silu koja mijenja život?`

“U Božjoj riječi je stvaralačka sila koja je stvorila svjetove. Ta Riječ daje silu, rađa život. Svaka zapovijed je i obećanje. Prihvaćena voljom, primljena u dušu, donosi život Beskonačnoga, preobražava narav i nanovo stvara dušu na Božju sliku.” (Ellen G. White, Odgoj, str. 107; u izvorniku 126)

Razlog zbog kojeg Biblija ima takvu snagu da preobrazi život jest što isti Duh Sveti koji je najprije nadahnuo Bibliju, nadahnjuje i mijenja nas dok je čitamo. Dok objavljujemo Božju riječ drugima, Duh Sveti djeluje tako što mijenja njihov život putem Riječi koju je sam nadahnuo. Bog je obećao da će blagosloviti svoju Riječ, a ne naše riječi. Sila je u Božjoj riječi, a ne u ljudskom nagađanju.