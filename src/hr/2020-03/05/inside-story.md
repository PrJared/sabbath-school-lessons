---
title:  Iskustvo
date:   31/07/2020
---

**Četiri sna u nizu**

Prvi san dogodio se nakon što je Abraham Keita u tri sata poslijepodne ustao s uobičajene molitve na svojoj prostirci za molitvu, u Bufi, zapadnoafričkom selu u Gvineji.

“Imam više od četrdeset godina i nemam ženu, niti djecu, ili posao, ili novac”, molio se Abraham. “Molim Te, pomozi mi. Želim da me pretvoriš u proroka koji zahvaljujući Tebi može razgovarati s drugim ljudima.”

Dok se molio, počeo je puhati vjetar. Osjetio je slabost i zaspao je na prostirci. Odjednom ga je netko gurnuo i rekao: “Sine, uđi unutra i spavaj u svojem krevetu.” Nekoliko minuta kasnije spavao je u svojem krevetu i sanjao. U snu mu je prišao Netko s očima koje su izgledale kao vatra. Abraham je mislio da ga se sprema napasti. Prestrašen, upitao je: “Tko si Ti?” “Ja sam Isus Krist,” rekao je Čovjek. Ujutro se Abraham pitao što će se dalje događati.

Sljedeće noći imao je još jedan san. Opet je ugledao tog Čovjeka. Ovaj put su njih dvojica hodali stazom po visokoj planini.

Treće noći Abraham je sanjao da traži posao, a Isus je zapošljavao radnike. Abraham je vidio Isusa kako sjedi za stolom, sluša imena ljudi i zapisuje ih.

Četvrte noći Abraham je vidio Isusa do prsa u vodi Atlantika. Isus ga je pogledao, a on je pogledao Isusa.

Prošle su tri godine. Abraham se preselio u Conakry, glavni grad Gvineje, i zaposlio se kao građevinski radnik. Dok je išao kući s posla, upoznao je Tranqullea Fassinadounoa, pionira programa Globalne misije.

“Kako si?” upitao je Tranqulle. “Ja sam kršćanin. Želiš li posjetiti moju crkvu?”

“Kako bih mogao?” odgovorio je Abraham. “Ja pripadam drugoj vjeri. Ja ne mogu čak niti razumjeti o čemu govorite.”

Ali kod kuće se sjetio svojih snova o Isusu. Odlučio je otići u crkvu tog pionira Globalne misije i čuti o čemu je riječ. U crkvi su ga srdačno dočekali i svidjelo mu se ono što je čuo. Vraćao se svake subote nakon toga i predao svoje srce Isusu.

Danas je Abraham Keita (48) čuvar upravnog sjedišta Crkve adventista sedmog dana u Gvineji i poslužitelj u susjednoj školi. Dio dara trinaeste subote ovoga tromjesečja pomoći će proširiti podružnicu škole u Conakryju.

“Moji snovi su me odveli do Isusa,” svjedoči Abraham. “Hodam s Njim sada, baš kao u jednom od mojih snova. Na putovanju sam s Isusom.”

_*Andrew McChesney_