---
title: 'Srž Molitve'
date: 23/07/2020
---

U čitavoj Bibliji stavlja se naglasak na određenost i konkretnost u molitvi. Molitva nije neka nejasna težnja duše. Ona pred Boga iznosi sasvim posebne i određene zahtjeve. Isus se molio posebno za svoje učenike. Apostol Pavao molio se posebno za kršćane u Efezu, Filipi i Kolosi. Molio se i za svoje mlade suradnike kao što su bili Timotej, Tit i Ivan Marko.

`Pročitajte 1. Samuelova 12,22-24; Job 16,21. Što ta dva teksta imaju zajedničko? Što nam oni govore o posredničkoj molitvi?`

Samuel i Job naglašavaju potrebu za ozbiljnim, svesrdnim i određenim posredovanjem. Samuelove riječi prilično su snažne. On odlučno izjavljuje: “A od mene neka je daleko da zgriješim Jahvi prestajući moliti za vas.” (1. Samuelova 12,23) A u Jobovim riječima skoro da čujemo odjek Samuelove molitve: “O da me obrani u parbi mojoj s Bogom.” (Job 16,21) Dakle, naš je posao da se molimo za muškarce i žene koji ne poznaju Krista.

`Pročitajte 1. Ivanova 5,14-16. Što se događa kada posredujemo za druge?`

Kada se molimo za druge, mi postajemo posrednici Božjih blagoslova. Bog preko nas izlijeva na njih rijeku vode života što izvire iz nebeskog prijestolja. Cijela sotonska vojska drhti na zvuk usrdne posredničke molitve. Ellen G. White opisuje silu molitve ovim značajnim riječima: “Sotona ne može podnijeti da njegov moćni suparnik bude pozvan u pomoć jer se boji i dršće pred Njegovom snagom i veličanstvom. Na zvuk žarke molitve čitava Sotonina vojska dršće.” (Svjedočanstva za Crkvu, sv. 1, str. 302; u izvorniku 346) Molitva nas povezuje s Izvorom božanske sile u borbi za duše izgubljenih muškaraca i žena.

`Pročitajte Matej 18,18.19. U kakvoj je vezi taj tekst s posredničkom molitvom i kako nas on ohrabruje da se molimo s drugima za spasenje onih koji ne poznaju Gospodina?`