---
title: 'Pavlove Posredničke Molitve'
date: 21/07/2020
---

Posrednička molitva biblijski je utemeljena. Tijekom čitave svoje službe Pavao se molio za nove obraćenike u crkvama koje je osnivao na svojim evanđeoskim putovanjima. On je vjerovao da će se zahvaljujući njegovim molitvama dogoditi nešto što se ne bi dogodilo kad se ne bi molio. Premda je fizički bio odvojen od onih koje je volio, shvatio je da oni mogu biti u srcu sjedinjeni kad se mole jedni za druge.

`Pročitajte Efežanima 1,15-21. Dolje navedite različite zahtjeve koje je Pavao uputio Bogu u vezi s Efežanima. Što je on konkretno tražio od Boga za njih?`

Pavlova molitva za vjernike u Efezu vrijedna je naše pozornosti. On se molio da im Bog dâ mudrost i duhovnu pronicavost, da rasvijetli njihove umove božanskom istinom i pruži im nadu u vječni život. Također se molio da oni dožive djelovanje Božje sile u svojem životu. Taj Bog je tako silan, tako moćan da je podigao Isusa iz mrtvih, što je temelj njihove nade u vječni život s Njim. Pavao zaključuje svoju molitvu diveći se “koliko bogatstvo slave krije njegova baština”. Kršćani u Efezu sigurno su bili uvelike ohrabreni znajući ne samo da se Pavao moli za njih, već i za što se on moli.

`Pročitajte Filipljanima 1,3-11 i zapazite ton Pavlove molitve. Da ste bili član crkve u Filipi i da ste primili takvo pismo od Pavla u kojem on kaže ne samo da se moli za vas, već otkriva i sadržaj svoje molitve, kako biste se osjećali i zašto? Koja se obećanja nalaze u riječima te molitve? Koji su savjeti također upućeni?`

To su neke biblijske riječi koje najviše uzdižu i ohrabruju — pune obećanja, kao i poziva da se ispunimo ljubavlju, znanjem i pronicavošću koja proistječe iz poznavanja Isusa kako bismo mogli biti sve ono što je Bog namjeravao da mi budemo u Njemu.