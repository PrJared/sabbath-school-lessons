---
title: 'Nevidljive Sile Na Djelu'
date: 22/07/2020
---

Posrednička molitva moćno je oružje u sukobu između dobra i zla koji mi nazivamo “velika borba”. Jedno od najjasnijih otkrivenja te borbe nalazimo u 10. poglavlju Knjige proroka Daniela.

Sjetite se da je prorok Jeremija pretkazao da će Židovi provesti sedamdeset godina u babilonskom sužanjstvu. Pred kraj Danielovog života to proročko razdoblje bližilo se kraju. Međutim, Daniel je bio zabrinut jer je vidio malo dokaza da se Jeremijine riječi ispunjavaju. Njegov narod još uvijek nije bio oslobođen.

Babilon su osvojili Medijci i Perzijanci, ali Židovi su i dalje bili u sužanjstvu. Daniel je postio i molio se tri tjedna. Usrdno je posredovao za svoj narod. A onda, na kraju ta tri tjedna, pred njim se pojavilo blistavo anđeosko biće.

`Pročitajte Daniel 10,10-14. Kada je Danielova molitva uslišana i što je privremeno usporilo njezino ispunjenje?`

To je zadivljujući odlomak. Da bismo ga u potpunosti razumjeli, trebamo prepoznati neke osobe. Tko je Knez perzijski? Sigurno ne Kir. On je bio perzijski kralj. Izraz “Knez kraljevstva perzijskoga” najvjerojatnije se odnosi na Sotonu. Isus ga je također nazivao “knezom” ili “vladarom” ovoga svijeta (Ivan 12,31; 14,30). Pavao ga je proglasio “gospodarom zračnog kraljevstva” (Efežanima 2,2). Ako Knez perzijski prikazuje Sotonu, tko je onda Mihael? Izraz “Mihael” koristi se pet puta u Bibliji (Otkrivenje 12,7; Juda 9; Daniel 10,13.21; 12,1). Pomno proučavanje ovih tekstova otkriva da je “Mihael” (što znači “tko je kao Bog“), zapravo još jedno ime za Isusa, kojim se On opisuje kao Zapovjednik svih anđela u izravnom sukobu sa Sotonom. Krist je vječni, prapostojeći, svemogući Sin Božji. Jedna od Njegovih uloga kao Zapovjednika svih anđela jest da porazi i konačno uništi Sotonu.

Deseto poglavlje Knjige proroka Daniela povlači zavjesu u stranu i otkriva tu borbu između dobra i zla. Kad se Daniel molio, Mihael, svemogući Isus, spustio se s Neba da bi odbio napad sila tame. Premda mi to ne vidimo, Isus isto tako radi na uslišanju naših posredničkih molitava. On je moćni Spasitelj. Nijedna od naših molitava ne prolazi nezapaženo.

`Kako sagledavate stvarnost velike borbe koja se odvija u vašem životu? Što vam stvarnost te borbe govori o tome kakve biste odluke trebali donositi?`