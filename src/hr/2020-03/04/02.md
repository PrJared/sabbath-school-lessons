---
title: 'Kozmička Borba'
date: 19/07/2020
---

`Usporedite Otkrivenje 12,7-9, Efežanima 6,12 i 2. Korinćanima 10,4. Na koji način ovi tekstovi utječu na naše razumijevanje posredničke molitve?`

Biblija podiže veo između vidljivog i nevidljivog svijeta. Vodi se borba između dobra i zla, između sila pravednosti i sila tame, između Krista i Sotone. U tom kozmičkom sukobu Bog poštuje ljudsku slobodu. On nikad ne manipulira našom voljom niti vrši nasilje nad savješću. On šalje svojega Duha Svetoga da osvjedoči muškarce i žene u božansku istinu (Ivan 16,7.8). Nebeski anđeli ulaze u tu bitku da bi vršili utjecaj na ljude koji će se odraziti na vječnost (Hebrejima 1,14). Osim toga, Bog djelovanjem Providnosti utječe na događaje u ljudskom životu koji ih vode k Njemu.

Ali Bog nikad neće vršiti nasilje nad savješću. Nasilje je u suprotnosti sa zakonima Božjeg kraljevstva. Prisila je strana načelu ljubavi koje čini temelj Njegove vladavine. Zato je molitva tako značajna. Iako Bog čini sve što je u Njegovoj moći kako bi privukao ljude i prije nego što se mi pomolimo, naše molitve oslobađaju Božju veliku silu. On poštuje našu slobodnu volju kad se molimo za druge i u svjetlu sukoba između dobra i zla, može učiniti više kad se molimo nego kad se ne molimo.

Pozorno razmotrite sljedeću izjavu: “Dio je Božjeg plana da nam kao odgovor na molitvu vjere dade ono što nam ne bi dao da Ga nismo molili.” (Ellen G. White, Velika borba, str. 415; u izvorniku 525) U velikom sukobu između dobra i zla molitva donosi promjenu. Kad se molimo za ljude koji ne poznaju Krista, to otvara kanale kojima božanski blagoslov utječe na njihov život. Bog poštuje našu odluku da se molimo za njih i djeluje s još većom silom u njihovu korist.

Ipak, kada govorimo o posredničkoj molitvi, trebali bismo ponizno priznati da ne razumijemo u potpunosti način na koji Bog djeluje. To nas ipak ne bi trebalo spriječiti da uživamo u blagoslovima koje molitva pruža i nama i drugim ljudima.

`Što mislite, zašto Bog djeluje s više sile kada se molimo nego kad zanemarujemo molitvu? Čak i ako ne razumijemo u potpunosti kako sve to djeluje, zašto bi nas biblijski savjet da se molimo za druge trebao upravo prisiliti da to radimo?`