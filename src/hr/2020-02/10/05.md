---
title:  Povijesni Isus
date:   03/06/2020
---

`Pročitajte Matej 26,57-67; Ivan 11,45-53; 18,29-31. Tko je bio Kaifa i kakva je bila njegova uloga u Kristovoj smrti? Tko je bio Poncije Pilat i zašto je njegova odluka bila presudna za ostvarenje ciljeva Velikog vijeća?`

Kaifa je bio veliki svećenik koji je skovao urotu za Isusovo ubojstvo. Njegovo postojanje zabilježio je i Josip Flavije, židovski povjesničar koji je pisao u ime Rimljana. “Osim toga, oduzeo je Josipu, kojega su zvali i Kaifa, ulogu velikog svećenika, i postavio Jonatana, sina Ane, bivšeg velikog svećenika, kao njegovog nasljednika.”

Godine 1990. pronađena je obiteljska grobnica južno od Jeruzalema u kojoj se nalazilo dvanaest osuarija ili lijesova s kosturima. Novčići i glineno posuđe iz grobnice vremenski se smještaju otprilike u polovinu prvog stoljeća. Na najljepše ukrašenom osuariju, u kojem se nalazilo više kostura, stajalo je ime “Josip, sin Kaife”. Mnogi stručnjaci smatraju da je to grobnica i posmrtni ostaci Kaife, velikog svećenika koji je bio tako neposredno umiješan u Isusovu smrt.

Godine 1961. na kamenu u amfiteatru u mjestu Cezareja Primorska pronađen je natpis s imenom Poncija Pilata, namjesnika Palestine u vrijeme cara Tiberija.
Tako je u oba ova slučaja povijesno potvrđeno postojanje ključnih osoba umiješanih u Kristovu smrt. Svjetovni povjesničari iz prva dva stoljeća govore i o Isusu iz Nazareta. Tacit, rimski povjesničar, piše o Kristu, o Njegovom pogubljenju od strane Poncija Pilata za vladavine Tiberija, i o prvim kršćanima u Rimu. Plinije Mlađi, rimski upravitelj, pisao je caru Trajanu 112./113. godine pitajući ga kako bi trebao postupati s kršćanima. Opisao ih je kao ljude koji se okupljaju određenog dana i pjevaju hvalospjeve nekom bogu.

Ta arheološka otkrića i povijesni izvori pružaju dodatni, izvanbiblijski okvir za potvrdu Isusovog postojanja i činjenice da su Ga ljudi štovali kao Boga već tijekom prvih pedeset godina nakon Njegove smrti. Ipak, evanđelja su primarni izvor podataka o Isusu i trebali bismo ih pomno proučavati kako bismo saznali što više o Isusu i Njegovom životu.

`Premda je uvijek lijepo imati arheološke dokaze koji potvrđuju našu vjeru, zašto svoja uvjerenja ne smijemo zasnivati u potpunosti na njima, koliko god oni katkad bili korisni?`
