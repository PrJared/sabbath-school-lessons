---
title:  "Daniel, Nabukodonozor i Babilon"
date:   02/06/2020
---

U srpnju 2007. godine, stručnjak s Bečkog sveučilišta radio je na jednom projektu u Britanskom muzeju kada je pronašao tablicu iz vremena babilonskog kralja Nabukodonozora. Na toj tablici naišao je na ime Nergal Sar-Esera, babilonskog kneza koji se spominje u Jeremiji 39,3. Nergal Sar-Eser jedan je od mnogih kraljeva i knezova koji su (zahvaljujući arheologiji) danas ponovno otkriveni, prvi put nakon vremena Daniela i Nabukodonozora.

`Pročitajte 1. i 5. poglavlje Knjige proroka Daniela. Na koji su način Danielove rane odluke bile usklađene s Božjom namjerom da ga upotrijebi kao svojeg slugu i proroka kako bi utjecao na milijune ljudi tijekom povijesti?`

Daniel je “odlučio” (Daniel 1,8) ostati vjeran Bogu u pogledu onoga što će jesti i kako će se moliti. Te dobre navike koje je stekao rano u svojem životu postale su temelj koji mu je davao snagu tijekom njegovog dugog života. Rezultat je bio jasno razmišljanje, mudrost i razumijevanje koje dolazi odozgo. To su prepoznali i Nabukodonozor i Baltazar, tako da je Daniel bio uzdignut na najviši položaj u kraljevstvu. Ali što je još važnije, to je dovelo do obraćenja samog kralja Nabukodonozora (Daniel 4,34-37).

Nabukodonozor je bio sin Nabopolasara. Oni su zajedno podigli veličanstveni grad, nenadmašen u Starom svijetu (Daniel 4,30). Grad Babilon bio je golem, s više od 300 hramova, s prelijepom palačom, okružen masivnim, dvostrukim zidinama debljine 3,5 i 7 metara. Ulazilo se na osam velikih vrata, od kojih su svaka nosila ime nekog od glavnih babilonskih božanstava. Najpoznatija su Vrata Ištar, koja su iskopali Nijemci i rekonstruirali u Muzeju Pergamon u Berlinu.

U Danielu 7,4 Babilon je opisan kao lav s orlovim krilima. Hodočasnički put koji je vodio do Vrata Ištar bio je popločen sa 120 slika lavova. Slika golemog lava koji nasrće na čovjeka također je pronađena tijekom iskopavanja i danas još uvijek stoji izvan grada. Sve to potvrđuje da je lav prikladni simbol velikog Babilona. Tako su još jedanput potvrđene biblijska povijest i njezina proročka poruka.

`U Danielu 1,8 stoji da je Daniel “u srcu odlučio”. Što to znači? Što biste vi trebali “odlučiti u srcu” u vezi s nečim što činite ili ne činite?`
