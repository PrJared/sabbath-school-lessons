---
title:  Iskustvo
date:   05/06/2020
---

**Od Armenije do Cipra**

Rođena sam u Armeniji od oca Grka i majke Armenke. Od djetinjstva sam vjerovala u Boga i željela sam posjedovati Bibliju. Ali u to vrijeme u Armeniji je bilo teško pronaći Bibliju i bila je vrlo skupa.

Jednog dana me susjed adventist pozvao na niz predavanja. Objavljeno je: oni koji će redovito prisustvovati predavanjima, dobit će besplatnu Bibliju.

Uhvatila sam se za prednost da konačno posjedujem Bibliju. Također, i problem smrti me uvijek mučio, jer takav kraj čini život besmislenim.

Propovjednik je govorio o Isusovom drugom dolasku i o uskrsnuću. Bilo je nevjerojatno! Još se živo mogu sjetiti te slike. Pokazivao je ljude koji oživljeni izlaze iz grobova. Kad je propovjednik uputio poziv za krštenje, bila sam prva koja je ustala.

Nešto se dogodilo. Prije krštenja pokušala sam pročitati Bibliju nekoliko puta, ali nisam je mogla razumjeti. Pitala sam se kako drugi mogu provesti sate čitajući je. Nakon krštenja sve je počelo dobivati smisao. Ovo smatram jednim od mnogih čuda koja je Bog izvršio u mojem životu.

Četiri mjeseca nakon krštenja preselila sam se na Cipar. Iako je to dio otoka gdje se govori grčki, nisam znala grčki i osjećala sam se kao strankinja u tuđoj zemlji.

Šesnaest godina nisam znala za Adventističku crkvu na Cipru. Stigle su me mnoge kušnje, ali Bog je stao uz mene.

Tada sam preko prijatelja pronašla crkvu. Prilikom mog prvog posjeta ispunio me strah. Kako će se članovi crkve odnositi prema meni? Dok su me vjernici okruživali ljubavlju, svaka moja strepnja je nestala. Toga dana to je postala moja crkva, moja obitelj, moj drugi dom.

Od tog prvog posjeta prije pet godina, jedva da sam propustila koju subotu. Danas tečno govorim grčki. Uživam u subotnjoj školi i u subotnjim predavanjima za odrasle i mladež.

Još značajnije, moja majka, sestra i dvije nećakinje također pohađaju crkvu sa mnom. Ljubav vjernika ih je pobijedila. Čekam i molim se za dan, a vjerujem da će to biti uskoro, kad će i moj sin zauzeti svoj stav prema Isusu.

Zahvaljujem Bogu na Njegovoj dobroti i radujem se sretnom životu s Njim ovdje i za vječnost.

Dio dara trinaeste subote pomoći će u izgradnji nove crkvene zgrade i središta utjecaja u Nikoziji na Cipru. Hvala vam što pomažete adventističku misiju i širenje Radosne vijesti!

*Ermine Orphanidi*
