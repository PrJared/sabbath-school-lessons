---
title:  "Izaija, Ezekiel I Sanherib"
date:   01/06/2020
---

`Pročitajte Izaija 36,1-3; 37,14-38. Kako je prema tim izvještajima o opsežnom asirskom pohodu protiv Judeje Bog izbavio svoj narod?`

Godine 701. pr. Kr., Sanherib je krenuo u pohod na Judeju. Taj događaj zabilježen je u Svetom pismu. I kralj Sanherib ga je osobno zabilježio, i to na više načina. U svojim ljetopisima, otkrivenim u Ninivi, glavnom gradu Asirije, on se hvali: “Četrdeset šest njegovih (Ezekijinih) gradova, opasanih čvrstim zidinama, i bezbroj manjih sela u njihovoj blizini, opkolio sam i osvojio.” Pobjedu nad judejskim gradom Lakišem, Sanherib je proslavio tako što je zidove glavne dvorane svoje palače u Ninivi ukrasio reljefnim prizorima opsade i bitke protiv tog grada.

Nedavna iskopavanja na području Lakiša otkrila su tragove teškog razaranja do kojeg je došlo pošto je Sanherib zapalio taj grad. Ali Jeruzalem je čudesno pošteđen. Sanherib se mogao pohvaliti samo ovim: “A što se tiče Ezekiela Judejca, zatvorio sam ga u njegovom gradu kao pticu u krletki.” Nije opisano razaranje Jeruzalema, niti postoji ikakav izvještaj o zarobljenicima odvedenim u ropstvo.

Jeruzalem je bio opkoljen, to je točno, ali Biblija bilježi da je ta opsada trajala samo jedan dan jer je Anđeo Gospodnji izbavio grad. Kao što je Izaija prorekao: “Zato ovo govori Jahve o kralju asirskom: ‘U ovaj grad on ući neće, ovamo strijele svoje neće izmetati, k njemu neće ni štit okrenuti, niti oko njega nasipe kopati. Vratit će se putem kojim je i došao, u grad ovaj neće ući — riječ je Jahvina. Grad ću ovaj štitit, zakriliti ga, sebe radi i rad sluge svoga Davida.’” (Izaija 37,33-35)

Zanimljivo, samo je Lakiš na takav način prikazan u Ninivi, asirskoj prijestolnici. Jeruzalem nije oslikan na zidovima palače. Sanherib se mogao pohvaliti samo osvajanjem Lakiša. Obračun između nebeskog Boga i asirskih božanstava predstavljen je izbavljenjem Njegovog naroda. On je vidio napade od strane Asirije. Čuo je riječi molitve kralja Ezekije. Bog djeluje u povijesti.

`Što za vas znači da je Bog kojem se vi molite, na koga se oslanjate i u koga vjerujete, isti onaj Bog koji je na čudesan način izbavio Izrael u ono vrijeme i na onom mjestu?`
