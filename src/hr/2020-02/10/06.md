---
title:  Vjera i povijest
date:   04/06/2020
---

Mi ne živimo u zrakopraznom prostoru. Naše odluke ne utječu samo na nas, već i na druge. Na isti način, neki Božji ljudi u davnoj prošlosti svojim su životom snažno utjecali ne samo na vlastitu budućnost, već i na budućnost mnogih drugih. U 11. poglavlju Poslanice Hebrejima — tom čuvenom poglavlju o vjeri — vidimo u glavnim crtama kakav je bio utjecaj tih junaka vjere u prošlosti.

**Pročitajte Hebrejima 11,1-40. Što možemo naučiti od tih junaka dok proučavamo njihov život?**

`Henok`

`Noa`

`Abraham`

`Sara`

`Josip`

`Mojsije`

`Rahaba`

`Samson`

Vjera nije samo vjerovanje u nekoga ili nešto, već i postupanje u skladu s tim vjerovanjem. To je djelotvorna vjera koja se uračunava u pravednost. Upravo su ta djela vjere mijenjala povijest. A svako od tih djela umnogome je ovisilo o uzdanju u Božju riječ.

Noa je vjerom gradio korablju oslanjajući se na Božju riječ više nego na iskustvo i razum. Budući da kiša nikada dotad nije padala, iskustvo i razum govorili su mu da priča o potopu nema baš nikakvog smisla. Ipak, Noa je poslušao Boga i ljudski rod je preživio. Abraham, dok se još zvao Abram, napustio je Ur u južnoj Mezopotamiji, u to vrijeme najrazvijeniji grad na svijetu — i pošao je ne znajući kamo će ga Bog odvesti. Ali on je odlučio postupiti u skladu s Božjom riječju. Mojsije je radije bio pastir koji će povesti Božji narod u Obećanu Zemlju umjesto da postane faraon Egipta, najvećeg kraljevstva onog doba. On se pouzdao u glas Svevišnjega koji ga je pozivao iz gorećeg grma. Rahaba je povjerovala izvještajima o Božjem izbavljenju, zaštitila je dvojicu uhoda i postala dio Isusovog rodoslovlja. Kako malo mi znamo o tome u kojoj će mjeri naše odluke utjecati na život nebrojenih ljudi u ovom naraštaju i u onima koje će doći!

`Koje ključne odluke stoje neposredno pred vama? Kakve vi izbore pravite i zašto?`
