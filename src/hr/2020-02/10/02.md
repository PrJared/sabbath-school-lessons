---
title:  "David, Salomon i kraljevstvo"
date:   31/05/2020
---

Razdoblje vladavine Davida i Salomona zlatno je doba izraelske povijesti. Ali što ako David i Salomon nisu ni postojali, kao što neki tvrde? Što ako njihovo kraljevstvo nije bilo tako prostrano kao što ga Biblija opisuje, što također neki tvrde? Bez Davida ne bi bilo Jeruzalema, prijestolnice kraljevstva (2. Samuelova 5,6-10). Bez Davida ne bi bilo ni hrama koji je podigao njegov sin Salomon (1. o kraljevima 8,17-20). Konačno, bez Davida ne bi bilo budućeg Mesije, jer je obećano da će On doći preko Davidove loze (Jeremija 23,5.6; Otkrivenje 22,16). Izraelska povijest morala bi biti potpuno prepravljena. Međutim, upravo ta povijest, o kojoj čitamo u Pismu, Izraelu i Crkvi daje njihovu jedinstvenu ulogu i poslanje.

`Pročitajte 1. Samuelova 17. Kako se Bog pobrinuo da Izrael stekne odlučujuću pobjedu? Tko je upotrijebljen za ostvarenje te pobjede? Gdje je ta pobjeda izvojevana?`

U 1. Samuelovoj 17,1-3 iznesen je precizan geografski opis bojišnice. Nalazište Khirbet Qeijafa smješteno je na brdima točno tamo gdje je bio izraelski tabor opisan u tom poglavlju. U nedavnim iskopavanjima na tom području otkrivena je jaka vojna utvrda iz vremena Šaula i Davida, koja se nadvija nad dolinom. Iskopana su dvoja vrata iz istog razdoblja. Budući da je većina gradova u starom Izraelu imala samo jedna vrata, ta činjenica omogućava da se spomenuto nalazište prepozna kao Šaarajim (1. Samuelova 17,52), što na hebrejskom znači “dvoja vrata”. Ako je to točno, onda je identitet tog starog biblijskog grada po prvi put utvrđen. Godine 2008. i 2013. pronađena su dva natpisa za koje mnogi vjeruju da su to najstariji ikad pronađeni tekstovi na hebrejskom jeziku. U drugom natpisu spominje se ime Ešbaal — kao što se zvao jedan od Šaulovih sinova (1. Ljetopisa 9,39).

Tijekom iskopavanja na sjeveru grada Tel Dana 1993. otkriven je monumentalni natpis kralja Hazaela iz Damaska, koji je zabilježio svoju pobjedu nad “izraelskim kraljem” i kraljem iz “Davidovog doma”. Budući da je u Bibliji na isti način opisana Davidova dinastija, to pruža još snažnije arheološke dokaze u prilog Davidovom postojanju, baš kao što kaže Pismo.

`Razmislite kakve bi bile posljedice po našu vjeru kad bi se pokazalo, kao što neki tvrde, da kralj David uopće nije postojao?`
