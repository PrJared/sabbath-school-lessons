---
title:  Iskustvo
date:   20/04/2020
---

`Pročitajte Rimljanima 2,4 i Titu 3,4.5. Kako mi doživljavamo Božju dobrotu, strpljenje, opraštanje, ljubaznost i ljubav? Zašto je važno da naša vjera ne bude samo neko apstraktno, intelektualno znanje, već nešto što doista doživljavamo? Istodobno, na koje načine naše iskustvo može doći u sukob s Biblijom i čak nas zavesti u našoj vjeri?`

Iskustvo je sastavni dio ljudskog postojanja. Ono snažno utječe na naše misli i osjećaje. Bog nas je stvorio na takav način da je naš odnos prema djelima stvaranja, pa čak i samom Bogu, u značajnoj mjeri oblikovan našim iskustvom i povezan s njim.

Božja je želja da mi iskusimo ljepotu odnosa, umjetnosti i glazbe, čudesa stvaranja, kao i radost Njegovog spasenja i silu obećanja iz Njegove Riječi. Naša vjera je nešto više od običnog poznavanja doktrine i racionalnog odlučivanja. Ono što doživljavamo u značajnoj mjeri oblikuje naše viđenje Boga, pa čak i razumijevanje Njegove Riječi. Međutim, trebamo i jasno sagledati ograničenja i manjkavost našeg iskustva kad je riječ o spoznaji Božje volje.

`Kakvo se upozorenje nalazi u 2. Korinćanima 11,1-3? Što nam to govori o ograničenjima u pogledu oslanjanja na iskustva?`

Iskustva mogu biti jako varljiva. Govoreći s biblijskog stajališta, iskustvo ima svoja ograničenja. Ono treba biti usklađeno sa Svetim pismom i treba ga tumačiti na osnovi Pisma. Katkad želimo iskusiti nešto što nije u skladu s Božjom riječju i voljom. Tada se moramo oslanjati na Božju riječ više nego na svoja iskustva i želje. Trebamo biti na oprezu da bismo se uvjerili kako je naše iskustvo uvijek u skladu s Božjom riječju i da ne proturječi jasnom biblijskom nauku.

`U vjeri u kojoj su ljubav prema Bogu i ljubav prema drugima (vidi Marko 12,28-31) glavne zapovijedi, iskustvo je važno. Zašto je istodobno bitno da uvijek preispitujemo svoje iskustvo na osnovi Božje riječi?`
