---
title:  Predaja
date:   19/04/2020
---

Predaja sama po sebi nije loša. Ona daje izvjesnu rutinu i strukturu postupcima koji se svakodnevno ponavljaju u našem životu. Ona nam može pomoći da ostanemo povezani sa svojim korijenima. Stoga ne čudi što predaja igra važnu ulogu i u religiji. Ali postoje i neke opasnosti u vezi s predajom.

`Što nam odlomak u Marku 7,1-13 govori o tome kako je Isus reagirao na neke običaje Njegovog vremena?`

Predaja kojoj se Isus suprotstavio u hebrejskom društvu pomno se prenosila s učitelja na učenika. U Isusovo vrijeme ona je zauzimala mjesto usporedo sa Svetim pismom. Predaja se, međutim, tijekom dugih vremenskih razdoblja proširuje obuhvaćajući sve više pojedinosti i aspekata koji nisu bili dio Božjeg iskonskog plana i Njegove Riječi. Takva predaja — iako su je zastupali ugledni “stari” (vidi Marko 7,3.5), odnosno vjerski vođe u hebrejskom društvu — nije ravnopravna s Božjim zapovijedima (vidi Marko 7,8.9). To su ljudski običaji koji na kraju dovode do toga da Božja riječ bude obesnažena, pa i “ukinuta” (Marko 7,13).

`Pročitajte 1. Korinćanima 11,2 i 2. Solunjanima 3,6. Kako pravimo razliku između Božje riječi i ljudskih običaja? Zašto je toliko važno da doista pravimo tu razliku?`

Živa Božja riječ izaziva u nama duboko poštovanje i odanost. Iz te odanosti proizlazi određena tradicija. Naša odanost, međutim, treba uvijek biti posvećena živom Bogu koji je otkrio svoju volju u pisanoj Riječi. Dakle, Biblija ima jedinstvenu ulogu koja nadmašuje svaku ljudsku predaju. Biblija je iznad svih običaja, čak i onih dobrih. Običaje koji izrastaju iz našeg iskustva s Bogom i Njegovom Riječju treba stalno preispitivati prema mjerilima Svetog pisma.

`Što se od onoga što mi kao crkva radimo može smatrati “predajom”? Zašto je važno da uvijek pravimo razliku između tih običaja i biblijskog nauka? Iznesite svoje odgovore u razredu.`
