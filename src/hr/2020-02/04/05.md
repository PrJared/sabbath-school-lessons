---
title:  Razum
date:   22/04/2020
---

`Pročitajte 2. Korinćanima 10,5.6; Izreke 1,7; 9,10. Zašto je poslušnost Kristu u mislima toliko važna? Zašto je strah Gospodnji početak mudrosti?`

Bog nam je dao sposobnost da mislimo i prosuđujemo. Svaka ljudska aktivnost i svaka teološka tvrdnja podrazumijeva našu sposobnost da razmišljamo i izvodimo zaključke. Mi ne odobravamo nerazumnu vjeru. Međutim, u doba prosvjetiteljstva, početkom 18. stoljeća, ljudski razum je preuzeo novu i istaknutu ulogu, posebno u zapadnom društvu, ulogu koja uvelike premašuje našu sposobnost razmišljanja i donošenja ispravnih zaključaka.

Nasuprot tvrdnji da se sve naše znanje zasniva na osjetilnom iskustvu, javlja se još jedno razumijevanje ljudskog razuma kao glavnog izvora spoznaje. To razumijevanje, pod nazivom racionalizam, polazi od tvrdnje da istina nije osjetilna, već razumska kategorija, i da se izvodi iz razuma. Drugim riječima, određene istine postoje i jedino ih naš razum može neposredno dokučiti. Time se ljudski razum postavlja kao mjerilo istine. Razum je postao novi autoritet pred kojim se sve ostalo moralo pokloniti, uključujući i autoritet crkve, pa čak i, što je još dramatičnije, autoritet Biblije kao Božje riječi. Sve što nije bilo razumljivo ljudskom umu odbacivalo se i dovodilo u pitanje. Taj stav utjecao je na odnos prema velikim dijelovima Pisma. Sva čuda i Božja natprirodna djela, kao što je Isusovo uskrsnuće u tijelu, djevičansko rođenje, stvaranje svijeta za šest dana — spomenimo samo neke — više nisu smatrani istinitim i vjerodostojnim.

Naša sposobnost razmišljanja pogođena je grijehom i treba se staviti pod Kristovu vlast. Ljudska bića su otuđena od Boga i njihovo je prosuđivanje pomračeno (Efežanima 4,18). Mi trebamo biti prosvijetljeni Božjom riječju. Već sama činjenica da je Bog naš Stvoritelj pokazuje da nam, s biblijskog stajališta, prosuđivanje nije dano kao nešto što može djelovati samostalno i neovisno o Bogu. Naprotiv, “Gospodnji strah početak je mudrosti” (Izreke 9,10; usporedi 1,7). Tek kada Božje otkrivenje, utjelovljeno u pisanoj Božjoj riječi, prihvatimo kao najveće načelo u našem životu i kad smo spremni slijediti ono što je zapisano u Bibliji, tek tada prosuđujemo ispravno.

`Što možemo posvjedočiti o ograničenosti ljudskog razuma kad je riječ o spoznaji istine?`
