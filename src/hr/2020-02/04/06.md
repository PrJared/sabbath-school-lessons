---
title:  Biblija
date:   23/04/2020
---

Duh Sveti koji je nadahnuo i otkrio ljudima sadržaj Biblije, neće nas nikad voditi nasuprot Božjoj riječi niti mimo nje. Za adventističke kršćane sedmoga dana Biblija je viši autoritet od ljudske predaje, iskustva, razuma i kulture. Jedino je Biblija mjerilo prema kojem se sve drugo treba provjeravati.

`Pročitajte Ivan 5,46.47; 7,38. Što je za Isusa bio neprikosnoveni izvor kad je riječ o razumijevanju duhovnih pitanja? Na koji način Biblija potvrđuje da je Isus pravi Mesija?`

Neki ljudi tvrde da su primili posebna “otkrivenja” i upute od Duha Svetoga, ali ona se protive jasnoj biblijskoj poruci. Prema njihovom mišljenju, Duh Sveti posjeduje viši autoritet od Božje riječi. Međutim, onaj tko zanemaruje nadahnutu i pisanu Božju riječ i zaobilazi njezinu jasnu poruku, hoda po opasnom tlu i ne slijedi vodstvo Božjeg Duha. Biblija je naša jedina duhovna zaštita. Samo je ona pouzdano mjerilo u svim pitanjima vjere i praktičnog djelovanja.

“Duh Sveti govori umu preko Svetoga pisma i urezuje istinu u srce. Tako On otkriva zabludu i izgoni je iz duše. Duhom istine koji djeluje preko Božje riječi, Krist zadobiva svoj izabrani narod.” (Ellen G. White, Isusov život, str. 556; u izvorniku 671)

Duha Svetoga nipošto ne bi trebalo shvatiti kao zamjenu za Božju riječ. Sasvim suprotno, On djeluje preko Biblije i u skladu s njom kako bi nas privukao Kristu čineći na taj način Bibliju jedinim mjerilom prave biblijske duhovnosti. Biblija iznosi zdrav nauk (vidi 1. Timoteju 4,6), i kao Božja riječ ona je pouzdana i zaslužuje da je u potpunosti prihvatimo. Nije naš zadatak da sudimo Svetom pismu. Prije bi se moglo reći da Božja riječ ima pravo i vlast da sudi nama i našem načinu razmišljanja. Na kraju krajeva, to je pisana Riječ samoga Boga.

`Zašto je Biblija sigurniji vodič o duhovnim pitanjima nego subjektivni dojmovi? Kakve su posljedice neprihvaćanja Biblije kao mjerila na osnovi kojeg provjeravamo svako učenje, pa čak i vlastito duhovno iskustvo? Ako bi osobno otkrivenje bilo konačna riječ u duhovnim pitanjima, zašto bi to vodilo samo u zbrku i zabludu?`
