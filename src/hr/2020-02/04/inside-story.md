---
title:  Iskustvo
date:   24/04/2020
---

**Književno iznenađenje u Finskoj**

Šestogodišnji dječak Timo Flink promatrao je sa strahopoštovanjem sliku Isusovog drugog dolaska u knjizi Arthura Maxwella, u kojoj su opisani biblijski događaji. Nije znao čitati, pa je promatrao Isusa kako sjedi na oblaku okružen anđelima. Želio je biti s anđelima.

Kasnije je kao mladić htio služiti Bogu, ali njegovu pozornost odvukla je strast za računalima. Dok je studirao za softverskog inženjera, pridružio se skupini mladih koji su svakog petka uvečer razgovarali s pastorom o biblijskim temama. Ubrzo se skupina dala u raspravu o krštavanju djece. Flink je pripadao crkvi koja je krštavala dojenčad uronjavanjem, ali nekoliko mladih ljudi iz skupine pripadalo je drugoj crkvi koja svetkuje nedjelju i koja je krštavala samo škropljenjenjem. Flink je bio iznenađen razgovorom. Njegov je pastor branio krštenje novorođenčadi uronjavanjem, iako to nije mogao biblijski opravdati. U to vrijeme Flink se pridružio skupini koja je proučavala Otkrivenje. Osjetio je da je ta knjiga važna, ali nije mogao mnogo toga razumjeti. Molio se da razumije poruke te knjige.

U jeku svoje zbunjenosti, posjetio je svoje roditelje za proljetne praznike. Iznenadio se kad je na ručku ugledao knjigu koju njegov otac baš i nije mnogo čitao, i pitao se zašto je dobio tu knjigu.

“Što je to?” pitao je. “Poštar ju je jučer donio.” rekao je njegov otac. “To je poklon od naših daljnjih rođaka.”

Flink je pomnije pogledao knjigu. Naslov joj je bio Velika borba, a u sitnijoj najavi u podnaslovu pročitao je riječi: “Drevna proročanstva se ispunjavaju!” U tom trenutku sjetio se prikaza drugog Isusovog dolaska iz knjige Arthua Maxwella, koju je poznavao iz djetinjstva. Tri dana kasnije završio je s čitanjem Velike borbe. Dobio je odgovore na sva svoja pitanja o Otkrivenju i krštavanju djece. “To je ono što sam tražio!” uskliknuo je.

Flink je knjigu ponovno pročitao tog ljeta i treći put te jeseni. Zatim je u novinama vidio oglas o seminaru iz Knjige proroka Daniela u mjesnoj adventističkoj crkvi. Čitao je o adventistima u Velikoj borbi, i otišao je na taj seminar. Na kraju je bio kršten. Članak o njegovom krštenju pojavio se u crkvenom časopisu koji izvješćuje o krštenjima. Udaljeni rođak koji je poslao tu knjigu obradovao se lijepoj vijesti.

Flink je odlučio odustati od računala kako bi postao pastor. Danas ima četrdeset i pet godina i direktor je Odjela za komunikacije Adventističke unije u Finskoj. On ne zna kako je Maxwellova knjiga s biblijskim pričama završila u kući njegove bake. Bilo je to izdanje na finskom jeziku. Možda su kolporteri tamo radili s tom knjigom. U njegovom srcu posebno mjesto zauzima i  Velika borba. Svakog petka uvečer on čita iz te knjige na obiteljskom bogoslužju. “Moja je supruga mišljenja da trebamo naučiti našu djecu da prepoznaju ozbiljnost vremena s kojim se suočavamo”, kaže on. “Stoga smo odlučili proučavati Veliku borbu.” Finska je dio Transeuropske divizije, koja će u ovom tromjesečju primiti naš dar trinaeste subote.

*Andrew McChesney, Adventist Mission*
