---
title:  Kultura
date:   21/04/2020
---

Mi pripadamo određenoj kulturi ili kulturama i njihov smo sastavni dio. Nalazimo se pod utjecajem kulture i ona nas oblikuje. To nitko ne može izbjeći. Sjetite se samo koliki dio Starog zavjeta zauzimaju zapisi o pokvarenosti starog Izraela pod utjecajem okolnih kultura. Što nas navodi da pomislimo da smo mi danas drugačiji ili da smo bolji od Izraelaca?

Božja riječ je također nastala u određenoj kulturi, iako nije ograničena samo na nju. Premda kulturni čimbenici neizbježno utječu na naše razumijevanje Biblije, ne bismo trebali gubiti iz vida činjenicu da Biblija nadilazi ustanovljene kulturne kategorije kao što su etnička pripadnost, podrijetlo i društveni status. To je jedan od razloga što Biblija nadilazi svaku ljudsku kulturu i čak je u stanju popraviti i preobraziti grešne elemente koje nalazimo u svakoj od njih.

`Pročitajte 1. Ivanova 2,15-17. Što Ivan misli kad kaže da ne trebamo ljubiti ono što je na svijetu? Kako možemo živjeti u svijetu, a ipak nemati svjetovni mentalitet?`

Kultura, kao i svaki drugi aspekt Božjeg stvaranja, nalazi se pod utjecajem grijeha. Stoga i ona podliježe Božjem sudu. Da, neki aspekti naše kulture mogu se vrlo lijepo uskladiti s vjerom, ali uvijek moramo praviti razliku između njih. U idealnom slučaju biblijska vjera trebala bi se oduprijeti, ako je potrebno, postojećoj kulturi i stvoriti kulturu koja bi bila vjerna Božjoj riječi. Jer ako u sebi nemamo nešto što nas čvrsto vezuje za ono što je iznad nas, uskoro ćemo se prepustiti onome što je oko nas.

Ellen G. White o tome kaže sljedeće:

“Kristovi sljedbenici trebaju se odvojiti od svijeta u pogledu načela i interesa, ali se ne trebaju povlačiti od ljudi. Spasitelj se neprestano miješao s ljudima ne da bi ih ohrabrivao u bilo čemu što nije u skladu s Božjom voljom, već da bi ih uzdizao i oplemenjivao.” (Counsel to Parents, Teachers, and Students Regarding Christian Education, str. 323)

`Koji su aspekti vaše kulture u potpunoj suprotnosti s biblijskom vjerom? Što je još važnije, kako se možemo oduprijeti onome što nastoji iskvariti našu vjeru?`
