---
title:  Isusovo viđenje podrijetla i povijesti Biblije
date:   15/04/2020
---

Isus je učio da je Biblija Božja riječ u smislu da se ono što ona govori podudara s onim što govori Bog. Njezino podrijetlo je u Bogu pa je samim tim ona krajnji autoritet u svakom aspektu života. Bog je djelovao tijekom povijesti kako bi preko Biblije otkrio svoju volju čovječanstvu.

Na primjer, u Mateju 19,4.5 Isus se poziva na riječi koje je zapisao Mojsije. Ali tom prigodom On kaže: “Stvoritelj, kad ih u početku stvori … je rekao: ‘Zato će čovjek ostaviti oca i majku.’” Umjesto: “Pismo kaže”, Isus izjavljuje: “Stvoritelj, kad ih u početku stvori … je rekao”, pripisujući Stvoritelju riječi koje je pisac Postanka zapisao. Tako se Bog smatra autorom te izjave iako ju je zapisao Mojsije.

**Pročitajte sljedeće tekstove. Kako je Isus gledao na povijesne osobe i događaje iz Biblije?**

`Matej 12,3.4`

`Marko 10,6-8`

`Luka 4,25-27`

`Luka 11,51`

`Matej 24,38`

Isus dosljedno govori o starozavjetnim osobama, mjestima i događajima kao povijesno vjerodostojnim. Između ostaloga on spominje događaje iz 1. i 2. poglavlja Postanka, zatim Abela iz 4. poglavlja Postanka, Davidovo jedenje postavljenih kruhova i proroka Elizeja. U više navrata On govori o stradanju proroka u prošlosti (Matej 5,12; 13,57; 23;34-36; Marko 6,4). U poruci upozorenja Isus opisuje Noino vrijeme: “Kao što su ljudi jeli i pili, ženili se i udavali u vrijeme što je prethodilo potopu, i to sve do dana kad Noa uđe u lađu, a da ništa nisu naslućivali dok ne dođe potop i sve ih odnese, tako će biti i za dolaska Sina Čovječjega.” (Matej 24,38.39) Sve ukazuje na to da Isus govori o tom moćnom činu Božjeg suda kao o povijesnom događaju.

`S obzirom na to da sâm Isus spominje te povijesne osobe kao stvarne, što nam to govori o sili sotonskih prijevara budući da mnogi ljudi danas, čak i onih koji se smatraju kršćanima, često niječu njihovo postojanje? Zašto ne smijemo upasti u tu zamku?1`
