---
title:  Isus i Zakon
date:   13/04/2020
---

`Pročitajte Matej 5,17-20; 22,29; 23,2.3. Što Isus kaže u okviru ovih tekstova?`

Isus je učio svoje sljedbenike da budu poslušni Božjoj riječi i Zakonu. Ne postoji ni najmanji nagovještaj da je On sumnjao u autoritet i vjerodostojnost Pisma. Naprotiv, stalno se pozivao na Pismo kao na izvor božanskog autoriteta. A saducejima je govorio: “U zabludi ste … jer ne poznajete ni Pisma ni moći Božje.” (Matej 22,29) Isus je poručivao da samo razumsko poznavanje Biblije i njezinog nauka nije dovoljno za spoznaju istine i, što je još važnije, za spoznaju Gospodina, koji je oličenje te istine.

`Što nam tekst u Mateju 22,37-40 govori o Isusovom viđenju Mojsijevog zakona?`

U obraćanju učitelju Zakona Isus sažima Deset zapovijedi danih Mojsiju prije skoro 1.500 godina. Treba zapaziti kako se Isus usredotočuje na starozavjetni Zakon i uzdiže ga na najvišu razinu. Mnogi kršćani pogrešno zaključuju da je tu dana neka nova zapovijed te da je starozavjetni Zakon na neki način sada zamijenjen novozavjetnim Evanđeljem. Međutim, činjenica je da se ono čemu nas Isus uči zasniva na starozavjetnom Zakonu. Krist nam otkriva i daje potpuniji uvid u Zakon ističući da “o ovima dvjema zapovijedima” (što sažimaju Deset zapovijedi, od kojih se prve četiri bave ljudsko-božanskim, a ostalih šest međuljudskim odnosima) “ovisi sav Zakon i Proroci” (Matej 22,40). Isus je, dakle, uzdigao čitav Stari zavjet kada je upotrijebio izraz “Zakon i Proroci”, što je skraćeno od “Zakon, Proroci i Psalmi”, odnosno sva tri dijela Staroga zavjeta.

“On [Krist] je tvrdio da Pismo ima neoporecivi autoritet i mi moramo činiti isto. Biblija se mora prikazivati kao riječ beskrajnoga Boga, kao rješenje svih sukoba i temelj svake vjere.” (Ellen G. White, Isusove usporedbe, str. 18; u izvorniku 39, 40)

`Koji bi vas (ako takvih uopće ima) konkurentski izvor autoriteta (obitelj, filozofija, kultura) mogao spriječiti da se pokorite Božjoj riječi?`
