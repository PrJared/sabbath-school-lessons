---
title:  Isus i “Sva pisma”
date:   14/04/2020
---

`Pročitajte Luka 24,13-35.44.45. Kako se Isus koristi Pismom da bi učenicima predstavio evanđeosku poruku?`

Nakon Kristove smrti, Njegovi sljedbenici bili su zbunjeni i mučeni sumnjom. Kako se to moglo dogoditi? I što je sve to značilo? U ovom poglavlju Evanđelja po Luki vidimo da se Isus dvaput pojavio pred učenicima — prvi put pred dvojicom na putu u Emaus, a nešto kasnije i pred ostalima. Isus dvaput objašnjava kako se ispunilo sve što su starozavjetna proročanstva najavljivala: “I poče od Mojsija te, slijedeći sve proroke, protumači im što se na njega odnosilo u svim Pismima.” (Luka 24,27)

U Luki 24,44.45 On ponovno izjavljuje: “Ovo je ono što sam vam govorio. … Trebalo je da se ispuni sve što je o meni pisano u Mojsijevu zakonu, u Prorocima i Psalmima. Tada im Isus “prosvijetli razum da razumiju Pisma”.

Redak u Luki 24,27 upućuje na ono što je napisano “u svim Pismima”. Poslije se to ponovno naglašava izrazom “u Mojsijevu zakonu, u Prorocima i Psalmima” (Luka 24,44). To jasno potvrđuje da se Isus, utjelovljena Riječ (Ivan 1,1-3.14), oslanja na autoritet Pisma kako bi objasnio da je sve to bilo prorečeno stotinama godina unaprijed. Pozivanjem na cjelokupno Pismo, Isus uči svoje sljedbenike primjerom. Jer kad krenu, i oni će trebati objaviti evanđeosku poruku, izlagati cijelo Pismo, kako bi novim obraćenicima širom svijeta pružili jasno razumijevanje i silu.

Zapazite također kako Isus u Mateju 28,18-20 poručuje tadašnjim učenicima (a i nama danas): “Dana mi je sva vlast, nebeska i zemaljska.” Ali ta vlast ostaje kod Oca i čitavog Božanstva, jer odmah potom dodaje: “Zato idite i učinite sve narode učenicima mojim! Krstite ih u ime Oca i Sina i Duha Svetoga!” A zatim dolazi ključni tekst: “Učite ih da vrše sve što sam vam zapovjedio!” Što je to Isus učio i zapovijedao? Njegov nauk zasnovan je na cijelom Pismu. On je došao upravo na osnovi proročke vjerodostojnosti Riječi i ispunjavanjem proročanstava Pisma pokorio se svojem Ocu.

`Ako Isus prihvaća Pismo u cjelini, zašto i mi to trebamo činiti? Kako možemo prihvatiti autoritet čitavog Pisma čak i kad shvatimo da nije sve uvijek primjenjivo na nas danas? Iznesite svoj odgovor u razredu. `
