---
title:  Pisano je
date:   12/04/2020
---

Isusovo krštenje označilo je početak Njegove službe kao Spasitelja. Nakon toga Duh Ga je odveo u Judejsku pustinju gdje Ga je — u Njegovom najslabijem ljudskom izdanju — Sotona kušao.

`Pročitajte Matej 4,1-11. Kako se Isus branio od Sotoninih kušnji u pustinji? Što bismo trebali naučiti u vezi s Biblijom na osnovi tog izvještaja?`

Kada je bio kušan apetitom, Isus je uzvratio: “Pisano je: ‘Ne živi čovjek samo o kruhu, nego o svakoj riječi koja izlazi iz usta Božjih.’” (Matej 4,4) On upućuje na živu Riječ i na njezin konačni, božanski izvor. Na taj način Isus potvrđuje autoritet Pisma. Kada je bio kušan svjetskim kraljevstvima i slavom, odgovorio je: “Jer je pisano: ‘Gospodaru, Bogu svojemu, klanjaj se i njemu jedinom služi!’” (Matej 4,10; Luka 4,8) Krist nas podsjeća da je istinsko bogoslužje usredotočeno na Boga i ni na koga drugog, i da je pokoravanje Njegovoj Riječi istinsko bogoslužje. Konačno, na kušanje u vezi s ljubavlju prema razmetanju i hvalisanju, Isus odvraća: “Također je pisano: ‘Ne kušaj Gospodara, Boga svojega!’” (Matej 4,7; vidi i Luka 4,12)

Na sve tri kušnje Isus odgovara riječima: “Pisano je.” Isus se, dakle, poziva samo na Božju riječ kako bi odolio Sotoninim napadima i prijevarama. To bi trebala biti snažna poruka za sve nas — da je Biblija i samo Biblija najviše mjerilo i temelj našeg vjerovanja.

Da, Biblija i samo Biblija bila je Isusova metoda obrane od neprijateljevih napada. Isus je Bog, ali u svojoj obrani od Sotone On se pokorava isključivo Božjoj riječi.

Isus ne iznosi osobno mišljenje, ne daje nikakav komplicirani, nerazumljivi argument, ne pokazuje neprijateljstvo, već se poziva na jednostavne ali duboke riječi Pisma. Za Krista Pismo ima najviši autoritet i najveću silu. Na taj način On svoju službu započinje postavljanjem čvrstog temelja i nastavlja zidati na pouzdanosti Biblije.

`Kako se i mi možemo u istoj mjeri oslanjati na Božju riječ i pokoravati joj se?`
