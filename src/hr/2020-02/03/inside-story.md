---
title:  Iskustvo
date:   17/04/2020
---

**Zajednički ručkovi osvajaju srca**

Subotom vjernici upriličuju predah i obrok u mjesnoj adventističkoj crkvi u ruskom crnomorskom turističkom gradu Gelendzheku.

Posjetitelji iz Sibira, s područja Urala i drugih dalekih ruskih krajeva podsjetili su pastora Andreja Prokopeva na nešto što je naučio tijekom studija na Adventističkoj međunarodnoj ustanovi za napredne studije na Filipinima.

Kad su posjetitelji došli u crkvu, Prokopev i vjernici su se izmjenjivali osiguravajući im obrok i zajedničko druženje nakon toga. Predložio je sličan obrok i zajedničko druženje za goste u još jednoj crkvi. Crkva je imala šest razreda subotnje škole, svaki sa šest do sedam članova, i svi su se izmjenjivali u osiguravanju hrane.

Nakon svake propovijedi u subotu, dvadesetero ljudi na godišnjem odmoru rado bi prihvatilo poziv da dođu na ručak u crkvenu kuhinju i blagovaonicu. Nakon što posjetitelji budu nahranjeni i dobro raspoloženi, Prokopev ih zamoli da se predstave i ispričaju kako su neki od njih postali adventisti.

Ispričana osobna svjedočanstva su vrlo snažna, i članovi crkve ih uživaju slušati. Prokopev je želio da više ljudi čuje iskustva, i počeo je pozivati neadventističke susjede u crkvu na bogoslužje i obroke.

Jedne subote je jedan adventistički vjernik na odmoru ispričao nevjerojatno životno iskustvo svojeg djeda, kuhara koji je spremao hranu za vojnike u Drugom svjetskom ratu što su vlakom odlazili na zapadni front. Kuhar je bio vrlo cijenjen zbog svojeg dobrog i predanog rada i stila življenja bez alkohola. Ali bio je adventist i odbijao je raditi subotom. Nadređeni mu nisu mogli dati slobodnu subotu, ali nisu ga željeli izgubiti. Napokon ga je zapovjednik pozvao na razgovor.

“Prijatelju, otpustit ću te u petak”, rekao je. “Potom ću te zaposliti u nedjelju.”

Dogovor je obostrano poštovan: ostatak rata kuhara su otpuštali svakog petka i vraćali svake nedjelje.

Kad je čovjek tom životnom pričom o svojem djedu završio, javila se neadventistička posjetiteljica za jednim stolom.

“Želim biti adventistica!” rekla je žena. Četiri osobe su privučene Isusu tim osobnim svjedočanstvom, i krštene su dvije godine nakon početka takvih zajedničkih obroka.

Prokopev (43) kaže da zajednički obroci sadrže i osobna svjedočenja, što je velik blagoslov za njegovu crkvu. To je pomoglo razredu subotnje škole, čiji su se članovi zbližavali dok su zajedno radili na brizi o gostima.

“Osobna svjedočenja su vrlo važna”, kaže Prokopev. “Ona pokazuju tko je Bog, Njegovu milost i Njegovu želju da bude naš Bog.”

*Andrew McChesney, Adventist Mission*
