---
title:  Apostoli i Biblija
date:   16/04/2020
---

Novozavjetni pisci pristupaju Bibliji na isti način kao Isus. Što se tiče doktrine, etike i ispunjenja proročanstava, Stari zavjet je za njih bio vjerodostojna Božja riječ. U onome što su ti ljudi govorili i činili, ne nalazimo nigdje ništa što dovodi u pitanje vjerodostojnost ili autentičnost bilo kojeg dijela Biblije.

**Što nam sljedeći tekstovi govore o tome kako su apostoli razumjeli autoritet Božje Riječi?**

`Djela 4,24-26`

`Djela 13,32-36`

`Rimljanima 9,17`

`Galaćanima 3,8`

Zapazite kako se u tim tekstovima Pismo blisko povezuje s glasom samog Boga. U 4. poglavlju Djela apostolskih, neposredno prije nego što će se ispuniti Duhom Svetim, učenici slave Boga zbog izbavljenja Petra i Ivana. U svojem hvalospjevu oni podižu glasove odajući priznanje Bogu kao Stvoritelju i Onome koji progovara preko svojeg sluge Davida. Što znači da su Davidove riječi Božje riječi. U Djelima 13,32-36 Pavao ponovno navodi Davida, ali njegove riječi pripisuje Bogu kada u 32. retku spominje “obećanje dano našim ocima”.

U Rimljanima 9,17, gdje se očekuje da vršitelj radnje bude Bog, Pavao upotrebljava izraz “Pismo” izjavljujući: “Jer Pismo veli za faraona...” — što bi se u biti moglo izraziti riječima: “Jer Bog veli za faraona.” U Galaćanima 3,8, vršitelj radnje je “Pismo” umjesto “Bog”, pokazujući kako je Božja riječ blisko povezana s Njim.

Novozavjetni pisci jednodušno se oslanjaju na Stari zavjet kao na Božju riječ. U Novom zavjetu ima na stotine citata iz Starog zavjeta. Jedan proučavatelj sastavio je listu od 2.688 izravnih navoda — 400 iz Knjige proroka Izaije, 370 iz Psalama, 220 iz Izlaska i tako dalje. Ako bismo toj listi dodali još i aluzije, teme i motive, taj broj bi se znatno uvećao. Novozavjetne knjige u velikoj se mjeri pozivaju na starozavjetna proročanstva, što obično počinje izrazom: “Pisano je” (Matej 2,5; Marko 1,2.7,6, Luka 2,23.3,4; Rimljanima 3,4.8,36.9,33; 1. Korinćanima 1,19; Galaćanima 4,27; 1. Petrova 1,16). Sve to potvrđuje da su starozavjetni spisi temelj na kojem počiva nauk Isusa i apostola.

`Što bismo iz tih primjera trebali naučiti o tome koliko je opasna svaka misao koja umanjuje naše povjerenje u autoritet Pisma?`
