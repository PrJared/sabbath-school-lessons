---
title:  Prijevod i tumačenje
date:   04/05/2020
---

Biblija je pisana na arhaičnim jezicima — Stari zavjet uglavnom na hebrejskom sa samo nekoliko tekstova na aramejskom, dok je Novi zavjet pisan na grčkom jeziku koine. Većina svjetskog stanovništva danas ne govori tim starim jezicima niti ih razumije. Dakle, Biblija se morala prevoditi na različite suvremene jezike.

Ali kao što svaki dobar prevoditelj zna, prijevod uvijek podrazumijeva i neku vrstu tumačenja jer za neke riječi na jednom jeziku ne postoji uvijek potpuno odgovarajući izraz na drugom. Umijeće i vještina prevođenja, a potom i tumačenja teksta, naziva se “hermeneutika”.

`Pročitajte 1. Korinćanima 12,10; 1. 14,26; Ivan 1,41; 9,7; Djela 9,36; Luka 24,27. U svim ovim tekstovima zapažamo misao o tumačenju i prevođenju. U Luki 24,27 sâm Isus je morao objasniti učenicima značenje Pisma. Što nam to govori o važnosti tumačenja?`

Grčka riječ hermeneuo, od koje potječe naziv “hermeneutika” (tumačenje Biblije), izvedena je iz imena grčkog boga Hermesa. Hermes se smatrao glasnikom bogova pa je bio odgovoran, između ostalog, za prevođenje božanskih poruka ljudima.

Ako ne poznajemo izvorne jezike, tekstovima možemo pristupiti jedino preko prijevoda, čime se bavi hermeneutika. Srećom, mnogi prijevodi uspješno prenose bitno značenje. Ne moramo poznavati izvorni jezik da bismo mogli razumjeti ključne istine otkrivene u Pismu, premda posjedovanje takvog jezičnog znanja može biti vrlo korisno. Ipak, bez obzira na dobar prijevod, podjednako je važno ispravno tumačenje tekstova, kao što vidimo u Luki 24,27. To je osnovna svrha hermeneutike — točno prenijeti smisao biblijskog teksta i pomoći nam da ono čemu nas taj tekst uči pravilno primijenimo u svojem životu u današnje vrijeme. Kao što nam spomenuti tekst iz Lukinog evanđelja pokazuje, Isus je to činio za svoje sljedbenike. Zamislite Isusa kao osobnog tumača biblijskih tekstova!

`Mnogi ljudi imaju pristup različitim prijevodima, ali mnogi još uvijek nemaju tu prednost. Zašto je važno da bez obzira na prijevod koji koristimo, proučavamo Riječ uz molitvu i budemo spremni poslušati njezin nauk?`
