---
title:  Zašto je tumačenje važno
date:   07/05/2020
---

`Pročitajte Nehemija 8,1-3.8. Zašto je jasno razumijevanje Pisma tako važno za nas ne samo kao pojedince, već i kao Crkvu?`

Najvažnije pitanje u Bibliji je spasenje, odnosno kako se spašavamo. Jer gledano na duge staze, što može biti važnije? Što nam vrijedi, kao što je rekao Isus, da zadobijemo sve što nudi svijet ako izgubimo svoju dušu (Matej 16,26)?

Međutim, spoznaja o tome što Biblija naučava u vezi sa spasenjem u velikoj mjeri ovisi o tumačenju. Ako pogrešno pristupimo tumačenju Biblije, vjerojatno ćemo doći do pogrešnih zaključaka ne samo u pogledu spasenja, već i svega ostalog o čemu govori Biblija. Pogrešna teologija bila se uvukla u Crkvu već u vrijeme apostola, nesumnjivo poduprta pogrešnim tumačenjima Pisma.

`Pročitajte 2. Petrova 3,15.16. Što nam ovi redci govore o važnosti ispravnog tumačenja Pisma?`

Ako smo narod Knjige koji želi živjeti u skladu s Biblijom i samo Biblijom i ako nemamo druge vjerodostojne izvore kao što su predaja, ispovijedanje vjere ili vlast crkve da tumači Bibliju umjesto nas — onda je pitanje ispravne hermeneutike Biblije iznimno važno, jer nam samo Biblija može reći što da vjerujemo i kako da živimo.

Pitanje tumačenja Pisma od presudne je važnosti za teološko i misiološko zdravlje Crkve. Bez ispravnog tumačenja Biblije ne može biti jedinstva doktrine i nauka, a otuda ni jedinstva Crkve i naše misije. Loša i iskrivljena teologija neizbježno vodi k manjkavoj i promašenoj misiji. Konačno, ako imamo poruku koju trebamo predati svijetu a nesigurni smo u vezi sa značenjem te poruke, koliko ćemo je uspješno moći iznijeti onima koji je trebaju čuti?

`Pročitajte trostruku anđeosku vijest iz Otkrivenja 14,6-12. Koja se teološka pitanja tu javljaju i zašto je njihovo ispravno razumijevanje toliko važno za našu misiju?`
