---
title:  Pretpostavke
date:   03/05/2020
---

`Pročitajte Luka 24,36-45. Što je spriječilo učenike koji su bili dobro upoznati s Pismom da sagledaju pravo značenje Božje riječi, čak i kada su se prorečeni događaji odvijali pred njihovim očima?`

Nitko ne pristupa sadržaju Svetog pisma praznog uma. Svaki čitatelj, svaki proučavatelj Pisma pristupa Bibliji s aspekta vlastite prošlosti i osobnog iskustva, što neizbježno utječe na njezino tumačenje. Čak su i prvi učenici imali vlastite predodžbe o Mesiji i što bi On trebao raditi na osnovi očekivanja njihovog vremena. Njihova snažna uvjerenja sprečavala su ih da jasnije shvate biblijski tekst, što nam pomaže da objasnimo zašto su oni tako često pogrešno razumjeli Isusa i događaje povezane s Njegovim životom, smrću i uskrsnućem.

Svi se mi držimo određenih uvjerenja kada je riječ o ovom svijetu, stvarnosti, Bogu itd., od kojih — čak i nesvjesno — polazimo u svojem tumačenju Biblije. Nitko ne pristupa biblijskom tekstu bez ikakvih preduvjerenja. Ako je, na primjer, nečiji pogled na svijet takav da on kategorično odbacuje svaku Božju natprirodnu intervenciju, on neće čitati i razumjeti Pismo kao istinit i pouzdan izvještaj o onome što je Bog činio tijekom povijesti, nego će ga tumačiti sasvim drugačije od nekoga tko prihvaća postojanje natprirodnog.

Oni koji tumače Bibliju ne mogu se u potpunosti osloboditi vlastite prošlosti, iskustva, ustaljenih mišljenja i unaprijed usvojenih zapažanja i stavova. Nemoguća je potpuna neutralnost, kao ni apsolutna objektivnost. U pozadini svakog proučavanja Biblije i teološkog promišljanja leže pretpostavke o naravi svijeta i naravi Boga.

Ali dobra je vijest da Duh Sveti može proširiti naš skučeni vidokrug i ispraviti naše pretpostavke ako otvorenog uma i iskrenog srca čitamo riječi Pisma. Biblija u više navrata potvrđuje da su ljudi vrlo različitog društvenog zaleđa razumjeli Božju riječ i da nas Duh Sveti može uputiti “u svu istinu” (Ivan 16,13).

`Koje su vaše pretpostavke u vezi sa svijetom? Na koji ih način možete podrediti Božjoj riječi tako da sama Riječ preoblikuje vaše zamisli da bi bile više u skladu sa stvarnošću o kojoj govori Biblija?`
