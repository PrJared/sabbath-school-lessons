---
title:  Iskustvo
date:   08/05/2020
---

**Žena koja je izgubila četiri sina**

Bog je blagoslovio Wieslawu Winiarsku s četiri sina u Lodzu u Poljskoj.

Njezin sin Grzegorz umro je u neobičnoj nesreći kad je imao dvadeset i šest godina. Trčao je pored željezničke pruge, kad ga je zračni pritisak vlaka povukao na kolosijek i usmrtio.

Njezin sin Jacek počinio je samoubojstvo u dvadeset i osmoj godini života. Borio se s utučenošću i na kraju se objesio.

Slawek je imao trideset i devet godina kad su ga teško pretukli u uličnoj krađi. Umro je u bolnici.

Njezinom posljednjem sinu Jaroslavu dijagnosticiran je tumor na mozgu kad je imao šesnaest godina. Nakon više operacija umro je u trideset i trećoj godini.

Winiarska nema sinove kojima bi se u starosti mogla obratiti za pomoć. U šezdeset i osmoj godini njezino zdravlje slabi. Ima dijabetes i pretrpjela je dva moždana udara. Bole je leđa i hoda uz pomoć štapa. Izgubila je velik postotak vida i očekuje da će oslijepiti.

“Moj život nije bio posut ružama”, kaže ona. “Ali čak i ako je tako, mogu reći da sam sretna. Zapravo, nikada nisam bila sretna kao sada.”

Prije nekoliko godina mladi student medicine, Tomasz Karauda, pokucao je na vrata njezine kuće i obradovao je besplatnim primjerkom časopisa Znaci vremena.

Nakon toga ju je često posjećivao kako bi razgovarao i pružio joj ohrabrenje.

Pomogao joj je da otputuje u dom za nemoćne kako bi posjetila svojega sina Jaroslava na samrti i tješio ju je kad je umro.

“Tomek je bio prva osoba u mojem životu koja mi je pomogla”, svjedoči Winiarska. “Pokazao mi je Boga.”

Nakon što je izgubila posljednjeg sina, poklonila je srce Isusu.

“Osjećam se kao Job”, kaže ona. “Mnogo sam primila i isto toliko izgubila. Ali Bog mi je dao drugi život, baš kao i Jobu.”

Winiarska voli obećanje u Psalmu 23,4: “Pa da mi je i dolinom smrti proći, zla se ne bojim, jer si ti sa mnom. Štap tvoj i palica tvoja utjeha su meni.”

Winiarska voli ispričati svoju životnu priču u adventističkoj zajednici. Mladi obično odgovaraju suzama. Kaže im da nikada nitko ne bi želio pretrpjeti nevolje poput njezinih.

“Božja ljubav me održava na životu”, kaže ona. “Moj novi život je počeo krštenjem. Nakon što mi se sve to dogodilo, ne znam što bih bez Boga.”

Hvala vam za dar trinaeste subote u 2017. godini, koji je pomogao pri izgradnji televizijskog studija za Hope Channel u Poljskoj, koji navješćuje Radosnu vijest svima u zemlji i svijetu koji govore poljski.

*Andrew McChesney, Adventist Mission*
