---
title:  Biblija i kultura
date:   05/05/2020
---

`Pročitajte Djela 17,16-32. U Djelima 17 Pavao iznosi evanđeosku poruku u novom kontekstu — kroz filozofiju grčke kulture. Na koji način različito kulturno zaleđe utječe na našu procjenu važnosti pojedinih misli?`

Poznavanje kulturnog zaleđa Bliskog istoka pomaže nam da razumijemo neke biblijske tekstove. “Na primjer, hebrejska kultura pripisivala je odgovornost pojedincu za djelo koje nije počinio, ali je dopustio da se dogodi. Stoga nadahnuti pisci Svetoga pisma uobičajeno pripisuju Bogu da je učinio nešto za što bismo mi u zapadnoj misli rekli da je dopustio, ili da nije spriječio da se dogodi, na primjer, otvrdnuće faraonovog srca.” (Methods of Bible Study, odjeljak 4).

Kultura također pokreće neka važna hermeneutička pitanja. Je li Biblija kulturološki uvjetovana tako da se odnosi samo na kulturu u kojoj je pisana? Ili božanska poruka koja je dana u određenoj kulturi nadilazi tu kulturu i obraća se svim ljudima? Što se događa kad nečiji osobni kulturološki doživljaj postane osnova i mjerilo za naše tumačenje Pisma?

U Djelima 17,26, apostol Pavao nudi zanimljiv kut gledanja na stvarnost koji se često previđa kad se čita taj redak. On tvrdi da nas je Bog sve načinio od jedne krvi. Premda smo kulturološki vrlo različiti, s biblijskoga gledišta postoji nešto što povezuje sve ljude usprkos tim razlikama, jer je Bog Stvoritelj čitavog čovječanstva. Naša grešnost i potreba za spasenjem nije ograničena na jednu kulturu. Svima nam je potrebno spasenje koje nam se nudi na osnovi smrti i uskrsnuća Isusa Krista.

Premda se obraćao određenim naraštajima, Bog se pobrinuo da i budući naraštaji koji će čitati Njegovu Riječ razumiju kako njezine istine nadilaze lokalne prilike u kojima su biblijski tekstovi pisani.

Radi usporedbe, sjetite se algebre koja je prvi put primijenjena u 9. stoljeću u Bagdadu. Znači li to da su istine i načela te grane matematike vrijedili samo za to vrijeme i mjesto? Naravno da nisu.

Isto se načelo može primijeniti na Božju riječ. Iako je Biblija pisana prije mnogo vremena u kulturama vrlo različitim od naše, istine koje ona sadrži bitne su za nas danas isto kao i za one kojima su izvorno upućene.
