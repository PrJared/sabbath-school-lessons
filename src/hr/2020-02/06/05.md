---
title:  Naša grešna i pala narav
date:   06/05/2020
---

`Pročitajte Ivan 9,39-41; 12,42.43. Što je sprečavalo ljude o kojima je riječ u tim redcima da prihvate istinitost biblijske poruke? Kakve savjete i opomene možemo izvući iz tih događaja?`

Lako je gledati s prijezirom na vjerske vođe iz prošlosti koji su odbacili Isusa usprkos tako moćnim dokazima. Međutim, i sami trebamo biti na oprezu da ne bismo njegovali sličan stav u pogledu Njegove Riječi.

Nema sumnje da je grijeh korjenito izmijenio naš odnos s Bogom, narušio ga i izazvao pukotine u njemu. Grijeh utječe na naše cjelokupno ljudsko postojanje, pa i na našu sposobnost tumačenja Pisma. Nije riječ samo o tome da naši grešni misaoni procesi lako bivaju zaokupljeni grešnim ciljevima, već naš um i misli postaju iskvareni grijehom i zatvoreni za Božju istinu. U našem načinu razmišljanja mogu se uočiti sljedeći pokazatelji te iskvarenosti: ponositost, samozavaravanje, sumnja, otuđenost i neposlušnost.

Ponosita osoba uzdiže sebe iznad Boga i Njegove Riječi. Do toga dolazi zato što ponositost navodi tumača da prenaglašava ljudski razum kao konačnog suca istine — čak i one istine koja se nalazi u Bibliji. Takav stav umanjuje božanski autoritet Pisma.

Neki ljudi slušaju samo one ideje koje su im privlačne, čak ako proturječe Božjoj otkrivenoj volji. Bog nas je upozorio na opasnost od samozavaravanja (Otkrivenje 3,17). Grijeh potiče sumnju tako da se kolebamo i ne vjerujemo u Božju riječ. Kad netko pristupa sa sumnjom, tumačenje biblijskog teksta nikad ga neće dovesti do čvrstog uvjerenja. Naprotiv, osoba koja sumnja brzo uzdiže sebe na položaj na kojem sama sudi o tome što jest a što nije prihvatljivo u Bibliji, što je vrlo opasno tlo na kojem se možemo naći.

Za razliku od toga, Bibliji bismo trebali pristupati s vjerom i prihvaćanjem, a ne sa stavom kritike i sumnje. Ponositost, samozavaravanje i sumnja dovode do udaljavanja od Boga i Biblije, što sigurno vodi u neposlušnost — odbacivanje Božje objavljene volje.

`Jeste li se ikad zatekli kako se borite protiv osvjedočenja u vezi s nečim što ste pročitali u Bibliji — da vas ona jasno upućuje na jedno, a vi želite nešto sasvim drugo? Što se dogodilo i što ste naučili iz tog iskustva?`
