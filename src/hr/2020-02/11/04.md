---
title: "Prepoznavanje “malog roga”"
date:   09/06/2020
---

Protestantski reformatori su poistovjećivali silu malog roga iz 7. i 8. poglavlja Knjige proroka Daniela s Rimskom crkvom. Zašto?

`Pročitajte Daniel 7,1-25; 8,1-13. Koje su zajedničke karakteristike malog roga u oba poglavlja? Kako ga možemo prepoznati?`

Navodi se sedam karakteristika koje su zajedničke za mali rog iz 7. i 8. poglavlja Knjige proroka Daniela:

1. oba su opisana kao rogovi;
2. oba su progoniteljske sile (Daniel 7,21.25; 8,10.24);
3. oba uzdižu sebe i hule na Boga (Daniel 7,8.20.25; 8,10.11.25);
4. oba se podižu protiv Božjeg naroda (Daniel 7,25; 8,24);
5. pojedini aspekti njihovih aktivnosti u oba slučaja odvijaju se u okviru proročkog vremena (Daniel 7,25; 8,13.14); (6) oba traju do svršetka vremena (Daniel 7,25.26; 8,17.19);
7. oba će biti uništena na natprirodan način (Daniel 7,11.26; 8,25).

Povijest prepoznaje prvo kraljevstvo kao Babilon (Daniel 2,38), drugo kao Medo-Perziju (Daniel 8,20), a treće kao Grčku (Daniel 8,21). Također nedvosmisleno otkriva da nakon tih svjetskih kraljevstava dolazi Rim.

U 2. poglavlju Knjige proroka Daniela, željezo koje prikazuje Rim proteže se i u stopala, gdje je pomiješano s glinom, što znači da traje do svršetka vremena. Mali rog iz 7. poglavlja Danielove knjige izrasta iz četvrte zvijeri, ali ostaje njezin dio.

Koja je sila potekla iz Rima i nastavila vršiti svoj političko-vjerski utjecaj još najmanje tisuću dvije stotine i šezdeset godina (vidi Daniel 7,25)? Samo jedna sila uklapa se u povijest i proroštvo, a to je papinstvo. Papinstvo je došlo na vlast između deset barbarskih europskih plemena i iskorijenilo tri plemena (Daniel 7,24). Papinstvo “će se razlikovati od pređašnjih” (Daniel 7,24), što ukazuje na njegovu jedinstvenu pojavu u odnosu na ostala plemena. “On će huliti na Svevišnjega” (Daniel 7,25) i “porasti sve do Zapovjednika Vojske” (Daniel 8,11) preotevši Isusovu ulogu i zamijenivši je ulogom pape. Papinstvo je ispunilo proročanstvo da će proganjati “Svece Svevišnjega” (Daniel 7,25) i “oboriti na zemlju neke iz Vojske” (Daniel 8,10), što se događalo tijekom protureformacije kada su protestanti bili ubijani. Papinstvo je pomišljalo “da promijeni vremena i Zakon” (Daniel 7,25) uklonivši drugu zapovijed i zamijenivši subotu nedjeljom.

`U 2., 7. i 8. poglavlju Daniela, nakon Grčke uzdiže se sila koja traje do svršetka vremena. Koja bi to sila mogla biti ako ne Rim, sada u svojoj papinskoj fazi? Koliko god pitanje bilo politički osjetljivo, zbog čega je to ključno učenje u okviru trostruke anđeoske vijesti i ključna sastavnica sadašnje istine?`
