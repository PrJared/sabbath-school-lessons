---
title:  "Načelo “dan za godinu”"
date:   08/06/2020
---

Jedan od ključeva historicističkog tumačenja jest načelo “dan za godinu”. Mnogi su primjenjivali to načelo na vremenska proročanstva iz Knjige proroka Daniela i Otkrivenja. To načelo izvodi se iz nekoliko ključnih tekstova i neposrednog konteksta samih proročanstava.

`Pročitajte Brojevi 14,34; Ezekiel 4,6. Na koji način Bog objašnjava načelo “dan za godinu” u tim tekstovima?`

U tim tekstovima možemo vrlo jasno vidjeti primjenu načela “dan za godinu”. Ali kako da opravdamo upotrebu tog načela kad je riječ o nekim vremenskim proročanstvima kao što su ona u Danielu 7,25; 8,14 i Otkrivenju 11,2.3; 12,6.14; 13,5?

Još tri čimbenika podupiru načelo “dan za godinu” u proročanstvima iz Knjige proroka Daniela i Otkrivenja — upotreba simbola, duga vremenska razdoblja i upotreba karakterističnih izraza.

Prvo, simbolična narav zvijeri i rogova koji prikazuju kraljevstva pokazuje da i vremenske odrednice treba razumjeti kao simbolične. Zvijeri i rogove ne treba shvatiti doslovno. Oni su simbol nečega drugog. Dakle, ako je ostatak proročanstva simboličan, a ne doslovan, zašto bismo samo vremensku odrednicu razumjeli doslovno? Odgovor je, naravno, da to ne trebamo činiti.

Drugo, mnogi događaji i kraljevstva opisani u tim proročanstvima obuhvaćaju vremensko razdoblje od više stoljeća, što bi bilo nemoguće ako bismo vremenska proročanstva koja ih opisuju tumačili doslovno. Međutim, kada se primijeni načelo “dan za godinu”, vrijeme se podudara s najavljenim događajima na upadljivo precizan način, što bi bilo nemoguće ako bi se vremenska proročanstva shvaćala doslovno.

Na kraju, karakteristični izrazi koji se koriste u označavanju tih vremenskih razdoblja upućuju na simbolično tumačenje. Drugim riječima, način na koji se vrijeme navodi u tim proročanstvima (na primjer “dvije tisuće i tri stotine dana i noći”, odnosno “večeri i jutara” u Danielu 8,14) nije uobičajen način određivanja vremena, što nam ukazuje da ta vremenska razdoblja treba shvatiti kao simbolična, a ne doslovna.

`Razmotrimo proročanstvo o sedamdeset tjedana iz Daniela 9,24-27. Čitamo da će “od časa kad iziđe riječ ‘Neka se vrate i neka opet sagrade Jeruzalem’, pa do Kneza Pomazanika” (Daniel 9,25), proći šezdeset devet tjedana, što bi u doslovnom smislu iznosilo godinu dana, četiri mjeseca i jedan tjedan. Proročanstvo u tom slučaju nema nikakvog smisla, zar ne? Međutim, što se zbiva kad primijenimo biblijsko pravilo “dan za godinu” i sedamdeset tjedana postane četiri stotine i devedeset godina?`
