---
title:  Povijest i proroštvo
date:   07/06/2020
---

Osnovna metoda koju adventisti sedmoga dana primjenjuju u proučavanju proročanstava naziva se historicizam. Prema toj metodi mnoga od glavnih biblijskih proročanstava prate neprekidan, pravocrtni tijek povijesti, od prošlosti do sadašnjosti i budućnosti. Na sličan se način proučava povijest u školi. Mi se koristimo tom metodom zato što i sama Biblija na takav način tumači proročanstva.

`Pročitajte Daniel 2,27-45. Koje pojedinosti iz kraljevog sna ukazuju na uzastopno, neprekidno smjenjivanje vladajućih sila tijekom čitave povijesti? Na koji nam način Biblija sama pokazuje kako trebamo tumačiti apokaliptičko proročanstvo (u vezi s posljednjim vremenom)?`

Zapazite da je Nabukodonozorovo kraljevstvo označeno kao glava od zlata. Dakle, Daniel prepoznaje Babilon kao prvo kraljevstvo (Daniel 2,38). Zatim kaže: “Poslije tebe ustat će drugo kraljevstvo … pa treće” (Daniel 2,39), a onda i četvrto (Daniel 2,40). Na činjenicu da se ta kraljevstva nadovezuju jedno na drugo bez ikakvog vremenskog razmaka, ukazuje i sam kip, jer je svako kraljevstvo prikazano kao dio većeg tijela, gledanog od glave prema nožnim prstima. Ona su povezana, baš kao što su povezani vrijeme i povijest.

Umjesto golemog kipa, u 7. i 8. poglavlju Knjige proroka Daniela kao simbol se koriste različite zvijeri, ali je poruka ista. Vidimo neprekinut niz od četiri ovozemaljska kraljevstva (odnosno tri u 8. poglavlju Daniela). Taj niz počinje u dalekoj prošlosti i proteže se kroz povijest, do sadašnjosti i budućnosti, kada će se vratiti Krist, a Bog uspostaviti svoje vječno kraljevstvo. Prema tome, kip iz 2. poglavlja i uzastopna viđenja iz 7. i 8. poglavlja Knjige proroka Daniela osnova su za protestantsko historicističko tumačenje proročanstava, kojeg se adventistički kršćani i danas još uvijek drže.

`Pročitajte Ivan 14,29. Kako nam Isus pomaže da razumijemo ulogu proročanstava?`

`Koju veliku prednost mi danas imamo budući da živimo u vrijeme kada se veći dio povijesti već odigrao, a koju netko tko je živio u vrijeme Babilona nije imao?`
