---
title:  Simboli i proročanstvo
date:   11/06/2020
---

Simboli u apokaliptičkim proročanstvima, kakve nalazimo u Danielu i Otkrivenju, imaju samo jedno ispunjenje. Na primjer, “jarac” je našao svoje ispunjenje u Grčkoj kao pojedinačnom kraljevstvu (Daniel 8,21). Na kraju krajeva, tekst izrijekom navodi to kraljevstvo po imenu! Može li biti jasnije?

Tipologija, međutim, ukazuje na stvarne osobe, događaje ili ustanove iz Starog zavjeta koji su utemeljeni na povijesnoj stvarnosti, ali upućuju na širu stvarnost u budućnosti. Upotreba tipologije kao metode tumačenja seže unatrag do Isusa i novozavjetnih pisaca, a nalazi se čak i u Starom zavjetu. Jedino nas nadahnuti biblijski pisac može uputiti da je riječ o liku i protuliku (tipu i antitipu).

`Pročitajte 1. Korinćanima 10,1-13. Na koji se događaj u povijesti Pavao poziva kad savjetuje Korintsku crkvu? Kakve to ima veze s nama danas?`

Pavao se osvrće na povijesnu stvarnost izlaska i razvija tipologiju zasnovanu na iskustvu starih Izraelaca u pustinji. Na taj način Pavao pokazuje da je Bog, koji je nadahnuo Mojsija da zabilježi te događaje, odredio da oni budu “nama za primjer” (1. Korinćanima 10,6), čime ujedno savjetuje i nas, kao duhovni Izrael, da strpljivo podnosimo kušnje jer živimo u posljednjim danima.

**Pročitajte navedene retke i zapišite kako je svaki protulik našao svoje ispunjenje u liku, kao što su to opisivali Isus i novozavjetni pisci.**

`Matej 12,40`

`Ivan 19,36`

`Ivan 3,14.15`

`Rimljanima 5,14`

`Ivan 1,29`

U svakom od tih slučajeva, Isus i novozavjetni pisci primjenjuju tipološko tumačenje kako bi proročko značenje pojedinih događaja došlo do punog izražaja. Na taj način oni upućuju na šire ispunjenje povijesne stvarnosti.

`Razmišljajte o službi u ovozemaljskom Svetištu, koja je poslužila kao slika čitavog plana spasenja. Što nam to govori o važnosti koju nauk o Svetištu ima za nas danas?`
