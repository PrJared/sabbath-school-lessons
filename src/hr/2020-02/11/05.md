---
title:  Istražni sud
date:   10/06/2020
---

Proročki okvir koji proučavamo ovoga tjedna nailazio je na veliku potporu među protestantskim historicistima još od reformacije. Međutim, tek s pojavom mileritskog pokreta početkom devetnaestog stoljeća, proročanstvo o dvije tisuće i tri stotine dana i istražni sud pozorno su preispitani i proučeni. Razmotrite sljedeću tablicu:

|Daniel 7|	Daniel 8|
|:----|:----|
|Babilon (lav)	|...........................|
|Medo-Perzija (medvjed)	|Medo-Perzija (ovan)|
|Grčka (leopard)|	Grčka (jarac)|
|Poganski Rim (četvrta zvijer)|	Poganski Rim (rog koji raste vodoravno)|
|Papinski Rim (mali rog)|	Papinski Rim (rog koji raste uvis)|

`Pročitajte Daniel 7,9-14; 8,14.26. Što se odvija na Nebu?`

U 7. i 8. poglavlju Knjige proroka Daniela govori se o sudu koji treba otpočeti nakon razdoblja srednjovjekovnog progonstva, završenog zarobljavanjem i utamničenjem pape od strane generala Berthiera 1798. godine (Otkrivenje 13,3). Suđenje se održava na Nebu, gdje “sud sjede” (Daniel 7,10), a Onaj koji je “na oblacima nebeskim dolazi kao Sin čovječji. On se približi Pradavnome” (Daniel 7,13). To je prizor suda koji se odigrava nakon 1798. godine, prije Isusovog drugog dolaska.

Između tog prizora suda iz 7. poglavlja Knjige proroka Daniela i čišćenja Svetišta opisanog u 8,14 postoji izravna poveznica. Ta dva teksta opisuju isti događaj. Prema Danielu 8,14, vrijeme ovog “čišćenja Svetišta”, prema terminologiji povezanoj s Danom pomirenja, nastupilo je nakon dvije tisuće i tri stotine večeri i jutara, odnosno dana. Prema pravilu “dan za godinu”, to je ukupno dvije tisuće i tri stotine godina.

Početna točka za računanje dvije tisuće i tri stotine godina nalazi se u Danielu 9,24 u okviru proročanstva o sedamdeset tjedana (četiri stotine i devedeset godina), koliko je bilo “određeno”, ili, točnije, “odsječeno” od “dvije tisuće i tri stotine dana” (Daniel 9,24). Mnogi učenjaci ispravno tumače proročanstvo o 2300 dana (godina) iz Daniela 8,14 i proročanstvo o sedamdeset tjedana (490 godina) iz Daniela 9,24-27 kao dva dijela istog proročanstva. Daniel 9,25 otkriva početak tog vremenskog razdoblja: “Od časa kad izađe riječ … i neka opet sagrade Jeruzalem.” To se dogodilo “sedme godine kralja Artakserksa” (Ezra 7,7), ili 457. g. pr. Kr. Brojeći unaprijed dvije tisuće i tri stotine godina, dolazimo do 1844., nedugo nakon 1798., a prije Isusovog drugog dolaska. Tada je Isus ušao u Svetinju nad svetinjama i otpočeo svoje djelo posredovanja — čišćenja nebeskog Svetišta. Pogledajte tablicu iz odsjeka za petak.
