---
title:  Iskustvo
date:   12/06/2020
---

**Trčanje sa Bogom**

Trčanje me dovelo u Adventističku crkvu u Poljskoj. Kao mladić započeo sam s vježbanjem, jer me liječnik upozorio da poduzmem mjere za poboljšanje mojeg zdravlja. Tad sam se upustio u trčanje na duge staze. Svidjelo mi se! Trčao sam maratone na stotinu kilometara, pa čak i trke u trajanju od dvadeset i četiri sata (126 kilometara).

Pridružio sam se skupini trkača koji su zajednički trenirali nekoliko puta tjedno. Nakon nekog vremena primijetio sam da Piotr, trkač u našoj skupini, propušta zajedničke treninge svake subote. Nisam mogao razumjeti zašto, i konačno sam ga upitao.

“Razmišljao sam o smislu života”, odgovorio je Piotr. “Čitao sam Bibliju, i išao sam u nekoliko crkava da pronađem onu koja je slijedi. Našao sam takvu crkvu. Želiš li proučavati Bibliju sa mnom?”

Biblijska proučavanja, koja je vodio adventistički pastor, doista su me zbunila. Priznajem, smatrao sam se pobožnim kršćaninom, a pripadao sam drugoj denominaciji. Jednog dana, dok smo trčali, Piotr me iznenadio pitanjem: “Znaš li da vam svećenici ne govore istinu?”

“Sada si otišao predaleko!” viknuo sam. “Pobrkao si stvari.”

“Sljedeći put kad se sretnemo, donijet ću Bibliju”, rekao je Piotr. “Ti donesi svoje crkvene knjige. Vidjet ćemo gdje leži istina.”

Prijedlog mi se činio dobrim. Oduvijek sam pokušavao živjeti istinskim životom i slijediti istinu koju sam znao. Na sljedećem sastanku Piotr i ja smo razgovarali i uspoređivali dvije knjige. Bio sam zapanjen kad sam shvatio da se moja knjiga ne podudara s učenjem Biblije. Nekoliko mjeseci kasnije sam kršten. Imao sam četrdeset i pet godina.

Bilo je dobro pridružiti se crkvi čiji se članovi brinu o svojem zdravlju. Ubrzo sam primijetio kako neki članovi crkve ne jedu meso. Istraživao sam biljnu prehranu i prestao jesti meso. Prije sam svoje tijelo smatrao svojim vlasništvom i iskorištavao ga za svoje želje. Sada razumijem da moje tijelo nije moje. Nastojim ne oštetiti ga. Ono je Božji hram.

Danas imam sedamdeset i jednu godinu, a trčanje mi ostaje glavni dio života, iako sam odavno prekinuo s treninzima i natjecanjima subotom. Trčanje je dobar način za širenje Radosne vijesti. Nakon maratona svi se osjećaju dobro zbog svojeg postignuća, i lako je razgovarati o Bogu. Govorim svima tko mi daje snage za trčanje u mojim godinama.

Trčim najmanje tri puta tjedno, po deset kilometara svaki put. Treba mi oko pedeset i pet minuta. Trčim po šumama i u prirodi. Razmišljam o svojem životu i o Bogu. Pjevušim himne i sjećam se biblijskih obećanja. Molim Boga da dovede nekoga na moj put da mogu razgovarati o Njemu. On dovodi ljude do mene.
Hvala vam na vašem daru trinaeste subote u 2017. godini, koji je pomogao izgraditi televizijski studio za Hope Channel u Poljskoj, koji emitira Radosnu vijest za ljude u svijetu što govore poljski.

*Marian Kazmierczaka*
