---
title:  Riječi i njihovo značenje
date:   11/05/2020
---

U svakom jeziku postoje riječi koje imaju tako bogato i duboko značenje da ih je teško jednom riječju prevesti na drugi jezik. Potrebno je opsežnije proučavanje njihove upotrebe u Bibliji da bi se razumio čitav opseg njihovog značenja.

`Pročitajte 1. o kraljevima 3,6; Psalam 57,4; 66,20, 143,8; Mihej 7,20. Na koji način Bog svoju milost i dobrotu pokazuje svojim stvorenjima?`

Hebrejska riječ chesed (milost) jedna je od najbogatijih i najdubljih riječi u Starom zavjetu. Ona opisuje Božju ljubav, dobrotu, milost i zavjetni odnos prema Njegovom narodu. U ovih nekoliko redaka vidimo kako je On “svome sluzi Davidu … sačuvao tu veliku milost (chesed)” (1. o kraljevima 3,6). On šalje “svoje milosrđe (chesed) i istinu svoju” (Psalam 57,3 — Varaždinska Biblija). On će pokazati “Jakovu istinu i Abrahamu milosrđe (chesed)” (Mihej 7,20 —Varaždinska Biblija). O toj riječi chesed napisane su čitave knjige u pokušaju da se spozna dubina Božje milosti i ljubavi prema nama.

`Pročitajte Brojevi 6,24-26; Job 3,26; Psalam 29,11; Izaija 9,6; 32,17. Što u ovim tekstovima znači riječ “mir” ili šalom?`

Hebrejska riječ šalom često se prevodi kao “mir”, ali njezino je značenje mnogo dublje i šire. Ona se može prevesti kao “cjelovitost, potpunost i blagostanje”. Božji blagoslovi i milost čuvaju nas u stanju mira (šalom), što je dar od Boga (Brojevi 6,24-26). Nasuprot tome, Jobovo iskustvo dovelo ga je do toga da nije imao “mira” ni “olakšanja” jer mu je nedostajao šalom (Job 3,26). U ovom grozničavom svijetu velik je blagoslov dočekati subotnji dan riječima šabat šalom, jer nam zajednica s Bogom pruža krajnji mir i cjelovitost za kojima čeznemo u životu.

`Na kojem god jeziku govorimo i čitamo — čak i ako ne znamo izvorno značenje svih tih izraza — kako možemo na najbolji način doživjeti ono što te riječi podrazumijevaju?`
