---
title:  Tekst i kontekst
date:   13/05/2020
---

Riječi se u Svetom pismu uvijek javljaju u određenom kontekstu. One ne stoje same za sebe. Svaka riječ ima svoj neposredni kontekst unutar rečenice i to treba najprije razumjeti. Tu je zatim i širi kontekst, misaona cjelina u okviru koje se ta rečenica nalazi. To može biti odlomak rukopisa, poglavlje ili niz poglavlja. Ključno je da što je moguće bolje razumijemo kontekst riječi i rečenica da ne bismo došli do pogrešnih zaključaka.

`Usporedite Postanak 1,27 i Postanak 2,7. Zatim pročitajte Postanak 2,15-23. Kako na osnovi tih različitih odlomaka i njihovih konteksta možemo razumjeti odrednicu adam, što je hebrejska riječ za “čovjeka”?`

Ponavljanjem izraza bara’ u Postanku 1,27 stavlja se naglasak na stvaranje čovjeka. U kontekstu tog retka čovjek je određen kao “muško i žensko”. To znači da hebrejsku riječ adam u ovom retku treba razumjeti kao opći izraz za čovječanstvo, odnosno čitav ljudski rod.

Međutim, u Postanku 2,7 isti izraz adam odnosi se na stvaranje Adama “od praha zemaljskoga” (hebr. adamah — zapazite igru riječi). Ovdje se ime Adam odnosi samo na muškarca, jer je Eva stvorena tek poslije na potpuno različit način. Prema tome, u svakom odlomku, čak i u kontekstu dvaju susjednih poglavlja, vidimo da se javlja razlika u značenju adama kao “čovječanstva” (Postanak 1,27) i “čovjeka Adama” (Postanak 2,7). Da je Adam bio stvarna osoba, potvrđeno je kasnije u rodoslovljima (Postanak 5,1-5; 1. Ljetopisa 1,1; Luka 3,38), i time što je uspoređen s Isusom, “drugim Adamom” (Rimljanima 5,12-14).

Kao što se riječ “Adam” javlja u određenom tekstu, tako se i kontekst stvaranja Adama i Eve nalazi u širem izvještaju o stvaranju, što se vidi u 1. i 2. poglavlju Postanka. To se naziva širom cjelinom. Ta cjelina pruža tumaču dodatne pojedinosti o različitim predmetima, mislima i događajima. Tekst u Postanku 2,4-25 svojevremeno je nazivan “drugi izvještaj o stvaranju”, ali razlika se sastoji samo u naglasku (vidi pouku za sljedeći tjedan). U oba izvještaja prikazano nam je izvorno podrijetlo ljudskog roda.

`Kao što vidimo, Bog je neposredno stvorio muškarca i ženu — ljudski rod. Kako nam to pokazuje koliko je zapravo bezumna “mudrost ovoga svijeta” (1. Korinćanima 1,20 — Varaždinska Biblija) kada tvrdi da smo mi proizvod puke slučajnosti?`
