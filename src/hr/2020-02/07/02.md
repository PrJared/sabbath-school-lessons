---
title:  Razumjeti Sveto Pismo
date:   10/05/2020
---

`Pročitajte 2. Timoteju 3,16.17. U koju nam je svrhu Biblija dana?`

Biblija je pisana kao svjedočanstvo o Božjem djelovanju u povijesti, o Njegovom planu otkupljenja palog ljudskog roda i Njegovoj namjeri da nas pouči o pravednosti. Gospodin je to odlučio ostvariti ljudskim jezikom, svoje misli i planove objelodaniti uz pomoć ljudskih riječi. Izvevši Izrael iz Egipta, Bog ga je izabrao kao poseban narod koji je Njegovu poruku trebao prenijeti svim narodima. Odredio je da taj narod Njegovu Riječ iznosi na vlastitom jeziku — hebrejskom (osim malog dijela na srodnom aramejskom).

Uspon grčke kulture donio je nove mogućnosti tako da se Novi zavjet prenosio na grčkom jeziku, kojim se tada uvelike govorilo u tom dijelu svijeta. (Postojao je i grčki prijevod Staroga zavjeta.) Taj “svjetski” jezik omogućio je apostolima i prvoj Crkvi da u svojoj novoj misionarskoj revnosti nakon Kristove smrti prošire Njegovu poruku naširoko i nadaleko. Poslije apostol Ivan “svjedoči za riječ Božju i svjedočanstvo Isusa Krista — za sve što je vidio” (Otkrivenje 1,2). Na taj način Biblija ukazuje na kontinuitet tog nadahnutog “svjedočanstva” među svim njezinim piscima, od prvog do posljednjeg.

`Pročitajte Ponovljeni zakon 32,46.47. Zašto je bilo toliko važno da Izraelci drže “sve riječi ovoga Zakona” (Ponovljeni zakon 32,46)? Kako Božja riječ “produžuje” naše dane? Što bi to moglo značiti u našim današnjim okolnostima?`

Neki narodi imaju na svojem materinskom jeziku ne samo jedan, već više različitih prijevoda Biblije. Drugi imaju samo jedan prijevod, ako ga uopće imaju. Ali što god od toga imali, važno je da Bibliju cijenimo kao Božju riječ, a još važnije da se pokoravamo njezinom nauku.

`Zašto je uvijek važno (Ponovljeni zakon 32,47) poslušati Božju riječ, pa i svoju djecu učiti tome?`
