---
title:  "Ponavljanje, jezične posebnosti i smisao"
date:   12/05/2020
---

U hebrejskoj misli ima više načina naglašavanja određenih pojmova i isticanja njihove važnosti. Za razliku od europskih jezika, hebrejski u svojem izvornom obliku nije imao znakove interpunkcije tako da su razvijene jezične strukture koje su ih zamjenjivale.

`Pročitajte Postanak 1,26.27; Izaija 6,1-3. Koje se riječi ponavljaju u ovim redcima? Kako te riječi svojim ponavljanjem poprimaju šire značenje?`

Jedan od načina na koji je hebrejski pisac mogao naglasiti određenu Božju osobinu, bio je da to ponovi triput. Kada u izvještaju o stvaranju stižemo do vrhunca Božjeg stvaralačkog djela, naglašava se posebna važnost stvaranja čovjeka. Uz izraz bara’, “stvoriti”, vršitelj radnje uvijek je samo Bog. Drugim riječima, jedino Bog ima moć da stvara neovisno o tvari. Sljedeći redak opisuje stvaranje čovjeka: “Na svoju sliku stvori Bog čovjeka, na sliku Božju on ga stvori, muško i žensko stvori ih.” (Postanak 1,27) Zapazite da se riječ “stvori” ponavlja triput. Mojsije na taj način naglašava da je Bog stvorio ljudska bića i da ih je stvorio na svoju sliku. Želio je naglasiti tu činjenicu.

U viđenju u kojem se prorok Izaija poziva u službu, serafin ponavlja riječi: “Svet! Svet! Svet Jahve nad vojskama!” (Izaija 6,3) Tu je naglasak na svetosti veličanstvenog Boga čija prisutnost ispunjava hram. Tu svetost također uočavamo u riječima koje Izaija izgovara dok stoji u prisutnosti Svemogućeg: “Jao meni, propadoh!” (Izaija 6,5) Čak je jedan prorok kao što je Izaija, suočen s Božjom svetošću i karakterom, ustuknuo u svojoj nedostojnosti. Dakle, već ovdje, mnogo prije Pavlovog izlaganja o ljudskoj grešnosti i potrebi za Spasiteljem (Rimljanima 1—3), možemo vidjeti kako Biblija ukazuje na palu ljudsku narav, čak i tako “dobre” osobe kao što je bio Izaija.

U Danielu 3 ponavlja se (s malim razlikama) izraz “kip što ga postavi kralj Nabukodonozor” (Daniel 3,1.2.3.5.7.12.14.15.18). Taj izraz ponavlja se u ovom poglavlju u nekom obliku deset puta kako bi ukazao na kraljev postupak koji je u suprotnosti s kipom koji mu je Bog otkrio preko Daniela (Daniel 2,31-45). Ovdje je naglasak na ljudskom nastojanju da sebe prikaže kao boga kojem se treba klanjati, za razliku od pravoga Boga koji je jedini dostojan obožavanja.
