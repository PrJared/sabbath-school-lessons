---
title:  Knjige i njihova poruka
date:   14/05/2020
---

Biblijske knjige najveće su pojedinačne cjeline u Svetom pismu. Biblijske knjige pisane su s različitom svrhom i u različitim okolnostima. Neke sadrže proročku poruku, druge su zbirke, kao Psalmi. Ima povijesnih knjiga, kao što su 1. i 2. o kraljevima, a i poslanica različitim crkvama, kao one koje su pisali Pavao i drugi.

Kad pokušavamo razumjeti smisao i poruku određene knjige, važno je da počnemo s njezinim autorstvom i prilikama u kojima je pisana. Mnoge biblijske knjige pripisuju se određenim autorima. Smatra se da je pisac prvih pet knjiga Staroga zavjeta Mojsije (Jošua 8,31.32; 1. o kraljevima 2,3; 2. o kraljevima 14,6; 21,8; Ezra 6,18; Nehemija 13,1; Daniel 9,11-13; Malahija 4,4). To su potvrdili Isus (Marko 12,26; Ivan 5,46.47; 7,19) i apostoli (Djela 3,22, Rimljanima 10,5). U drugim slučajevima pisci biblijskih knjiga nisu poznati (Estera, Ruta i neke povijesne knjige kao što su Samuelove knjige i Ljetopisi).

`Pročitajte Postanak 15,1-5; 22,17.18. Od kakvog je značenja za nas to što je Mojsije napisao knjigu Postanka?`

Knjige od Izlaska do Ponovljenog zakona pisane su, naravno, nakon Izlaska. Međutim, budući da je Postanak temeljna knjiga, kao povijest Božjih djela od stvaranja do vremena patrijarha, ona je po logici stvari pisana prije Izlaska.

“Kako su godine prolazile, lutajući sa stadom po usamljenim mjestima, razmišljajući o potlačenom stanju svog naroda, on se prisjećao Božjeg postupanja s njegovim ocima i obećanja koja su bila nasljedstvo izabranog naroda, a njegove molitve za Izrael uzdizale su se noću i danju. Nebeski anđeli su ga obasjavali svojom svjetlošću. Ovdje je on, pod nadahnućem Duha Svetoga, napisao knjigu Postanak.” (Ellen G. White, Patrijarsi i proroci, str. 202; u izvorniku 251)

U Postanku nam je otkriveno ne samo naše podrijetlo, već i plan spasenja, način na koji će Bog otkupiti palo čovječanstvo. Taj plan postaje još jasniji kad Bog sklapa Savez s Abrahamom, koji obuhvaća Njegovo obećanje da će preko Abrahama osnovati velik narod, sastavljen od njegovih potomaka koji će biti “poput zvijezda na nebu i pijeska na obali morskoj” (Postanak 22,17).

`Koje su nam druge velike istine otkrivene preko Postanka, koje u suprotnom ne bismo mogli saznati? Što nam to govori o važnosti Božje riječi za našu vjeru?`
