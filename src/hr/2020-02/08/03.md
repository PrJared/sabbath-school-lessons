---
title:  Dani stvaranja
date:   18/05/2020
---

Posljednjih godina postalo je uobičajeno da se na tjedan stvaranja ne gleda u doslovnom smislu, već kao na metaforu, usporedbu, pa čak i mit. Takvo razumijevanje javilo se pod utjecajem teorije evolucije koja polazi od pretpostavke da se život na planetu Zemlji razvijao u dugim vremenskim razdobljima.

Što Biblija govori o tome? Zašto “dane” stvaranja u 1. poglavlju Postanka treba shvatiti u doslovnom, a ne u prenesenom smislu?

`Pročitajte Postanak 1,3-5; Izlazak 20,8-11. Na koji je način izraz “dan” upotrijebljen u ovim izvještajima?`

Hebrejska riječ yôm, “dan”, dosljedno se koristi u cijelom izvještaju o stvaranju i znači doslovni dan. Ništa u izvještaju o stvaranju u Postanku ne nagovještava da se pod tim podrazumijevalo išta drugo osim doslovnog dana, onako kako ga i danas shvaćamo. Čak i neki znanstvenici koji ne vjeruju da je tu riječ o doslovnim danima, priznaju da autor misli na doslovne dane.

Zanimljivo je da je Bog osobno odredio ime za prvu jedinicu vremena (Postanak 1,5). Yôm, “dan”, određen je izrazom “tako bude večer, pa jutro” (Postanak 1,5.8 itd.). Imenica se nalazi u jednini, a ne u množini, što znači da se odnosi na jedan doslovni dan.

Prema tome, sedam dana stvaranja treba shvatiti kao cjelovitu jedinicu vremena koja počinje glavnim brojem ‘echad (“jedan”), nakon čega slijede redni brojevi (drugi, treći, četvrti, itd.). Takvo nabrajanje ukazuje na uzastopni niz dana, koji dostiže vrhunac sedmoga dana. U upotrebi riječi i cijelom izvještaju nema nikakvog nagovještaja da je postojao neki razmak između tih dana. Sedam dana stvaranja doslovnih je sedam dana, kao što i danas mjerimo vrijeme.

Da se radi o doslovnom danu vidi se po tome što je Bog vlastitim prstom napisao četvrtu zapovijed u kojoj osnova za sedmi dan, subotu, počiva na redoslijedu dana unutar doslovnog tjedna stvaranja.

`Stvaranje opisano u Postanku nije jedino stvaranje o kojem Biblija govori. Spominje se i novo stvaranje o drugom Isusovom dolasku, kada će Bog ono što je smrtno preobraziti u besmrtno “u tren oka, na glas posljednje trube” (1. Korinćanima 15,52). Ako Bog to može učiniti u jednom jedinom trenutku, zašto bi Mu bile potrebne milijarde godina za prvo stvaranje, kao što naučava teistička evolucija?`
