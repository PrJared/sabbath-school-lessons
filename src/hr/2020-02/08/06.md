---
title:  Stvaranje, pad i križ
date:   21/05/2020
---

Biblija pruža uvid u trajnu povezanost između savršenog stvaranja, pada u grijeh, dolaska obećanog Mesije i konačnog otkupljenja. Ti glavni događaji osnovna su tema povijesti spasenja ljudskog roda.

`Pročitajte Postanak 1,31; 2,15-17; 3,1-7. Što se dogodilo s Božjim savršeno stvorenim svijetom?`

Bog je izjavio da Njegovo djelo “bijaše veoma dobro” (Postanak 1,31). “Stvaranje je tada bilo gotovo. ... Eden je cvao na zemlji. Adam i Eva imali su slobodan pristup drvetu života. Nijedna mrlja grijeha ili sjena smrti nije remetila ljepotu stvaranja.” (Ellen G. White, Patrijarsi i proroci, str. 28; u izvorniku 47) Bog je upozorio Adama i Evu da će, ako budu jeli sa zabranjenog stabla, sigurno umrijeti (Postanak 2,1517). Zmija je započela razgovor pitanjem, a onda je ustvrdila nešto potpuno suprotno onome što je Bog rekao: “Ne, nećete umrijeti!” (Postanak 3,4) Sotona je obećao Evi da će imati veliko znanje i biti kao Bog. A ona mu je, očito, povjerovala.

`Kako Pavao potvrđuje Božju izjavu u Postanku 2,15-17? Pročitajte Rimljanima 5,12; 6,23. U kakvom su odnosu ta učenja prema teističkoj evoluciji?`

U Svetome pismu možemo vidjeti da su biblijski pisci iz kasnijeg razdoblja potvrđivali ono što je bilo napisano prethodno, pružajući i dodatne uvide. U Poslanici Rimljanima 5—8 Pavao piše o grijehu i ljepoti spasenja te između ostalog kaže: “Kao što po jednom čovjeku uđe grijeh u svijet a po grijehu smrt, tako smrt prijeđe na sve ljude.” (Rimljanima 5,12) Međutim, iz evolucionističke perspektive smrt je bila prisutna milijunima godina prije pojave čovječanstva. Ta ideja ozbiljno dovodi u pitanje biblijski nauk o podrijetlu grijeha, o Kristovoj smrti na križu i o planu spasenja. Ako smrt nije povezana s grijehom, onda plaća za grijeh nije smrt (Rimljanima 6,23) i Krist ne bi imao razloga umrijeti zbog naših grijeha. Prema tome, stvaranje, pad u grijeh i križ neraskidivo su povezani. Prvi Adam povezan je s posljednjim Adamom (1. Korinćanima 15,45.47). Dakle, vjerovanje u darvinističku evoluciju čak ako se u taj proces umetne i neka zamisao o Bogu, uništila bi sam temelj kršćanstva.
