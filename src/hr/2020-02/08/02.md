---
title:  U početku...
date:   17/05/2020
---

`Pročitajte Postanak 1,1. Koje su duboke istine ovdje otkrivene?`

Biblija počinje najplemenitijim i najsnažnijim riječima koje su jednostavne, ali ako se pozorno proučavaju, otkrivaju nemjerljivu dubinu. Na najvažnija filozofska pitanja o tome tko smo mi, zašto smo ovdje i kako smo ovamo dospjeli odgovoreno je već u prvoj rečenici Biblije.

Mi postojimo zato što nas je Bog stvorio u određenom trenutku u prošlosti. Nismo se razvili ni iz čega niti smo slučajno došli u postojanje bez ikakve krajnje svrhe i jasnog plana, kao što većina suvremenih znanstvenika danas tvrdi. Darwinova evolucija na svaki se način suprotstavlja Pismu, a pokušaji pojedinaca da je dovedu u sklad s Biblijom doprinose samo tome da kršćani djeluju priglupo.

Dakle, Bog nas je stvorio u točno određenom trenutku vremena — “u početku”. To nesumnjivo znači da je Bog postojao prije tog početka. On je postojao prije nego što je stvoreno vrijeme i počelo se mjeriti svakidašnjim smjenjivanjem “večeri i jutara”, kao i protjecanjem mjeseci i godina, što je određeno položajem ovoga planeta u odnosu na Sunce i Mjesec. Istina o tom apsolutnom početku ponavlja se i u drugim dijelovima Pisma, koji uvijek iznova potvrđuju narav i način odvijanja Božjeg stvaralačkog djela (Ivan 1,1-3).

`Pročitajte Ivan 1,1-3; Hebrejima 1,1.2. Tko je bio posrednik u stvaranju? Razmislite što znači činjenica da je On i umro na križu.`

Biblija uči da je Isus bio posrednik pri stvaranju, jer kaže: “Sve je po Njoj (Riječi) postalo i ništa što je postalo nije bez nje postalo.” (Ivan 1,3) “Po kome je (Isusu) stvorio svijet.” (Hebrejima 1,1.2) Budući da sve od samog početka vodi podrijetlo od Isusa, možemo se nadati da će On na kraju dovršiti ono što je započeo jer je On “Alfa i Omega” ... “Prvi i Posljednji” (Otkrivenje 1,8: 22,13).

`Kakvo značenje ima to što znate da vas je Bog stvorio? Zamislite da u to ne vjerujete. Koliko biste drugačije gledali na sebe i druge, i zašto?`
