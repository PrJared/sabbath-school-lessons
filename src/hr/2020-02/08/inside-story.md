---
title:  Iskustvo
date:   22/05/2020
---

**Odložen srčani udar**

Strašna bol u grudima probudila me u pet sati ujutro. Iako odmoran, osjećao sam se iscrpljeno i bez daha. Imao sam skoro šezdeset godina i nisam bio najboljeg zdravlja, pa sam otišao ravno u bolnicu u glavnom gradu Cipra, u Nikoziji. Liječnik me pregledao i rekao da je sve u redu te da pođem kući.

Moja supruga Marbie bila je uz mene. Uvjerila me da prestanem pušiti pet kutija cigareta dnevno. Vodila me k Isusu i u crkvu adventista sedmog dana. Pristala se udati za mene tek nakon što mi se život promijenio i nakon što sam bio kršten.

Evo me sada, samo dvije godine u mojoj novoj vjeri i braku, i osjećam se jako loše.

“Ne idem nikamo!” odgovorio sam liječniku.

Još me je boljelo i htio sam znati zašto. Vidjevši moju upornost, liječnik je pristao nazvati kardiologa, koji nije bio u smjeni.

Čekao sam. Prošao je jedan sat. Dva sata. Zatim pet, sedam, osam sati. Oko trinaest sati bol se znatno pojačala. Mučio sam se s disanjem. Ustao sam kako bih izišao na svježi zrak. U glavi mi se zavrtjelo i obuzela me tama.

Netko je povikao: “Brzo! Ima srčani udar.”

U tom trenutku stigao je kardiolog. Zdravstveni djelatnici su me hitno odvezli.

Kad sam se osvijestio, saznao sam da su mi srčane arterije začepljene. “Učinili smo sve što smo mogli”, rekao je kardiolog.

Bio sam zbrinut na odjelu intenzivne njege tri tjedna. Moje se stanje poboljšalo, tako da su liječnici mogli izvesti operaciju na otvorenom srcu. U operacijskoj dvorani ležao sam devet i pol sati. Božja milost je velika. Operacija je dobro prošla i opet sam jak i sretan.

Gledajući unatrag, vjerujem da su bolovi koji su me probudili u pet sati ujutro bili početak srčanog udara. Mogao sam odmah umrijeti. Ipak, naš voljeni Bog odgodio je srčani udar punih osam i pol sati, dok nije stigao kardiolog i tako mi sačuvao život.

Danas imam šezdeset i jednu godinu i vrlo sam zahvalan Bogu što mi je dao novo vrijeme za život. Iskoristit ću dodatne godine koje mi je dao tako što ću služiti Njemu i drugima.

Dio dara trinaeste subote ovoga tromjesečja pomoći će u izgradnji nove crkvene zgrade i središta utjecaja u Nikoziji za Kyriazisovu crkvu i još dvije mjesne crkve.

*Yiannakis Kyriazis*  
