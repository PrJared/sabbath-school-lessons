---
title:  Stvaranje i brak
date:   20/05/2020
---

U posljednjem desetljeću svjedoci smo velikih promjena u načinu na koji društvo i vlasti određuju brak. U mnogim državama istospolni su brakovi odobreni, pri čemu su preinačeni prijašnji zakoni koji su štitili strukturu obitelji s jednim muškarcem i jednom ženom kao jezgrom. To je dosad neviđen razvoj događaja u mnogim aspektima, i on pokreće nova pitanja u vezi s ustanovom braka, s odnosom crkve i države, a također i sa svetošću braka i obitelji kako ih opisuje Pismo.

`Pročitajte Postanak 1,26-28; 2,18.21-24. Čemu nas ti tekstovi uče u vezi s Božjim idealom kad je brak u pitanju?`

Šestog dana Bog dolazi do vrhunca stvaranja — do stvaranja čovjeka. Zadivljujuće je da se u Postanku 1,26 za Boga prvi put koristi množina: “Načinimo čovjeka na svoju sliku.” Sve Osobe Božanskog Trojstva u uzajamnoj ljubavi sada stvaraju božanski uspostavljen bračni odnos između ljudi ovdje na Zemlji.

“Na sliku Božju on ga stvori, muško i žensko stvori ih.” (Postanak 1,27) Adam izjavljuje: “Ovo je sada kost od mojih kostiju i tijelo od tijela mojega!” (Postanak 2,23 — Varaždinska Biblija) Svojoj ženi daje ime “Čovječica”. Brak podrazumijeva da će “čovjek ostaviti oca i majku da prione uza svoju ženu, i bit će njih dvoje jedno tijelo” (Postanak 2,24).

Sveto pismo nedvosmisleno pokazuje da taj odnos treba postojati između muškarca i žene, koji i sami potječu od svojeg oca i svoje majke, također muškarca i žene. Ta se misao dalje razjašnjava u uputi danoj prvim roditeljima na Zemlji: “I blagoslovi ih Bog i reče im: ‘Plodite se i množite i napunite zemlju, i sebi je podložite.’” (Postanak 1,28) Prema petoj zapovijedi, djeca (potomstvo) trebaju poštovati oca i majku (Izlazak 20,12). Takav međusobni odnos ne može se ostvariti u okviru bilo čega drugog osim heteroseksualnog odnosa.

`Pročitajte Isusove riječi u Mateju 19,3-6. Čemu nas one uče o naravi i svetosti braka? U svjetlu Isusovih riječi, ne gubeći iz vida Božju ljubav prema čitavom čovječanstvu, kao ni činjenicu da smo svi grešnici, zašto trebamo zauzeti čvrst i odlučan stav kada je riječ o biblijskim načelima u vezi s brakom?`
