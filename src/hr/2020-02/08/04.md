---
title:  Subota i Stvaranje
date:   19/05/2020
---

Danas je subota kao sedmi dan pod teškim udarom svjetovnog društva i vjerskih zajednica. Ta činjenica ogleda se u radnim rasporedima svjetskih korporacija, u promjeni kalendara u mnogim europskim zemljama u kojima je ponedjeljak označen kao prvi dan u tjednu a nedjelja kao sedmi, a također i u nedavno objavljenoj papinoj enciklici o klimatskim promjenama u kojoj se subota kao sedmi dan naziva “židovskom subotom”, a svijet se poziva da svetkuje dan od odmora kako bi se ublažilo globalno zagrijavanje. (Papa Franjo, Laudato Si’, Zagreb, Kršćanska sadašnjost, 2015., str. 172,173)

`Pročitajte Postanak 2,1-3; Izlazak 20,8-11; Marko 2,27; Otkrivenje 14,7. Na koji je način razumijevanje tjedna stvaranja povezano s četvrtom zapovijedi? Kako je ono povezano s trostrukom anđeoskom viješću?`

Biblija kaže: “I sedmoga dana Bog dovrši svoje djelo, koje učini.” (Postanak 2,2) Mnogi današnji kreacionisti naglašavaju Božje djelovanje tijekom šest dana stvaranja, ali zanemaruju činjenicu da Njegovo djelo nije završilo šestog dana. Božje djelo završeno je kad je stvorio subotnji dan. Zato je Isus rekao: “Subota je stvorena radi čovjeka, a ne čovjek radi subote.” (Marko 2,27) Isus je mogao iznijeti tu autoritativnu tvrdnju jer je On načinio ili stvorio subotu kao vječni znak i pečat Božjeg saveza s Njegovim narodom. Subota nije bila namijenjena samo hebrejskom narodu, već čitavom čovječanstvu.

Knjiga Postanka ukazuje na tri stvari koje je Isus učinio pošto je stvorio subotu. Prvo, On je “počinuo” (Postanak 2,2) pružajući nam božanski primjer svoje želje da počiva s nama. Drugo, “blagoslovio” je sedmi dan (Postanak 2,3). U izvještaju o stvaranju životinje su blagoslovljene (Postanak 1,22), Adam i Eva su blagoslovljeni (Postanak 1,28), ali posebno je blagoslovljen jedino sedmi dan. Treće, Bog ga je “posvetio” (Postanak 2,3) ili “načinio svetim”. Nijedan drugi dan u Bibliji nije označen tim trima odrednicama. A opet, ta tri Božja postupka ponovno se navode u četvrtoj zapovijedi, kad On vlastitim prstom piše i osvrće se na stvaranje kao na osnovu za svetkovanje subote (Izlazak 20,11).

`U Otkrivenju 14,7 i Izlasku 20,11 zapovijed o suboti izravno se spominje kao osnova za obožavanje Stvoritelja. Na koji se način ta izravna povezanost bogoslužja i subote ogleda u događajima posljednjih dana?`
