---
title:  "Ravna Zemlja?"
date:   24/05/2020
---

Uglavnom se smatra da su ljudi u starom svijetu vjerovali da je Zemlja ravna ploča. Istina je, međutim, da je većina njih iz raznih dobrih razloga razumjela da je Zemlja okrugla. Ipak, i dan-danas ima onih koji tvrde da i sama Biblija naučava da je Zemlja ravna.

`Pročitajte Otkrivenje 7,1; 20,7.8. Kakav je kontekst ovih redaka? Što je još važnije, tvrdi li se u njima da je Zemlja ravna?`

Iznoseći proročanstvo za posljednje vrijeme, Ivan, autor ovih redaka, opisuje četvoricu nebeskih anđela koji “stoje na četiri ugla zemlje, držeći četiri zemaljska vjetra” (Otkrivenje 7,1). On triput ponavlja riječ “četiri” kako bi povezao te anđele s četiri strane svijeta.

Ukratko, on se koristi slikovitim jezikom, kao što i mi danas činimo kad kažemo, na primjer, da “sunce zalazi” ili da se vjetar “podiže s istoka”. Ustrajavanje na doslovnom tumačenju tih proročkih tekstova, premda kontekst jasno ukazuje na preneseno značenje pojmova istok, zapad, sjever i jug, značilo bi izvući ih iz konteksta i tvrditi da oni znače nešto što zapravo ne znače. Na kraju krajeva, kad je Isus rekao: “Jer iz srca dolaze zle misli, ubojstva, preljubi, bludnost, krađe, lažna svjedočanstva, psovke” (Matej 15,19), On nije govorio o ljudskoj fiziologiji niti o doslovnom ljudskom srcu. Upotrijebio je stilsku figuru kako bi iznio moralnu pouku.

`Pročitajte Job 26,7-10; Izaija 40,21.22. Što nam ovi odlomci govore o Zemlji?`

U Jobu 26,7 za Zemlju se kaže da je obješena u prostoru: “On povrh planine Sjever razapinje, on drži zemlju o ništa obješenu.” Zemlja je “krug” ili sfera (Job 26,10). U Izaiji 40,22 stoji: “On stoluje vrh kruga zemaljskoga kom su stanovnici poput skakavaca. Kao zastor nebesa je razastro, kao šator za stan razapeo.”

`Stavite se u položaj nekoga tko je živio prije više tisuća godina. Kakav biste dokaz imali da se Zemlja kreće? Ili biste dokaze o tome da ona stoji nepomično smatrali mnogo uvjerljivijim? Kakav biste dokaz našli da je ona ravna ili okrugla?`
