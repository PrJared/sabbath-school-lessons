---
title:  Stvaranje i vrijeme
date:   27/05/2020
---

`Pročitajte 5. i 11. poglavlje Postanka. Kako Biblija prati povijest čovječanstva od Adama do Noe i od Noe do Abrahama?`

Jedan čimbenik ova rodoslovlja čini jedinstvenim u Bibliji — čimbenik vremena, zbog čega ih neki znanstvenici ispravno nazivaju “kronologijama”. Ona sadrže mehanizam uzajamno uklopljenih podataka o podrijetlu, povezanih s vremenskim razdobljima, tako da “poživje ‘prva osoba’ x godina i dobi ‘drugu osobu’. A po rođenju ‘druge osobe’, poživje ‘prva osoba’ y godina rađajući druge sinove i kćeri”. U 5. poglavlju Postanka toj se formuli dodaje još i izraz: “Tako poživje ‘prva osoba’ svega z godina”. Takav sustav uzajamnog uklapanja sprečavao je da neki naraštaji budu izostavljeni ili pridodani. Peto i jedanaesto poglavlje Postanka sadrže neprekinutu nit potomaka, što je potkrijepljeno rodoslovljem iz 1. Ljetopisa 1,18-27, u kojem nema dodanih niti izostavljenih naraštaja. Na taj način Biblija tumači samu sebe.

Skoro dvije tisuće godina hebrejski i kršćanski istraživači smatrali su te tekstove povijesno zasnovanim i preciznim načinom određivanja datuma potopa i starosti Zemlje, makar od tjedna stvaranja kako je opisan u 1. i 2. poglavlju Postanka.

U posljednjih nekoliko desetljeća, međutim, bilo je pokušaja da se 5. i 11. poglavlje Postanka nanovo tumači kako bi se prilagodilo dužim vremenskim razdobljima na koja, kao što se smatra (od strane pogrešivih ljudskih bića), ukazuju neki arheološki i povijesni podaci. To pokreće ozbiljna pitanja u vezi s pouzdanošću biblijskih zapisa.

Ali ako razumijemo Božji pojam vremena i njegovog odvijanja kroz povijest, moramo priznati da su ta dva poglavlja “povijesno i teološki utemeljena, povezujući Adama s ostatkom čovječanstva i Boga s čovjekom u vremenu i prostoru. Peto poglavlje Postanka i dio 11. poglavlja, od 10. do 26. retka, pružaju vremenski okvir i generacijski lanac koji povezuje Božji narod s čovjekom kojega je Bog načinio na vrhuncu tog sedmodnevnog događaja tijekom kojeg je stvoren ovaj planet.” (Gerhard F. Hasel, “The Meaning of the Chronogenealogies of Genesis 5 and 11”, Origins 7/2 [1980.], str. 69)

`Premda se takvi tekstovi nalaze u Starom zavjetu zbog važnih i dobrih razloga, na što bismo trebali obratiti pozornost prema onome što Pavao kaže u 1. Timoteju 1,4 i Titu 3,9?`
