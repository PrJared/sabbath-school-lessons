---
title:  Postanak nasuprot poganstvu
date:   26/05/2020
---

Knjiga Postanka ne samo da nije ovisila o starim poganskim mitovima o stvaranju, već je napisana na način koji opovrgava te mitove i Boga kao Stvoritelja udaljava od njih.

`Pročitajte Postanak 1,14-19. Kako su opisane pojave koje se javljaju četvrtog dana i kakva je bila njihova uloga?`

Izrazi “sunce” i “mjesec” najvjerojatnije su namjerno izbjegnuti jer su njihovi nazivi na hebrejskom bili imena (ili su bili usko vezani za imena) bogova Sunca i Mjeseca u starom Egiptu i na Bliskom istoku. Izrazi “veće svjetlilo” i “manje svjetlilo” pokazuju da su ona stvorena u posebnu svrhu — “da luče dan od noći, da budu znaci blagdanima, danima i godinama” i da “rasvjetljuju zemlju” (Postanak 1,14.15). Izvještaj vrlo jasno pokazuje da Sunce i Mjesec nisu bili bogovi, već stvorena svemirska tijela s posebnom ulogom u prirodi, kao što ih uglavnom i danas shvaćamo.

`Pročitajte Postanak 2,7.18-24. Kako je Bog bio blisko uključen u stvaranje Adama i Eve?`

Stari bliskoistočni mitovi jednoglasno prikazuju čovjekovo stvaranje kao “naknadnu misao”, proizišlu iz pokušaja da se bogovi oslobode napornog rada. Toj mitskoj predodžbi proturječi biblijska misao da je čovjek trebao vladati svijetom kao Božji upravitelj. Ništa u stvaranju ljudi nije bilo naknadna misao. Tekst poručuje da su oni bili vrhunac stvaranja, što još jasnije pokazuje koliko se poganski i biblijski izvještaji oštro razlikuju.

Knjiga Postanka, dakle, ispravlja mitove Staroga svijeta. Mojsije se koristio određenim pojmovima i idejama nespojivim s poganskim shvaćanjima. A činio je to jednostavno iznoseći biblijsko razumijevanje stvarnosti, Božje uloge i svrhe stvaranja.

`Prije više tisuća godina biblijski izvještaj o stvaranju bio je u suprotnosti s prevladavajućom kulturom. U današnje vrijeme biblijski izvještaj o stvaranju u suprotnosti je s prevladavajućom kulturom. Zašto nas to ne bi trebalo čuditi?`
