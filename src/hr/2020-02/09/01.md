---
title:  "Stvaranje: Postanak kao temelj (2)"
date:   23/05/2020
---

> <p></p>
> “Nebesa slavu Božju kazuju, naviješta svod nebeski djelo ruku njegovih.” (Psalam 19,1)

### Biblijski tekstovi
Job 26,7-10; Postanak 1—2; Postanak 5; Postanak 11; 1. Ljetopisa 1,18-27; Matej 19,4.5; Ivan 1,1-3.

Sveto pismo nadahnulo je mnoge velike mislioce da istražuju Božji stvoreni svijet. Tako je rođena suvremena znanost. Johannes Kepler, Isaac Newton, John Ray, Robert Boyle i drugi veliki znanstvenici iz prošlosti vjerovali su da njihov rad otkriva još više o djelima stvorenim Božjom rukom.

Međutim, nakon francuske revolucije, znanost devetnaestog stoljeća počela se okretati od teističkog pogleda na svijet prema naturalizmu i materijalizmu, često ne ostavljajući nimalo prostora za bilo što natprirodno. Te filozofske ideje postale su osobito popularne nakon izlaska djela Charlesa Darwina O podrijetlu vrsta (1859.). Od tog trenutka znanost se sve više udaljava od svojih biblijskih temelja, što je dovelo do korjenite promjene u tumačenju izvještaja iz knjige Postanka.

Zastupa li Biblija doista neko zastarjelo, neznanstveno shvaćanje kozmologije? Je li biblijski izvještaj jednostavno pozajmljen od okolnih poganskih naroda? Je li Biblija bila kulturno uvjetovana mjestom i vremenom u kojem je nastala ili nas, pak, njezina nadahnuta narav uzdiže do cjelovitog razumijevanja podrijetla unutar njegovih božanskih okvira? To su samo neka od pitanja kojih ćemo se dotaknuti u pouci za ovaj tjedan.

*OIKOS: Ovog tjedna čitamo iz knjige Ellen G. White, Velika borba, Znaci vremena, 2010., poglavlje 38*
