---
title:  Iskustvo
date:   29/05/2020
---

**Misionar se pitao: “Zašto?”**

Leif Hongisto nije mogao razumjeti zašto mora ići kući u Finsku, nakon što je devet godina služio kao predsjednik Bliskoistočnog sveučilišta u Bejrutu, u Libanonu. Volio je to adventističko sveučilište, sredozemnu klimu i novo okruženje. Smatrao je da još nije ostvario svoje puno viđenje sveučilišta, i odluka da ode kući vrlo ga je iznenadila.

“Bio sam prilično zbunjen: Zašto Bog vodi moj život tako daleko od nečega što mi znači sve i što je vrlo blisko mojem srcu”, objašnjava on.

S mnogim molitvama i teškim srcem on i njegova supruga spakirali su kofere, napunili kutije i vratili se u Finsku.

Kao dio postupka za misionare koji se vraćaju kući, Hongisto je morao na zdravstveni pregled u bolnicu. Tijekom rutinskog postupka liječnik je uočio lagano povišene razine PSA u Hongistovoj krvi, što je značilo mogućnost raka prostate.

“Jeste li imali zdravstvenih nedaća?” upitao je liječnik.

Hongisto je odmahnuo glavom. “Odlično se osjećam”, rekao je.

Ipak, liječnik je naručio naknadni test. Nekoliko mjeseci kasnije razina PSA porasla je još više, a zabrinuti je liječnik zatražio dodatne testove i biopsiju.

Ubrzo su Hongistoa odvezli na pet sati iscrpnog pregleda. Ishod: liječnik mu je uklonio tumor od stotinu grama.

“Ispostavilo se da je rutinski zdravstveni pregled otkrio agresivan rast karcinoma,” kaže Hongisto.

“Počeo sam shvaćati zašto me Bog vodio natrag u Finsku, kako bih mogao dobiti vrlo profesionalnu i najsuvremeniju tehnologiju za liječenje.”

Hongisto, sa šezdeset i dvije godine, i dalje ostaje misionar. Dobrog je zdravlja i služi kao rektor Finskog adventističkog koledža, akademije s internatom i dnevnom školom s oko 185 učenika u dobi od šest do osamnaest godina u Piikkiöu, gradu na jugozapadu Finske.

Mnogi učenici u školi, osnovanoj 1918. godine, potječu iz neadventističkih obitelji. Finska je poprilično posvjetovljena zemlja i u njoj živi samo 4.800 adventista, od 5,5 milijuna stanovnika.

Osvrćući se na svoj povratak u Finsku 2018. godine, Hongisto je uzeo k srcu riječi govora koji je održao na prvoj proslavi mature u Finskoj, u svibnju 2018. godine. Rekao je maturantima: “Mislite da je život pred vama vaš i imate viziju kako će sve izgledati. Ništa od toga neće se tako ostvariti. Život će ispasti posve drukčiji. Ali kad date život Bogu u vjeri, on je uvijek uzbudljiviji, značajan i veći od onoga što ste ikada mogli i zamisliti.”

“To je istina u mojem životu”, kaže Hongisto. “Život zasigurno iznenađuje, pozitivno me zahvaća svaki novi dan i bolji je od onoga što jesam i što mogu zamisliti.”

Finska je dio Transeuropske divizije, koja će na kraju ovog tromjesečja primiti dar trinaeste subote za svoje misijske projekte.

*Andrew McChesney, Adventist Mission*
