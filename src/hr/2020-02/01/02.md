---
title:  Živa riječ Božja
date:   29/03/2020
---

Najvažnije riječi često su upravo posljednje riječi koje osoba izgovori. Mojsije, pisac prvih pet biblijskih knjiga, neposredno pred smrt izgovara pjesmu pred narodom (Ponovljeni zakon 31,30—32,43).

`Pročitajte Ponovljeni zakon 32,45-47. Kako Mojsije opisuje Božju riječ i njezinu silu u životu Hebreja na samom ulasku u Obećanu Zemlju?`

U posljednjim Mojsijevim riječima nalazi se snažna opomena. Usmjerivši srce naroda na riječi koje im je Gospodin progovorio preko njega, Mojsije im je želio naglasiti da Bog i Njegova volja za njihov život treba uvijek biti u središtu njihove pozornosti. Učeći svoju djecu tim riječima, svaki naraštaj trebao je prenositi dalje Božji zavjetni plan spasenja. Zapazite da nisu trebali sami birati riječi, već slušati i vršiti “sve riječi ovoga Zakona” (Ponovljeni zakon 32,46).

Na kraju zemaljske povijesti Bog će imati narod koji će ostati vjeran čitavom Pismu, što znači da će čuvati Božje zapovijedi i držati svjedočanstvo Isusovo (Otkrivenje 12,17). Taj narod ostat će vjeran biblijskom nauku jer on ne samo što osigurava bogatiji život na Zemlji, već i vječni život u domu koji Isus priprema za nas (Ivan 14,1-3).

`Pročitajte Ivan 1,1-5.14; 14,6. Čemu nas ti tekstovi uče u vezi s Isusom i vječnim životom? Kako je Riječ koja je postala tijelo povezana s otkrivenjem i nadahnućem Svetoga pisma?`

Isus je središte i svrha čitavog Svetoga pisma. Njegov dolazak u tijelu kao Mesije bio je ispunjenje starozavjetnih obećanja. Zato što je On živio i umro, i zato što ponovno živi, mi imamo ne samo potvrdu vjerodostojnosti Svetoga pisma, već nešto još bolje — veliko obećanje o vječnom životu u potpuno novom svijetu.

Ponovno pročitajte Ponovljeni zakon 32,47. Na koji ste način i sami doživjeli istinitost tvrdnje da poslušnost Božjoj riječi “nije za vas prazna riječ”? Zašto vjera u Boga i poslušnost Njegovoj Riječi nikad nisu uzaludne?
