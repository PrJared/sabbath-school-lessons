---
title:  Jedinstvenost Biblije
date:   28/03/2020
---

> <p></p>
> “Tvoja riječ nozi je mojoj svjetiljka i svjetlo mojoj stazi.” (Psalam 119,105)

### Biblijski tekstovi
Ponovljeni zakon 32,45-47; Postanak 49,812; Izaija 53,3-7; 1. Korinćanima 15,3-5.51-55; Rimljanima 12,2.

Sastavljena od šezdeset šest knjiga, pisana u rasponu od preko tisuću petsto godina, na tri kontinenta (Azija, Afrika i Europa), od strane četrdeset i više autora — Biblija je jedinstvena. Nema nijedne druge knjige, svete i nabožne, koja je poput nje. A nije ni čudo. Na kraju krajeva, to je Božja riječ. Ima više od 24.600 sačuvanih novozavjetnih rukopisa iz prva četiri stoljeća. S druge strane, od Platonovih izvornih rukopisa sačuvano je sedam, od Herodotovih osam, a od Homerove Ilijade nešto više od 263 prijepisa. Prema tome, imamo snažan dokaz u prilog vjerodostojnosti novozavjetnog teksta.

Koliko se zna, Biblija je prva knjiga koja je prevođena, prva knjiga na Zapadu koja je izišla iz tiskarskog stroja i prva knjiga koja je rasprostranjena na toliko jezika da je 95 posto današnjeg svjetskog stanovništva može čitati. Biblija je jedinstvena i po svojem sadržaju i poruci, usredotočenoj na Božja otkupiteljska djela u povijesti. Ta se povijest isprepliće s proroštvom otkrivajući Božje planove u vezi s budućnošću i Njegovim vječnim kraljevstvom. To je živa Božja riječ jer je isti Božji Duh, kojim je Pismo nadahnuto (2. Timoteju 3,16.17), obećan i nama, današnjim vjernicima, da nas uputi u svu istinu dok je proučavamo (Ivan 14,16.17; 15,26; 16,13).

*OIKOS: Ovog tjedna čitamo iz knjige Ellen G. White,Velika borba, Znaci vremena, 2010., poglavlje 29*
