---
title:  Biblija kao proročanstvo
date:   31/03/2020
---

Biblija je jedinstvena među drugim poznatim religijskim djelima po tome što se čak trideset posto njezinog sadržaja sastoji od proročanstava i proročke literature. Spoj proročanstava i njihovog ispunjenja u vremenu glavna je odlika biblijskog pogleda na svijet jer Bog koji djeluje u povijesti poznaje budućnost i otkriva je svojim prorocima (Amos 3,7). Biblija nije samo živa Riječ i povijesna Riječ — ona je i proročka Riječ.

**Na koji način sljedeći tekstovi otkrivaju pojedinosti o dolazećem Mesiji?**

`Postanak 49,8-12`

`Psalam 22,12-18`

`Izaija 53,3-7`

`Daniel 9,2-27`

`Mihej 5,2 `

`Malahija 3,1`

`Zaharija 9,9`

Postoji bar šezdeset pet izravnih proročanstava o Mesiji u Starom zavjetu, a još mnogo više ako dodamo i tipologiju (nauk da su pojedini obredi, kao što je prinošenje žrtava, bili mala proročanstva o Isusu). Ta proročanstva zalaze u najsitnije pojedinosti otkrivajući da “od Jude žezlo se kraljevsko, ni palica vladalačka od nogu njegovih udaljiti neće” (Postanak 49,10), da će se On roditi u Betlehemu u Judeji (Mihej 5,2), da će biti “prezren ... odbačen od ljudi”, da će biti bijen i lažno optužen, a da ipak neće otvoriti usta u svoju obranu (Izaija 53,3-7), da će Mu ruke i noge biti probodene i da će Njegovu odjeću dijeliti između sebe (Psalam 22,12-18).

Činjenica da su se ta starozavjetna proročanstva ispunila s takvom preciznošću u Isusovom životu, kao i proročanstva o Njegovoj smrti i uskrsnuću, svjedoči o njihovom božanskom nadahnuću i otkrivenju. To također pokazuje da je Isus bio Onaj za koga se predstavljao, kao što su i drugi tvrdili za Njega. Isus se držao starih proroka navodeći proročanstva vezana za Njegovu smrt i uskrsnuće (Luka 9,21.22; Matej 17,22. 23), pad Jeruzalema (Matej 24,1.2) i Njegov drugi dolazak (Ivan 14,1-3). Dakle, Biblija je pretkazala Njegovo utjelovljenje, smrt i uskrsnuće, a ostvarenje tih događaja potvrđuje njezinu pouzdanost.

`Kojih se sve razloga možete sjetiti da biste vjerovali u Isusa i Njegovu smrt za nas? Govorite o tome u subotu u svojem razredu i postavite pitanje: Zašto su ti dokazi tako uvjerljivi?`
