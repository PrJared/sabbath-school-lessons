---
title:  Preobražavajuža sila Riječi
date:   02/04/2020
---

`Pročitajte 2. o kraljevima 22,3-20. Što je navelo kralja Jošiju da razdere svoju odjeću? Kako je njegovo otkriće promijenilo ne samo njega, već i cijeli judejski narod?`

Godine 621. pr. Kr., kada je Jošija imao oko 25 godina, veliki svećenik Hilkija pronašao je “Knjigu Zakona”, što se moglo odnositi na prvih pet Mojsijevih knjiga ili, konkretno, na Ponovljeni zakon. Tijekom vladavine njegovog oca Amona i njegovog vrlo zlog djeda Manašea, taj svitak bio je zagubljen zbog klanjanja Baalu, Aštarti i “svoj vojsci nebeskoj” (2. o kraljevima 21,3-9). Pošto je čuo uvjete Saveza, Jošija je razderao svoju odjeću krajnje uznemiren jer je shvatio koliko su se on i njegov narod udaljili od služenja pravom Bogu. Smjesta je otpočeo obnovu u cijeloj zemlji obarajući uzvišice i uništavajući kipove tuđih bogova. Kada je završio, u Judeji je ostalo samo jedno mjesto za bogoslužje — Božji hram u Jeruzalemu. Otkriće Božje riječi dovelo je do osvjedočenja, pokajanja i sile za promjenu. Ta promjena otpočela je s Jošijom i proširila se na ostatak judejskog naroda.

`Na koji nas način Biblija uvjerava da posjeduje silu da promijeni naš život i pokaže nam put spasenja? Pročitajte Ivan 16,13; 17,17, Hebrejima 4,12; Rimljanima 12,2.`

Promijenjen ljudski život jedno je od najuvjerljivijih svjedočanstava o sili Biblije. Riječ zadire u srž ljudskog grijeha i pokvarenosti otkrivajući pravu ljudsku narav i našu potrebu za Spasiteljem.

Tako posebna knjiga kao što je Biblija, zasnovana na povijesti, prožeta proročanstvima i sposobna da preobrazi ljudski život, mora se i tumačiti na poseban način. Ne možemo je tumačiti kao svaku drugu knjigu jer živu Božju riječ moramo razumjeti u svjetlu živoga Krista koji je obećao da će poslati svojega Duha da nas uputi “u svu istinu” (Ivan 16,13). Stoga Biblija kao otkrivenje Božje istine mora sadržavati vlastita unutarnja načela tumačenja. Ta načela možemo pronaći kad proučavamo na koji su način biblijski pisci koristili Pismo i kako ih je ono vodilo u tumačenju vlastitih poruka.
