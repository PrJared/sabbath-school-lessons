---
title:  Iskustvo
date:   03/04/2020
---

**Zrno molitve**

Yolanda Malla naučila je o snazi molitve iz iskustva s rižinog polja. Malla je svakodnevni posao, sadnju i uzgoj riže, pronašla na polju u rodnom mjestu na Filipinima, nakon što je suprug otišao od nje ostavivši je s dva malodobna dječaka. Vlasnik zemlje dopustio joj je da radi u njegovom rižinom polju, pod uvjetom da polovicu prinosa daje njemu. Polje je bilo smješteno pored polja u vlasništvu njezinih rođaka.

Malla je naporno radila, i kad je usjev počeo rasti, uvidjela je da će žetva biti dobra i da će riža vjerojatno biti prvoklasna.

“Bože, ne želim da neka nepogoda uništi ovu rižu”, molila se. “Trebam prehraniti svoje dječake.”

Dva tjedna kasnije to je područje pogodila snažna oluja. Malla je slušala kako vjetar i kiša tuku po krovu kuće. Odjednom se sjetila riže.

“Ne mogu ništa, Gospodine”, rekla je. “Molim Te, sjeti se moje molitve.”

Nekoliko dana kasnije, nakon što je poplava prestala, uspjela je otići na rižino polje kako bi zbrojila štetu.

Na njezino iznenađenje, riža joj je bila smeđa i zrela. Nije bilo niti znaka žestoke oluje koja se dogodila.

Malla je pogledala okolna polja. Bila su posve uništena. Čak su i usjevi njezine rodbine bili uništeni.

U vrijeme žetve vlasnik polja je bio zadivljen.

“Ovo je prvi put da je ovo rižino polje dalo prvoklasnu rižu,” rekao je veselim glasom i iznenađen. “Ratarima koji su prošle godine unajmili ovo polje za uzgoj riže, sav urod pojeli su glodavci.”

Glodavci su pojeli toliko riže da je prethodni poljoprivrednik uspio sâm prikupiti cijeli usjev, jer nije bilo posla za druge radnike. Ali Malla je trebala čak sedamnaest ljudi koji su joj pomogli u prikupljanju riže.

Gledajući obilan urod, Malla se sjetila svoje molitve onu noć uoči oluje.

“Malena molitva može biti snažna molitva”, rekla je u razgovoru na Cipru, gdje danas radi kao pomagačica u jednom domaćinstvu. “Maleno zrno molitve urodilo je milijunima zrna riže. Nismo je mogli niti izbrojiti.”

Sljedećeg tjedna čitajte o tome kako je Malla postala vjerica Crkve adventista sedmog dana na Cipru i dovela dva prijatelja Isusu. Dio dara trinaeste subote u ovom tromjesečju pomoći će u izgradnji nove crkvene zgrade i središta utjecaja u Nikoziji na Cipru.

*Andrew McChesney, Adventist Mission*
