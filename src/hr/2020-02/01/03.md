---
title:  Tko je pisao Bibliju i gdje?
date:   30/03/2020
---

Mnoštvo pisaca iz raznih mjesta i različitog okruženja pruža jedinstveno svjedočanstvo o tome da Bog djeluje tako što ljudima otkriva povijest i priopćuje poruku koja je kulturološki toliko raznolika koliko i slušateljstvo kojem je namijenjena.

`Što nam sljedeći tekstovi govore o biblijskim piscima i njihovom okruženju? Izlazak 2,10; Amos 7,14; Jeremija 1,1-6; Daniel 6,1-5, Matej 9,9; Filipljanima 3,3-6; Otkrivenje 1,9.`

Bibliju su pisali ljudi različitog društvenog zaleđa i u raznim okolnostima. Neki su pisali na dvoru, drugi u tamnici, neki u izgnanstvu, a neki opet tijekom svojih misionarskih putovanja na kojima su širili Evanđelje. Bili su to ljudi različitog obrazovanja i raznih zanimanja. Neki, kao Mojsije, bili su pripremani da vladaju, ili kao Daniel, da služe na visokim položajima. Drugi su bili obični pastiri. Neki su bili sasvim mladi, a drugi prilično stari. Ali usprkos tim razlikama, svima je jedno bilo zajedničko — Bog ih je pozvao, a Duh Sveti nadahnuo da zapišu poruke za Božji narod, bez obzira na to kada i gdje su živjeli.

Neki pisci bili su i svjedoci događaja o kojima izvještavaju. Drugi su pomno i osobno ispitali događaje ili postojeće zapise (Jošua 10,13, Luka 1,1-3). Uza sve to, svi dijelovi Biblije su nadahnuti (2. Timoteju 3,16). Zato Pavao piše: “Sve što je … napisano, napisano je nama za pouku, da … utjehom, koju daje Pismo, trajno imamo nadu.” (Rimljanima 15,4) Bog koji je stvorio ljudski govor osposobljava odabrane pojedince da vlastitim riječima izraze nadahnute misli na vjerodostojan i pouzdan način.

“Bogu je po volji da svijetu priopćuje svoje istine preko ljudskih bića i On je osobno, preko Duha Svetoga, pripremao ljude i osposobljavao ih da obavljaju Njegovo djelo. On je vodio um u izboru onoga što treba reći i napisati. Blago je pohranjeno u zemljanim posudama, ali ono ipak potječe s Neba.” (Ellen G. White, Selected Messages, sv. 1, str. 26)

`Tako mnogo različitih pisaca u tako mnogo različitih konteksta, a ipak svi otkrivaju istog Boga. Kako nam ta zadivljujuća istina pomaže da se uvjerimo u istinitost Božje riječi?`
