---
title:  Biblija kao povijest
date:   01/04/2020
---

Biblija je jedinstvena kad se uspoređuje s ostalim “svetim” knjigama jer se zasniva na povijesti. To znači da ona ne sadrži samo filozofska razmišljanja nekog ljudskog bića (kao što je Konfucije ili Buda), već bilježi Božja djela u povijesti koja vode k određenom cilju. Ti su ciljevi: 1) obećanje o Mesiji i 2) Isusov drugi dolazak. Takvo progresivno razumijevanje povijesti specifično je za judeo-kršćansku vjeru, za razliku od cikličkog shvaćanja karakterističnog za mnoge druge svjetske religije počevši od starog Egipta do suvremenih istočnjačkih religija.

`Pročitajte 1. Korinćanima 15,3-5.51-55; Rimljanima 8,11; 1. Solunjanima 4,14. Čemu nas ti tekstovi uče kada je riječ ne samo o Kristovom uskrsnuću kao povijesnoj činjenici, već i značenju koje ono ima za nas osobno?`

Četiri Evanđelja i Pavlovi spisi svjedoče da je Isus umro, bio pokopan, da je u tijelu ustao iz mrtvih i pokazao se pred različitim ljudima. To su potvrdili očevici koji su Ga položili u grob, a poslije zatekli taj grob prazan. Svjedoci su dodirivali Isusa i On je jeo s njima. Marija Magdalena, Marija (Isusova majka) i druge žene vidjele su Ga kao uskrslog Krista. Neki učenici razgovarali su s Njim na putu u Emaus. Isus se pojavio pred svojim učenicima da bi im uputio veliki evanđeoski nalog. Pavao piše da su naše propovijedanje i naša vjera “uzalud” (1. Korinćanima 15,14 — Šarić) ako se to svjedočenje Pisma odbacuje. Drugi prijevodi kažu da je naša vjera u tom slučaju “neosnovana” ili “beskorisna” . Učenici tvrde: “Zaista je Gospodin uskrsnuo.” (Luka 24,34) Grčki izraz ontos (“zaista”) odnosi se na nešto što se stvarno dogodilo. On se prevodi riječima “stvarno”, “zacijelo”, ili “uistinu”. Dakle, učenici svjedoče: “Gospodin doista uskrsnu.” (Varaždinska Biblija)

Krist je predstavljen i kao “prvenac” (1. Korinćanima 15,20) od svih koji su umrli. Povijesna činjenica da je Krist u tijelu ustao iz mrtvih i da je danas živ, jamstvo je da će i oni koji vjeruju u Njega biti isto tako podignuti. Pravedni će “u Kristu svi oživjeti” (1. Korinćanima 15,22). Izraz koji je ovdje upotrijebljen podrazumijeva budući čin stvaranja, kada će “Kristovi pripadnici”, odnosno oni koji Mu ostanu vjerni, ustati “u vrijeme njegova dolaska” (1. Korinćanima 15,23), “na glas posljednje trube” (1. Korinćanima 15,52).

`Zašto je obećanje o uskrsnuću toliko bitno za našu vjeru, pogotovo s obzirom na naše shvaćanje da mrtvi spavaju. Zašto je bez toga naša vjera uzaludna?`
