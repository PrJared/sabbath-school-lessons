---
title:  Odlučnost i strpljenje
date:   17/06/2020
---

`Pročitajte Galaćanima 6,9. Premda Pavao ovdje govori o ustrajnosti u činjenju dobra drugima, isti stav je nužan i kad se bavimo teškim pitanjima. Zašto su odlučnost i strpljenje važni u rješavanju problema?`

Istinska dostignuća uvijek zahtijevaju ustrajnost. Ono što lako dobijemo, često nedovoljno cijenimo. Teškoće koje se javljaju u Bibliji pružaju nam priliku da uposlimo svoj um, a odlučnost i ustrajnost s kojima tragamo za rješenjem otkrivaju koliko nam je to pitanje doista važno. Svaki trenutak koji provedemo u proučavanju Biblije u nastojanju da otkrijemo nešto više o njezinom značenju i poruci dobro je utrošeno vrijeme. Možda će marljivo istraživanje Pisma u potrazi za odgovorom, čak ako to potraje duže, biti veći blagoslov i od samog rješenja problema kada ga konačno nađemo. Naime, kad nađemo rješenje za neki problem koji nas dugo muči, to nam postaje nešto vrlo dragocjeno.

Činjenica da ne možete brzo riješiti neku teškoću ne znači da se ona uopće ne može riješiti. Nevjerojatno je kako često previdimo tu činjenicu. Ima mnogo onih koji, kada naiđu na neku teškoću u Bibliji, pošto malo promisle o njoj i ne dođu do mogućeg rješenja, iznenada zaključe da se taj problem zapravo i ne može riješiti. Neki se čak počinju pitati koliko je Biblija uopće pouzdana. Međutim, ne bismo trebali smetnuti s uma da postoji možda čak vrlo jednostavno rješenje, iako ga mi u svojoj ograničenoj ljudskoj mudrosti — ili neznanju — jednostavno ne vidimo. Što bismo pomislili o nekome tko počinje učiti algebru i nakon pola sata, pošto je uzalud pokušavao riješiti neki težak problem, izjavi da rješenje ne postoji samo zato što ga on nije mogao pronaći? Isto vrijedi i za nas kad proučavamo Bibliju.

Kad i usprkos najusrdnijim naporima ne možete riješiti neke teškoće, ostavite ih za trenutak po strani, a u međuvremenu obnavljajte ono što vam je Bog jasno pokazao. Neke duhovne spoznaje stječu se tek kada smo spremni slijediti ono što nam je Bog već rekao. Zato budite ustrajni i strpljivi u proučavanju Biblije. Uostalom, strpljenje je vrlina vjernika posljednjeg vremena (vidi Otkrivenje 14,12).

`Što možemo naučiti od drugih ljudi koji su marljivo i strpljivo proučavali teško shvatljive dijelove Biblije? Kako možemo ohrabriti druge da ne odustanu od potrage za istinom? Zašto se ne trebamo uplašiti kad naiđemo na neko teško razumljivo mjesto u Pismu?`
