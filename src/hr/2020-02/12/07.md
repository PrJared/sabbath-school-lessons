---
title:  Za daljnje proučavanje
date:   19/06/2020
---

U knjizi Ellen G. White Put Kristu pročitajte poglavlje “Što učiniti sa sumnjom?”, str. 112—121 (u izvorniku 105—113).

U Bibliji se nalaze mnoge tajne koje ograničena ljudska bića teško mogu shvatiti i koje su odviše duboke da bismo ih u potpunosti objasnili. Zato trebamo imati ponizan um i biti spremni primati pouke iz Svetoga pisma uz molitvu. Ako smo vjerni Pismu, dopustit ćemo biblijskom tekstu da nam progovori — čak ako je njegovo značenje u suprotnosti s našim očekivanjima. Ako smo vjerni Pismu, poštovat ćemo tekst umjesto da ga preinačujemo (da, neki doista sami mijenjaju tekst) ili iskrivljavamo njegovo pravo značenje.

“Kad se Božja riječ otvara bez štovanja i molitve, kad misli i osjećaji nisu posvećeni Bogu, ili nisu u skladu s Njegovom voljom, um je zamračen sumnjom i tijekom samog proučavanja Biblije nevjerovanje raste. Neprijatelj preuzima upravu nad mislima i predlaže nepravilna tumačenja. Kad god se ljudi, bez obzira na stupanj svojega obrazovanja, riječju i djelom ne trude biti u skladu s Bogom, postaju skloni pogrešnom razumijevanju Pisma, i stoga ne možemo imati povjerenja u njihova tumačenja. Oni koji pretražuju Pisma da bi našli proturječnosti, nemaju duhovne oštroumnosti. Takvo iskrivljeno gledanje navest će ih da i u onome što je potpuno jasno i jednostavno nađu razlog za sumnju i nevjerovanje.” (Ellen G. White, Put Kristu, str. 118,119; u izvorniku 110,111)

**Pitanja za razgovor**

`1.	Zašto stavovi koje ljudi imaju u odnosu na Bibliju, o kojimasmo govorili ovoga tjedna, utječu na pravilno razumijevanje Svetoga pisma? Kakvi su još stavovi prema Bibliji, po vašem mišljenju, bitni da biste je bolje razumjeli?`

`2.	Zašto nas ne bi trebalo čuditi što u Bibliji nalazimo pojedinosti koje je teško objasniti i razumjeti? Uostalom, koliko je pojava u prirodi teško razumjeti? Do današnjeg dana, na primjer, voda (voda!) je još uvijek puna tajni.`

`3.	Kako kao adventisti možemo odgovoriti na pitanja u vezi sLukom 23,43, gdje (prema većini prijevoda) Isus kaže razbojniku na križu da će istog dana biti s Njim na Nebu? Kako možemo na pošten način odgovoriti? Kako nam, na primjer, tekstovi kao što su Ivan 20,17, Propovjednik 9,5 i 1. Korinćanima 15,16-20 mogu pomoći da razumijemo o čemu je tu zapravo riječ?`
