---
title:  Mogući razlozi za prividna proturječja
date:   14/06/2020
---

`Pročitajte 2. Timoteju 2,10-15. Pavao savjetuje Timoteju da bude marljiv i da “valjano propovijeda istinu”. Koju važnu poruku on ovdje upućuje svima nama?`

Nijedan ozbiljan i iskreni proučavatelj Svetog pisma neće nijekati činjenicu da u njemu postoji ponešto što je teško razumjeti. To nas ne bi trebalo uznemiravati. U određenom smislu te bi teškoće trebalo i očekivati. Naposljetku, mi smo nesavršena i ograničena bića i nitko od nas ne posjeduje sveobuhvatno znanje ni o jednom znanstvenom području, a kamoli o onome što je božansko. Prema tome, kad neupućena i ograničena ljudska bića pokušavaju shvatiti mudrost beskrajnog Boga iz Svetoga pisma, sigurno će se pojaviti određene poteškoće. Međutim, takve teškoće u razumijevanju biblijskog nauka ni na koji način ne dokazuju da je ono što Biblija tvrdi neistinito.

Oni koji odbacuju božanski otkrivene i nadahnute biblijske doktrine, često proglašavaju te teškoće proturječjem i pogreškama. Budući da je za njih Biblija manje-više obična knjiga, uvjereni su da ona mora sadržavati neke nedostatke i pogreške. Kad zauzmu takav stav, ljudi obično i ne ulažu ozbiljne napore u traženje objašnjenja koje bi uzimalo u obzir cjelinu i pouzdanost Svetoga pisma, proizišlu iz njegovog božanskog nadahnuća. Ljudi koji dovode u pitanje prve stranice Svetoga pisma — izvještaj o stvaranju (na primjer), ubrzo počinju izražavati sumnju i nesigurnost u pogledu ostatka Biblije.

Doduše, do nekih neusuglašenosti u Pismu doista može doći zbog manjih grešaka prepisivača ili prevoditelja. U vezi s tim, Ellen G. White piše: “Neki nas strogo gledaju i kažu: ‘Zar ne mislite da je moglo doći do grešaka kod prepisivanja ili prevođenja?’ To je sasvim moguće, ali netko tko je toliko uskogrudan da počinje sumnjati i spoticati se o takvu mogućnost ili vjerojatnost, isto bi se tako spotaknuo i o svaku tajnu Nadahnute Riječi jer on u svojoj slabosti ne može proniknuti u Božje namjere. Da, on bi se isto tako spotaknuo i o jednostavne činjenice koje su za prosječan um prihvatljive i prepoznatljivo božanske, za koji je Božja riječ jednostavna, lijepa i puna slasti. Ni sve greške neće dovesti u nepriliku nijednu dušu niti će navesti ikoga da se spotakne ako on sam ne pronalazi teškoće u najjednostavnijoj otkrivenoj istini.” (Ellen G. White, Selected Messages, sv. 1, str. 16)

`Zašto je tako važno da pristupamo Bibliji s poniznim i pokornim duhom?`
