---
title:  Bavljenje teškoćama uz molitvu i na biblijski način
date:   18/06/2020
---

`Pročitajte Djela 17,11; 8,35; 15,15.16. Što su činili apostoli i vjernici u prvoj Crkvi kada su se suočavali s teškim pitanjima? Zašto Sveto pismo još uvijek najbolje tumači samo sebe?`

Najbolje rješenje za probleme na koje nailazimo u Bibliji još uvijek se nalazi u njoj samoj. S problemima u Bibliji najbolje se izlazi na kraj kada se proučavaju u svjetlu cijelog Pisma umjesto da se neko mjesto proučava odvojeno od ostalih i od Pisma kao cjeline. Da bismo mogli razumjeti Bibliju, moramo je proučavati. Naučiti kako doći do velikih istina otkrivenih u Pismu jedna je od najvažnijih stvari koje možemo učiniti.

Ako ne razumijete neki dio Pisma, potražite više svjetla iz drugih biblijskih tekstova koji se bave istom temom. Uvijek nastojte pronaći jasnu izjavu Pisma koja baca svjetlo na manje jasne dijelove. Također je vrlo važno da nikad ne zasjenjujemo i ne zamagljujemo jasne biblijske tvrdnje dovodeći ih u vezu s teško razumljivim mjestima. Umjesto da rješenje tražimo u izvanbiblijskim izvorima, filozofiji ili znanosti, trebali bismo dopustiti samom Pismu da nam rastumači vlastito značenje.

Netko je duhovito rekao da kad smo na koljenima, doslovno gledamo na probleme iz nove perspektive. Jer putem molitve mi pokazujemo da nam je potrebna božanska pomoć u tumačenju i razumijevanju Pisma. U molitvi tražimo prosvjetljenje uma djelovanjem istog Duha Svetoga koji je nadahnjivao biblijske pisce dok su pisali.

U molitvi se otkrivaju naše pobude i pruža nam se prilika da kažemo Bogu zašto želimo razumjeti to što čitamo. U molitvi možemo tražiti od Boga da otvori naše oči za svoju Riječ i da nam daruje duh koji će slijediti i primijeniti Njegovu istinu. (To je presudno!) Kad nas Bog u odgovoru na naše molitve vodi Duhom Svetim, On ne proturječi onome što je već otkrio u Bibliji. Bog će uvijek biti u skladu s Biblijom, potvrđivat će i zidati na onome što su nam biblijski pisci priopćili pod Njegovim nadahnućem.

`Kako vam molitva pomaže da postignete ispravno stanje uma kako biste bolje razumjeli i poslušali Božju riječ?`
