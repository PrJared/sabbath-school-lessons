---
title:  Baviti se teškoćama ponizno
date:   16/06/2020
---

`Pročitajte Jakov 4,6-10; 2. Ljetopisa 7,14; Sefanija 3,12. Zašto je važna poniznost kad se bavimo teškim odlomcima u Pismu?`

Mnogi ljudi došli su do zapanjujuće spoznaje i otrežnjujućeg zaključka da ovise o nečemu ili nekome izvan njih samih. Shvatili su da oni nisu mjerilo svih stvari. Ti ljudi cijene istinu više od potrebe da budu u pravu i svjesni su da istina nije nešto što su sami izmislili, već nešto s čim se moraju suočiti. Koliko malo poznaju istinu najveća je spoznaja do koje su ovi ljudi došli. Svjesni su, kao što je pisao Pavao, da “sada vidimo u ogledalu, nejasno” (1. Korinćanima 13,12).

Mnogostruke su prednosti takve poniznosti u razmišljanju — skromno ispitivanje osnova je svakog rasta u znanju jer omogućava slobodu koja prirodno rađa poučljiv duh. To ne znači da su ponizni ljudi često u krivu niti da uvijek mijenjaju mišljenje i da nikad nemaju čvrsta uvjerenja. To samo znači da se oni pokoravaju biblijskoj istini. Svjesni su ograničenosti svojeg znanja i upravo zato su sposobni proširiti svoje poznavanje i razumijevanje Božje riječi na način na koji neki takozvani intelektualac, umišljen i ohol, ne bi mogao.

“Svi koji pristupaju Božjoj riječi radi usmjerenja, u skromnom duhu, željni da se pouče i odlučni da saznaju uvjete spasenja, razumjet će o čemu Pismo govori. Međutim, oni koji u proučavanje Riječi unose duh koji ona ne odobrava, na kraju primaju duh koji ona ne daje. Gospodin ne progovara ravnodušnom umu. On ne troši uzalud riječi da bi poučio nekoga tko nema poštovanja i svojevoljno ostaje zatrovan. Ali zato kušač poučava svaki um koji spremno prihvaća njegove prijedloge i ne obazire se na Božji sveti Zakon.

A mi trebamo poniziti svoje srce, iskreno i pobožno istraživati Riječ života, jer samo skrušen i ponizan um može ugledati svjetlo.” (Ellen G. White, The Advent Review and Sabbath Herald, 22. kolovoza 1907.)

`Kako postižete zdravu ravnotežu između poniznosti i čvrstog uvjerenja? Na primjer, kako biste odgovorili na sljedeću optužbu: Kako vi, adventistički kršćani, možete biti tako sigurni da ste u pravu kad je riječ o suboti, a da svi drugi griješe?`
