---
title:  Iskustvo
date:   19/06/2020
---

**Tvornica pretvorena u školu**

Uspješni poslovni čovjek, adventist sedmog dana, pitao se kako bi mogao iskoristiti svoje bogatstvo za poboljšanje njegovog rodnog grada Tiačiva u zapadnoj Ukrajini.

Kupio je nekoliko tisuća knjiga Ellen G. White, Put Kristu. Rasporedio ih je u svaki dom u gradu od devet tisuća stanovnika. Tada je to učinio i s knjigom Isusov život i Velikom borbom. Mjesna adventistička crkva je uživala dobar ugled u gradu, a članstvo je naraslo na sedamdeset vjernika.

Ali poduzetnik Stepan Dordyai je razmišljao: “Što još mogu učiniti?”

Jednog dana sjetio se izjave Vladimira Tkačuka, voditelja Odjela za obrazovanje u Euroazijskoj diviziji Adventističke crkve, čije područje obuhvaća Ukrajinu i velik dio bivšeg Sovjetskog Saveza: “Škole su jedan od najboljih načina za dostizanje svijeta u današnje vrijeme”, govorio je Tkačuk. Poslovni čovjek je gledao u Tkačuka. “Imam zgradu”, rekao je. “To je upravo ono što želim raditi!”

U samo tri mjeseca Dordyai je tvorničku zgradu pretvorio u privlačnu kuću na tri kata za školu, s prekrasnim sportskim terenom. Bilo je to prelijepo mjesto. Adventistička škola otvorila je svoja vrata za trideset i šestero djece u rujnu 2016. godine. U samo godinu dana upis u predškolu i školu koja prima polaznike od prvog do četvrtog razreda udvostručio se na sedamdesetero upisane djece. Učenici su potpuno popunili učionice.

Sportsko igralište je jedno od najboljih u gradu, pa ostale škole šalju svoju djecu na prijateljske utakmice. Svaki put kad djeca stignu, adventistički ravnatelj najavljuje: “Ovo je posebna škola. Ovdje se ne psuje, i mi proučavamo Bibliju. Dakle, prije nego što zaigrate, želite li naučiti napamet i izreći kratki biblijski redak?” Djeca odgovaraju glasnim: “Daaa!”

U posljednje vrijeme djeca su upamtila obećanje iz Ivana 10,10, gdje Isus kaže: “Došao sam da imate život i da ga imate u izobilju.”

“Djeca su to brzo naučila, a zatim ponovila”, kaže Tkačuk dok prepričava događaje o školi. “Nakon toga počinje igra.”

Oko sedamdeset i pet kilometara daleko nalazi se mnogo veća adventistička crkva, s tri stotine vjernika. Kad su oni vidjeli njegovu školu kako cvjeta, pitali su se: “Zašto i mi ne bismo osnovali školu?” Uskoro su otvorili školu za dvadeset i dvoje djece u svojem gradu, Ilnjitsja. Slična izvanredna priča odvija se širom Euroazijske divizije, gdje je broj adventističkih škola porastao s četrnaest u 2012. godini na više od šezdeset danas!

“Mnogo je razloga zbog kojih se škole otvaraju brzo, ali jedan od glavnih je pravo vrijeme i pravo mjesto da Bog ispuni Njegove planove,” kaže Mihail Kaminskij, predsjednik Euroazijske divizije.

Dar trinaeste subote 2021. godine pomoći će proširivanju nekoliko crkvenih škola u Euroazijskoj diviziji. Hvala vam što dopuštate Bogu da vas upotrebljava za širenje Radosne vijesti.

*Andrew McChesney, Adventist Mission*
