---
title:  Baviti se teškoćama pošteno i iskreno
date:   15/06/2020
---

Je li vam se ikada dogodilo da ste naišli na neki redak ili tekst koji niste razumjeli ili ste ga teško mogli uskladiti s ostatkom knjige, ili sa stvarnošću uopće? Bilo bi upravo nevjerojatno da se prije ili poslije niste suočili s takvim problemom. Pitanje je, međutim — što ste učinili? Ili što je još važnije — što ste trebali učiniti?

`Pročitajte 1. Ljetopisa 29,17; Izreke 2,7; 1. Timoteju 4,16. Kako bismo prema ovim tekstovima trebali postupati s teškim mjestima?`

S teškoćama se možemo suočiti na odgovarajući način jedino ako smo iskreni i pošteni. Poštenje nam ne dopušta da izbjegavamo teškoće niti da ih pokušamo prikriti. Poštenje nas također sprečava da dajemo površne odgovore koji se ne mogu održati pri ozbiljnom ispitivanju. Bog voli iskrenost i poštenje. A mi bismo trebali oponašati Njegov karakter u svemu što radimo, čak i u proučavanju Biblije.

Kad naiđu na poteškoće u Bibliji, pošteni ljudi pazit će da ne tumače sadržaj izvan konteksta, da ne iskrivljuju istinu varljivim riječima i ne zavode druge manipulirajući dokazima. Mnogo je bolje pričekati da se pronađe zadovoljavajući odgovor na teškoću, nego pružati dvosmisleno ili nezadovoljavajuće rješenje. Pozitivan sporedni učinak poštenog pristupa proučavanju Biblije ogleda se u tome što on gradi povjerenje, a povjerenje je srž svakog zdravog međuljudskog odnosa. To ljudima djeluje mnogo uvjerljivije od nategnutih odgovora. Bolje je jednostavno reći da ne znate odgovoriti na neko pitanje ili objasniti neki tekst, nego po svaku cijenu pokušavati dokazati kako on znači ono što biste vi željeli da znači, iako to možda uopće nije istina.

Ozbiljni ljudi svesrdno žele saznati pravu istinu o Božjoj riječi i zato ne srljaju u preuranjene zaključke zasnovane na površnom znanju ili nepouzdanim dokazima. Ozbiljni ljudi ne previđaju nijedan aspekt ili pojedinost koja bi mogla biti važna. Oni nisu brzopleti u razmišljanju, već temeljiti i marljivi u proučavanju Božje riječi i svake informacije koja bi mogla biti povezana s njom.

`Što vi radite, ili što biste trebali raditi s tekstovima koje ne razumijete u potpunosti, ili koji se naizgled ne slažu s vašim razumijevanjem istine?`
