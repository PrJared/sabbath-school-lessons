---
title:  Razumijevanje Biblije vjerom
date:   09/04/2020
---

`Pročitajte Hebrejima 11,3.6. Zašto je vjera bitna za razumijevanje Boga i Njegove Riječi? Zašto bez vjere nije moguće ugoditi Bogu?`

Svako pravo učenje odvija se u kontekstu vjere. Povjerenje koje dijete ima u svoje roditelje omogućava mu da saznaje nove stvari. Taj odnos navodi dijete da spozna osnovne aspekte života i ljubavi. Znanje i razumijevanje, prema tome, izrasta iz odnosa povjerenja i ljubavi.

U istom smislu dobar glazbenik izvodi glazbeno djelo na pravi način onda kada, osim izvrsnih tehničkih vještina uz pomoć kojih svira na svojem glazbalu, pokazuje i ljubav prema toj glazbi, skladatelju i glazbalu. Tako i mi možemo na ispravan način razumjeti Bibliju ako joj ne pristupamo sa skeptičnim i kritičkim stavom (s metodološkom sumnjom), već u duhu ljubavi i vjere. Apostol Pavao je pisao: “A bez vjere nemoguće mu je ugoditi.” (Hebrejima 11,6) Prema tome, Bibliji trebamo pristupati u vjeri priznajući njezino nadnaravno podrijetlo umjesto da na nju gledamo kao na običnu ljudsku knjigu.

Adventistički kršćani jasno su izrazili vjerovanje u nadnaravno podrijetlo Pisma u okviru prvog osnovnog vjerovanja Crkve adventista sedmoga dana, koje glasi:

“Sveto pismo Staroga i Novoga zavjeta pisana je Božja riječ dana božanskim nadahnućem preko svetih Božjih ljudi koji su govorili i pisali onako kako ih je pokretao Duh Sveti. U ovoj Riječi Bog je povjerio čovjeku znanje potrebno za spasenje. Sveto pismo nepogrešiva je objava Njegove volje. Ono je mjerilo karaktera, provjera iskustva, vjerodostojni tumač doktrina i pouzdan zapis o Božjim djelima u povijesti. (Psalam 119,105; Izreke 30,5.6; Izaija 8,20; Ivan 17,17; 1. Solunjanima 2,13; 2. Timoteju 3,16.17; Hebrejima 4,12; 2. Petrova 1,20.21)”

`Što ljudima nedostaje u njihovom razumijevanju Biblije ako joj ne pristupe sa stajališta vjere? Zbog čega to nije slijepa vjera? Koje dobre razloge imamo da vjerujemo i zašto je vjera ipak nužna kada se bavimo biblijskim istinama?`
