---
title:  Paralela između Krista i Pisma
date:   08/04/2020
---

`Pročitajte Ivan 1,14; 2,22; 8,31.32; 17,17. Koje paralele vidite između Isusa, utjelovljene Božje Riječi i Svetog pisma, pisane Božje riječi?`

Postoji paralela između Božje Riječi koja je postala tijelo (tj. Isusa Krista), i pisane Božje riječi (tj. Svetog pisma). Baš kao što je Isus nadnaravno začet od Duha Svetoga a ipak rođen od žene, tako i Sveto pismo ima nadnaravno podrijetlo, ali je došlo preko ljudskih bića.

Isus Krist postao je čovjek u vremenu i prostoru. Živio je u određeno vrijeme i na određenom mjestu. Pa ipak, ta činjenica ne niječe Njegovo božanstvo niti Ga čini povijesno uvjetovanim. Isus je jedini Otkupitelj svih ljudi širom svijeta i u sva vremena (vidi Djela 4,12). Isto tako, Božja pisana Riječ, Biblija, također je dana u posebno vrijeme i u posebnoj kulturi. Baš kao Isus Krist, Biblija nije vremenski uvjetovana, tj. ograničena na posebno vrijeme i mjesto, već ostaje obvezujuća za sve ljude širom svijeta.

Kad je Bog otkrio sebe, On se spustio na ljudsku razinu. Isusova ljudska narav pokazivala je sve znakove ljudskih slabosti i utjecaja nekih 4.000 godina stalnog pogoršavanja. Ali On je ipak bio bez grijeha. Isto tako, jezik Pisma ljudski je jezik — ne neki “savršeni, nadljudski” jezik kojim nitko ne govori i koji nitko ne razumije. Premda svaki jezik ima svoja ograničenja, Stvoritelj čovječanstva, koji je i Stvoritelj ljudskog govora, savršeno je sposoban na pouzdan način priopćiti svoju volju ljudskim bićima bez ikakvog zavaravanja.

Naravno, svako uspoređivanje ima svoje granice. Isus Krist i Sveto pismo nisu identični. Biblija nije Božje utjelovljenje. Bog nije knjiga. Bog je u Isusu Kristu postao čovjek. Mi volimo Bibliju zato što obožavamo Spasitelja opisanog na njezinim stranicama.

Biblija je jedinstvena i nerazdvojna božansko-ljudska spona. Ellen G. White je to jasno vidjela kad je pisala: “Ali Biblija je, s istinama danim od Boga a izrečena ljudskim jezikom, sjedinjenje božanskog i ljudskog. Takva je zajednica postojala u Kristovoj naravi, jer On je bio Sin Božji i Sin Čovječji. Stoga se za Bibliju može reći isto što i za Krista: ‘I riječ je tijelom postala i nastanila se među nama.’ (Ivan 1,14)” (Velika borba, str. 7)

`Zašto Pismo mora biti temelj naše vjere? Da nije njega, gdje bismo bili?`
