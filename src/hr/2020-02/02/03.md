---
title:  Proces nadahnuća
date:   06/04/2020
---

S obzirom na to da se Bog koristi govorom kao sredstvom kojim otkriva svoju volju čovjeku, božansko otkrivenje može se zapisati. Ali kao što smo već vidjeli, Biblija je rezultat činjenice da nam Bog otkriva istinu djelovanjem Duha Svetoga, koji prenosi i štiti svoju poruku uz pomoć ljudskih oruđa. To je razlog što možemo očekivati tematsko jedinstvo koje vidimo u čitavom Pismu, od Izlaska do Otkrivenja (usporedite, na primjer, Izlazak 3,14.15 i Otkrivenje 12,17).

`Pročitajte 2. Petrova 1,21; 2. Timoteju 3,16; Ponovljeni zakon 18,18. Što nam ti tekstovi govore o nadahnuću Pisma?`

Sve je Pismo božanski nadahnuto premda nisu svi dijelovi podjednako nadahnjujući za čitanje, pa čak ni nužno primjenjivi na nas danas (na primjer odlomci koji se odnose na izraelske blagdane jesu nadahnuti iako se od nas danas ne zahtijeva da ih svetkujemo). Ipak, mi trebamo proučavati cijelo Pismo, čak i one dijelove koje nije lako čitati i razumjeti, ili koji nisu posebno primjenjivi na nas danas.

Zapazimo također da nije sve što je u Bibliji zapisano bilo izravno ili nadnaravno otkriveno. Katkad je Bog koristio biblijske pisce koji su pomno istraživali neki predmet ili su upotrijebili postojeće zapise (vidi Jošua 10,13; Luka 1,1-3) da bi prenijeli Njegovu poruku.

Pa ipak, cijelo Pismo je nadahnuto (2. Timoteju 3,16). Zbog toga Pavao tvrdi: “Uistinu, sve što je nekoć napisano, napisano je nama za pouku, da strpljivošću i utjehom koje daje Pismo, trajno imamo nadu.” (Rimljanima 15,4)

“Biblija tvrdi kako je njezin pisac Bog; pa ipak je napisana ljudskom rukom. Raznoliki stil njezinih knjiga pokazuje vrline više pisaca. Sve su njezine otkrivene istine ‘od Boga nadahnute’ (2. Timoteju 3,16) pa ipak iskazane ljudskim riječima.” (Ellen G. White, Velika borba, str. 7)

`Danas ima proučavatelja Biblije koji niječu božansko autorstvo mnogih dijelova Biblije, čak u toj mjeri da se mnoga ključna učenja kao što su stvaranje, izlazak i uskrsnuće — osporavaju. Zašto je važno da ne otvaramo ta vrata — čak ni na trenutak? Na kraju krajeva, zar mi trebamo donositi sud o Božjoj riječi?`
