---
title:  Pisana Božja Riječ
date:   07/04/2020
---

`“Zapiši ove riječi — reče Jahve Mojsiju — jer su one temelji na kojima sam s tobom i s Izraelom sklopio Savez.” (Izlazak 34,27) Zašto je Bog tražio od Mojsija da zapiše te riječi umjesto da ih samo izgovori pred narodom? Koja je očita prednost pisane Riječi?`

Bog koji govori i koji je stvorio ljudski jezik osposobljava odabrane ljude da prenesu božanski otkrivene istine i božanski nadahnute misli na vjerodostojan i pouzdan način. Stoga ne čudi što nalazimo da je Bog dosta rano zapovjedio biblijskim piscima da Njegove upute i otkrivenja iznesu u pisanom obliku.

**Što nas sljedeći tekstovi uče o pisanom otkrivenju?**

`Izlazak 17,14; 24,4`

`Jošua 24,26`

`Jeremija 30,2`

`Otkrivenje 1,11.19; 21,5; 22,18.19`

Zašto je Bog zapovjedio da Njegova otkrivenja i nadahnute poruke budu zapisani? Odgovor je da ih ne bismo tako lako zaboravili. Pisane biblijske riječi trajno nas upućuju na Boga i Njegovu volju. Pisani dokument obično može biti bolje očuvan i mnogo pouzdaniji od usmenih poruka koje se moraju stalno ponavljati. Pisana Riječ, koja se može uvijek iznova prepisivati, dostupnija je mnogo većem broju ljudi nego da je samo izgovorena. Na kraju, mi možemo govoriti ograničenom broju ljudi u isto vrijeme i na istom mjestu, ali ono što je zapisano može doći do bezbrojnih čitatelja na različitim mjestima i kontinentima, pa čak biti na blagoslov i mnogim kasnijim naraštajima. Čak i kad ljudi nisu u stanju sami čitati, drugi im mogu glasno pročitati neki pisani dokument.
