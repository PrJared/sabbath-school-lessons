---
title:  Iskustvo
date:   10/04/2020
---

**Tri filipinska krštenja na Cipru**

Yolanda Malla, filipinska radnica na Cipru, vidjela je da je njezina prijateljica Beatrise označila adventističke propovijedi na Facebooku.

Malla je prije nekoliko godina upoznala Beatrise, filipinsku kućnu pomoćnicu u Izraelu. Nekad su obje radile kao pomagačice u domaćinstvu u Tajvanu. Malla je saznala da je Beatrise nedavno krštena u Izraelu.

“Zašto si postala adventistica sedmog dana?” napisala joj je na Facebooku.

“U toj se zajednici osjećam ugodno”, odgovorila je Beatrise. “Samo pogledaj video koji sam ti poslala i shvatit ćeš.”

Malla je kliknula video i čula propovijed o Bogu koji je prilikom stvaranja uspostavio sedmi dan — subotu, u namjeri da podsjeća svoj narod da drži subotu i Deset zapovijedi, i pozivajući ljude na poštivanje subote kroz cijelo razdoblje Staroga i Novoga zavjeta. Malla je bila iznenađena te je provjerila biblijske retke iz propovijedi u Bibliji. Vidjela je da je subota stvarno dan odmora u Bibliji.

“Zašto sam išla u toliko crkava i nikad nisam čula kako župnik propovijeda o suboti?” pitala se. “Zašto nitko drugi ne govori o suboti?”

Nazvala je Beatrise. “Ovo mi je otvorilo um!” rekla je. “Želim pronaći crkvu koja drži subotu, ali gdje je mogu naći na Cipru?”

Beatrise je potražila adrese Adventističke crkve na Cipru i poslala joj telefonski broj Branislava Mirilova, predsjednika Adventističke crkve na Cipru. Malla je nazvala i primila upute za crkvu u gradu gdje radi, u Limassolu.

Malla je nedjeljom počela pohađati crkvenu skupinu za proučavanje Biblije. Uskoro je pozvala i svojeg rođaka, Michelina, također radnika u domaćinstvu na Cipru, da je prati.

Zatim je pozvala još jednu filipinsku radnicu, Mariju. Ali Marija se brinula za starije žene kojima je bila potrebna cjelodnevna njega i nije mogla dobiti dopuštenje da napusti kuću.

“Nema problema”, rekla je Marica Mirilov, koja je udana za predsjednika crkve i radi kao njegova suradnica. “Mi možemo upriličiti proučavanje Biblije preko Facebooka.”

U kratkom vremenu krstili su se Malla, Michelin i Marija.

“Voditi prijatelje na krštenje prirodan je ishod spoznaje Isusa”, kaže Yolanda Malla (42), samohrana majka, koja još uvijek radi na Cipru, jer uzdržava sedmogodišnjeg i osmogodišnjeg sina na Filipinima.

“Iako dolazim iz razorenog doma, imam snage jer sam naučila imati nadu”, rekla je.

Dio dara trinaeste subote ovoga tromjesečja pomoći će u izgradnji nove crkvene zgrade i središta utjecaja u Nikoziji, na Cipru.

*Andrew McChesney, Adventist Mission*
