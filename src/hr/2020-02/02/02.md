---
title:  Božansko otkrivenje Biblije
date:   05/04/2020
---

`Pročitajte 2. Petrova 1,19-21. Kako Petar izražava svoju vjeru u biblijsku proročku poruku?`

Biblija se ne može uspoređivati ni s jednom drugom knjigom. Prema apostolu Petru, proroci su bili pokrenuti Duhom Svetim tako da je sadržaj njihove poruke potjecao od Boga. Oni je nisu sami izmislili. Umjesto da bude “lukavo izmišljena bajka” (2. Petrova 1,16), proročka poruka Biblije božanskog je podrijetla i zato je istinita i vjerodostojna. “Nego su ljudi govorili od Boga, potaknuti od Duha Svetoga.” (2. Petrova 1,21) Bog je bio na djelu u procesu otkrivenja, kada je odabranim ljudima objavljivao svoju volju.

Izravna verbalna komunikacija između Boga i pojedinih ljudskih bića nepobitna je činjenica Svetih spisa. Zato Biblija ima posebnu, božansku vjerodostojnost, i mi u svojem tumačenju Pisma trebamo uzeti u obzir taj božanski element. Budući da je naš sveti Bog njegov krajnji autor, biblijske knjige prikladno su nazvane “sveta Pisma” (Rimljanima 1,2; 2. Timoteju 3,15).

Sveto pismo dano je i iz praktičnih razloga. Ono je “korisno za pouku, za karanje, za popravljanje i odgajanje u pravednosti, da čovjek Božji bude savršen — opremljen za svako djelo ljubavi” (2. Timoteju 3,16.17).

Osim toga, potrebna nam je pomoć Duha Svetoga da bismo u svojem životu primijenili ono što nam je Bog otkrio u svojoj Riječi. Prema apostolu Petru, tumačenje božanski otkrivene Božje riječi nije stvar našeg vlastitog mišljenja. Potreban nam je Duh Sveti da bismo pravilno razumjeli njezino značenje.

Pismo također kaže: “Ništa ne čini Jahve Gospod a da osnove svoje ne otkrije slugama svojim prorocima.” (Amos 3,7) Biblijski izrazi za “otkrivenje” (u različitim oblicima) izražavaju misao da je objelodanjeno ili razotkriveno nešto što je prethodno bilo skriveno i na taj način postaje poznato i vidljivo. Nama je kao ljudskim bićima potrebna takva objava ili otkrivenje jer smo grešni i odvojeni od Boga zbog svojih grijeha te prema tome ovisimo o Njemu da bismo spoznali Njegovu volju.

`Dovoljno je teško poslušati Bibliju čak i kad vjerujemo u njezino božansko podrijetlo. Što bi se dogodilo kada bismo počeli sumnjati ili čak dovoditi u pitanje to božansko podrijetlo?`
