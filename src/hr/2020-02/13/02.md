---
title:  Živa Božja Riječ i Duh Sveti
date:   21/06/2020
---

Vrlo je važno proučavati Božju riječ pozorno i na ispravan način. Međutim, isto je tako važno, ako ne i važnije, primjenjivati u praksi ono što smo naučili. Krajnji cilj proučavanja Biblije nije stjecanje znanja, koliko god ono bilo zadivljujuće. Cilj nije da svladamo Božju riječ, već da ona svlada nas, da mijenja naš život i način razmišljanja. To je bitno. Biti spreman da živiš u skladu s istinom koju si spoznao znači biti spreman da se pokoriš biblijskoj istini. Takav izbor katkada za sobom povlači žestoku borbu jer je to bitka za prevlast u našem životu i načinu razmišljanja. I na kraju, postoje samo dvije strane između kojih biramo.

`Pročitajte Filipljanima 2,12-16. Kako bismo prema ovim redcima trebali živjeti?`

Da, Bog radi u nama, ali On to čini preko Duha Svetoga koji nam jedini daje mudrost za razumijevanje Svetoga pisma. Štoviše, kao grešna ljudska bića mi se često protivimo Božjoj istini i prepušteni sebi samima, ne bismo poslušali Božju riječ (Rimljanima 1,25; Efežanima 4,17.18). Bez Duha Svetoga u nama nema sklonosti prema Božjoj poruci. Nema nade, nema povjerenja, nema ljubavi u odgovoru na nju. Ipak, preko Duha Svetoga Bog “proizvodi u vama i htjenje i djelovanje da mu se možete svidjeti” (Filipljanima 2,13).

Duh Sveti je učitelj koji nas želi povesti u dublje razumijevanje Pisma i radosno uvažavanje Božje riječi. On usmjerava našu pozornost na istine Božje riječi i daje nam svježe spoznaje iz nje kako bi se naš život odlikovao vjernošću i dragovoljnom poslušnošću Božjoj volji. “Nitko nije sposoban objasniti Pisma bez pomoći Duha Svetoga. Ali kada pristupite Riječi s poniznim, poučljivim srcem, uz vas će biti Božji anđeli da bi vam ukazali na dokaze o njezinoj istinitosti.” (Ellen G. White, Selected Messages, sv. 1, str. 411) Na taj se način ono što je duhovno — duhovno i sagledava (1. Korinćanima 2,13.14), i mi počinjemo radosno slijediti Božju riječ “svako jutro” (Izaija 50,4.5).

`U Filipljanima 2,16 stoji da bismo trebali “držati riječ Života”. Što to po vašem mišljenju znači? I kako se to radi? Pogledajte i Ponovljeni zakon 4,4, koji ima sličnu poruku. Kakva je naša uloga u svemu tome?`
