---
title:  Iskustvo
date:   26/06/2020
---

**Preživjeli u padu zrakoplova**

Pius Kabadi Tshiombe, pedeset i trogodišnji laik evanđelist, ukrcao se na jednomotorni dvokrilac An-2 kako bi poletio u posjet crkvi koju je osnovao u udaljenom području Demokratske Republike Kongo.

Ali zrakoplov sovjetske proizvodnje, vlasništvo tvrtke iz Kinshase, ubrzo nakon polijetanja imao je problem s motorom. Dok je pilot tražio mjesto za slijetanje, zrakoplov je izgubio visinu, a dim je ispunio kabinu. Tshiombe je vidio kako se pilot podiže iz pilotske kabine. “Slijedite pilota!” činilo mu se da čuje glas.

Tshiombe je također ustao. Pilot je otvorio izlaz i iskočio. Tshiombe je također iskočio. Trenutak kasnije zrakoplov se zabio u grmlje i zapalio. Do pada je došlo oko tri kilometra od zračne luke Kamako, 27. srpnja 2018. Preživjeli su samo Tshiombe i pilot. Ostalih pet putnika je poginulo.

“Preživio je samo sa svojim mobitelom”, kaže Tshiombeova supruga Nicole, koja je dobila potvrdu o suprugovom stanju putem WhatsApp slika koje je poslao prijatelj nakon pada. “Imao je rane na glavi i nogama, ali ne i prijelome kostiju.”

Među slikama je bila i jedna Tshiombeova, na kojoj je bio omamljen od pada i udarca, s krvlju natopljenom košuljom i s mobitelom u ruci.

Nicole nije mogla razgovarati sa svojim suprugom tri dana, ali njegove prve riječi telefonom bile su ispunjene hvalospjevima Bogu: “Nikada neću napustiti mojeg Boga”, rekao joj je. “Divan je!”

Tshiombe je želio posjetiti malu crkvenu zajednicu od petnaestak vjernika, koju je osnovao nakon evanđeoskih sastanaka u Kabungyu. Ali završio je na zrakoplovu u petak, nakon što je saznao da je željeni let u subotu, a on nije htio putovati tog dana.

“Rekli su mu da će morati putovati subotom”, otkriva njegova supruga. “Odgovorio je: ‘Ne mogu jer svetkujem subotu.’ Ali oni su rekli: ‘Postoji let koji ide samo u subotu.’ Rekao je: ‘Naći ću drugi način da dođem do svojeg odredišta.’”

Tshiombe je pozvao svoju ženu iz zračne luke jer je htio javiti o promjeni u svojim planovima. Nadao se da će naći novi način na koji će se povezati s mjestom Kabungyu.

Nicole ima mnogo pitanja o onome što se dogodilo. Ne može shvatiti zašto su preživjeli samo Tshiombe i pilot. Ona ne zna je li Tshiombeova odluka o svetkovanju subote igrala ulogu u ovom iskustvu. Ali vjeruje da je on preživio, kako je i obećano u Psalmu 91,14: “Izbavit ću ga jer me ljubi...”

“Budimo vjerni Bogu jer nas On može zaštititi u svako doba”, kaže ona. Dio dara trinaeste subote za 2019. godinu pomogao je proširivanju programa Adventističke klinike u Kinshasi, Demokratska Republika Kongo. Hvala vam na vašem daru ove trinaeste subote, koji će pomoći u širenju Radosne vijesti u Transeuropskoj diviziji Kršćanske adventističke crkve.

*Andrew McChesney, Adventist Mission*
