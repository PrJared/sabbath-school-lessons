---
title:  Učiti od Isusa
date:   22/06/2020
---

Nema boljeg primjera koji bismo mogli slijediti od Isusa Krista. On je bio upoznat s Pismom, slijedio je pisanu Riječ i pokoravao joj se.

`Pročitajte Luka 4,4.8.10-12. Kako se Isus služio Svetim pismom da bi odbio Sotonine kušnje? Što nam to govori o ključnoj ulozi Pisma kad je riječ o našoj vjeri, pogotovo u trenucima kušnje?`

Isus je dobro poznavao Pisma. Bio je tako blisko upoznat s Božjom riječju da ju je mogao citirati napamet. Takvo poznavanje Božje pisane Riječi sigurno je bilo rezultat dragocjenog vremena provedenog s Bogom u proučavanju svetih spisa.

Da nije znao točno riječi Pisma i kontekst u kojem se one javljaju, đavao Ga je lako mogao prevariti. Čak je i đavao citirao Pismo i koristio ga za svoje vlastite obmanjivačke ciljeve. Prema tome, nije dovoljno samo citirati Pismo jer je to i đavao činio. Potrebno je isto tako znati što još Pismo govori o tom predmetu i upoznati se s njegovim točnim značenjem. Samo takvo poznavanje Božje riječi pomoći će i nama, kao što je pomoglo Isusu, da ne budemo prevareni od strane Božjeg neprijatelja, već da se odupremo njegovim napadima. Uvijek iznova čitamo kako je Isus otvarao um svojim sljedbenicima da razumiju Pismo time što ih je upućivao na ono što je “pisano” (Luka 24,45.46; Matej 11,10; Ivan 6,45 itd.). On je polazio od pretpostavke da su oni koji čitaju Pismo sposobni i razumjeti ono što su pročitali: “Što stoji — odgovori mu — pisano u Zakonu? Što tamo čitaš?” (Luka 10,26) Ono što je napisano u Svetome pismu, za Isusa je mjerilo po kojem trebamo živjeti.

U Ivanu 7,38 Isus — utjelovljena Božja Riječ — ponovno upućuje svoje sljedbenike na ono o čemu govori Pismo. Jedino na osnovi Biblije možemo spoznati da je Isus obećani Mesija. Jer upravo Pismo svjedoči za Njega (Ivan 5,39). Isus se i sam spremno pokoravao Pismu, Božjoj riječi u pisanom obliku. A ako je On tako činio, ne bismo li trebali i mi?

`Kakvo je vaše iskustvo kad je riječ o upotrebi Pisma za borbu protiv kušnji? Jeste li nekad, našavši se u kušnji, počeli čitati Pismo ili izgovarati biblijske retke? Koji je bio rezultat i što ste naučili iz tog iskustva?`
