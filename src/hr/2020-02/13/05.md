---
title:  Tihi trenuci s Božjom riječju
date:   24/06/2020
---

Naš život postaje sve grozničaviji i sve je više napetosti i stresa. Katkad smo prisiljeni naporno raditi da bismo opstali. S druge strane, čak ako imamo sve što nam je potrebno za život, opet smo u pokretu i žurbi jer uvijek želimo više. Priželjkujemo stvari za koje mislimo da će nas usrećiti i ispuniti. Ali kao što nas u Propovjedniku upozorava Salomon, to se ne događa uvijek.

Bez obzira na razlog, često smo toliko prezaposleni da nam se lako može dogoditi da usred te užurbanosti istisnemo Boga iz svojeg života. Nije da mi ne vjerujemo, već jednostavno ne provodimo dovoljno vremena u čitanju, molitvi i nastojanju da se približimo Gospodinu “koji u svojoj ruci drži dah” (Daniel 5,23). Katkad smo toliko zaokupljeni drugim stvarima da ne možemo odvojiti vrijeme za zajednicu Bogom. A svima su nam potrebni ti trenuci u kojima namjerno usporavamo da bismo se sreli sa svojim Spasiteljem Isusom. Jer kako će nam Duh Sveti progovoriti ako ne zastanemo i ne slušamo? Ti posebni, tihi trenuci s Bogom, provedeni u čitanju Njegove Riječi i razgovoru putem molitve, izvor su našeg duhovnog života.

`Pročitajte Psalam 37,7; 46,10; 62,1.2.5. Čemu nas ovi redci uče o tihim trenucima s Bogom? Zašto je to toliko važno?`

Kad nekog volite, želite provoditi vrijeme nasamo s tom osobom. Zato izaberite neko mjesto na kojem ćete moći čitati Božju riječ i razmišljati o njoj bez prekidanja. U našem grozničavom životu to nam može uspjeti jedino ako svjesno odvojimo posebno vrijeme za taj susret. Za te minute tišine i razmišljanja često je najbolji početak dana. Takvi trenuci, prije nego što pođete na posao, mogu postati blagoslov za ostatak dana jer će vas te dragocjene misli pratiti tijekom mnogih sati. Ipak, pronađite vrijeme koje vama najviše odgovara, kad ćete se moći susresti s Bogom bez ometanja.

Povezanost putem molitve sa živim Bogom iz Biblije utječe na vaš život kao ništa drugo. To doprinosi da postanete sličniji Isusu.

`Koliko ste odlučni u nastojanju da pronađete vrijeme koje ćete provesti nasamo s Gospodinom? Kako izgledaju ti trenuci i kako vam oni pomažu da bolje spoznate da je Bog stvaran i da vas voli?`
