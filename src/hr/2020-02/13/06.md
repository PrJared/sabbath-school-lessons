---
title:  Sjećanje i pjesma
date:   25/06/2020
---

“U srce pohranih riječ tvoju, da protiv tebe ne sagriješim.” (Psalam 119,11)

Učenje Svetoga pisma napamet donosi mnogostruke blagoslove. Ako pohranimo dragocjene odlomke iz Božje riječi u svoj um, možemo ih poslije prizvati u sjećanje i primijeniti u novim i promjenjivim okolnostima. Na taj način Biblija izravno utječe na naše razmišljanje, odluke, životne vrijednosti i ponašanje. Učenjem dijelova Pisma napamet Biblija će zaživjeti u našem svakidašnjem iskustvu. To doprinosi našem bogoštovlju i pomaže nam da živimo vjerom u skladu s Pismom.

Osim toga, učenje Pisma riječ po riječ moćna je zaštita protiv obmana i lažnih tumačenja. Ako dijelove Pisma znamo napamet, moći ćemo ih navoditi čak i onda kad nam Biblija nije pri ruci. To postaje velika sila za dobro u trenucima kušnje ili kad se suočavamo s teškim izazovima. Dok se prisjećamo Božjih obećanja i svoj um umjesto na probleme usmjeravamo na Božju riječ, to uzdiže naše misli k Bogu koji nam može ponuditi tisuću rješenja kad mi ne vidimo nijedno.

`Pročitajte Efežanima 5,19; Kološanima 3,16. Na koji način pjevanje redaka iz Pisma utvrđuje i jača Božju riječ u našem umu?`

Pjevanje biblijskih redaka dobar je način da ih naučimo napamet. Kad ih pjevamo, lakše pamtimo riječi Pisma. Povezivanje riječi Pisma s ugodnim melodijama učvrstit će ih još više u našim mislima i uspješno odagnati svaki osjećaj tjeskobe. Odlomke Svetoga pisma povezane s jednostavnim ali skladnim melodijama lako mogu pjevati i naučiti napamet i djeca i odrasli. Sveto pismo bilo je izvor nadahnuća za skladanje brojnih, širom svijeta poznatih oratorija, simfonija i drugih glazbenih djela koja su utjecala na kršćansku kulturu i oblikovala je tijekom stoljeća. Skladbe koje uzdižu naš um i usmjeravaju misli k Bogu i Njegovoj Riječi donose nam predivan blagoslov i vrše pozitivan utjecaj u našem životu.

“Glazba je dio Božje službe u nebeskim dvorovima i mi, u svojim pjesmama hvale, trebamo nastojati da se što više približimo skladu nebeskih zborova.” (Ellen G. White, Patrijarsi i proroci, str. 501; u izvorniku 594)
