---
title:  "Isus nasuprot Pismu?"
date:   23/06/2020
---

`Pročitajte Ivan 5,45-47. Kakvu nam snažnu poruku Isus ovdje upućuje o svojem odnosu prema Bibliji?`

Neki tvrde da su Isusovi govori u oštroj suprotnosti s riječima Pisma kakve nalazimo u Starom zavjetu. Oni kažu da se Isusove riječi čak uzdižu iznad riječi Svetoga pisma.

U Novom zavjetu doista čitamo da je Isus govorio: “Čuli ste da je rečeno. ... A ja vam kažem.” (Matej 5,43.44; usporedi Matej 5,21.22.27. 28.33.34.38.39). Međutim, kad je izgovorio te čuvene riječi u Govoru na gori, Isus nije odbacio ili ukinuo Stari zavjet, kao što neki tvrde. On se zapravo samo osvrnuo na različita tumačenja Pisma i usmenu predaju, koju su neki učeni ljudi Njegovog vremena koristili kako bi opravdali ponašanje prema drugima kakvo Bog nije dopustio niti je ikad zapovjedio — kao što je mržnja neprijatelja (vidi Matej 5,43).

Isus nije ukinuo Stari zavjet ni u kojem smislu niti je u bilo kojoj mjeri umanjio njegov autoritet. Baš naprotiv. Stari zavjet govori o Njemu. Isus je zapravo pooštrio značenje starozavjetnih izjava ukazujući nam na Božje prvobitne namjere.

Korištenje Isusovog autoriteta da bi se obezvrijedila Božja riječ ili da bi se pojedini dijelovi Biblije označili kao nenadahnuti, vjerojatno je jedan od najsuptilnijih, a opet najopasnijih načina kritiziranja Pisma, jer se to navodno čini u ime samog Isusa. Nasuprot tome, Isus svojim vlastitim primjerom jasno pokazuje koliko je značenje On pripisivao Božjoj riječi, a ona se u Njegovo vrijeme sastojala samo od Starog zavjeta. Kakvi su nam još dokazi potrebni da bismo znali kako trebamo gledati na Stari zavjet?

Isus ne samo da nije umanjivao autoritet Pisma, već ga je, naprotiv, dosljedno uzdizao kao pravi i pouzdan vodič. Čak i u samom Govoru na gori On nedvosmisleno tvrdi: “Nemojte misliti da sam došao ukinuti Zakon i Proroke! Ne dođoh da ih ukinem, već da ih ostvarim.” (Matej 5,17) A zatim dodaje: “Stoga, tko god prekrši i jednu od ovih i najmanjih zapovijedi i nauči druge da tako rade, bit će najmanji u kraljevstvu nebeskom; dok će onaj koji ih bude vršio i naučavao biti velik u kraljevstvu nebeskom.” (Matej 5,19)

`Koje se ključne doktrine do današnjeg dana temelje na Starom zavjetu? Sjetite se, na primjer, stvaranja (Postanak 1—2) i pada u grijeh (Postanak 3). Koje još ključne kršćanske istine nalazimo u Starom zavjetu, a poslije su još više naglašene u Novom zavjetu?`
