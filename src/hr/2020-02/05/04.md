---
title:  Jasnoća Pisma
date:   28/04/2020
---

Samo pozivanje na Pismo ne bi imalo mnogo smisla ako bi značenje biblijskog teksta bilo nejasno.

`Pročitajte Matej 21,42; 12,3.5; 19,4; 22,31; Marko 12,10.26; Luka 6,3; Matej 24,15; Marko 13,14. S obzirom na Isusovo stalno pozivanje na Pismo, što nam to govori o jasnoći njegove poruke?`

Biblijsko svjedočanstvo je nedvosmisleno — Biblija je dovoljno jasna u svojem nauku. Ona je toliko jasna da je mogu razumjeti djeca kao i odrasli, pogotovo kad je riječ o njezinim najosnovnijim poukama. Pa ipak, ima bezbroj mogućnosti da se naše znanje i razumijevanje produbljuje. Ne treba nam neki visoki crkveni dužnosnik razjašnjavati značenje Biblije. Naprotiv, njezine osnovne doktrine mogu razumjeti svi vjernici. Ona podrazumijeva svećenstvo svih vjernika i njezino tumačenje nije ograničeno na odabranu manjinu kao što je crkveni kler. Dakle, Biblija nas ohrabruje da sami proučavamo njezine svete spise jer smo u potpunosti sposobni razumjeti poruku koju nam Bog upućuje.

U Teološkom priručniku adventista sedmoga dana istaknuto je kako “dosljedan primjer biblijskih pisaca pokazuje da Pisma treba uzimati u njihovom jednostavnom, doslovnom značenju ako ne postoji jasna namjera da se nešto izrazi slikovito. ... Nema skidanja ‘ljuske’ doslovnog smisla da bi se došlo do ‘jezgre’ nekog mističnog, skrivenog, alegorijskog značenja, koje samo upućeni mogu razotkriti.” (Handbook of Seventh-day Adventist Theology [Hagerstown, MD: Review and Herald Publishing Association, 2000.], str. 65) Jasnoća Biblije odnosi se na jezik, smisao i riječi svetih spisa jer je namjera biblijskih pisaca bila da iznesu nedvosmislenu istinu, a ne da biblijskom tekstu daju neko subjektivno, nerazumljivo, višestruko značenje.

To ipak ne znači da nećemo povremeno nailaziti na tekstove i misli koje nismo sposobni potpuno razumjeti i dokučiti. Na kraju krajeva, to je Božja riječ, a mi smo samo pala ljudska bića. Bez obzira na to, Božja riječ je dovoljno jasna u svemu onome što trebamo znati i razumjeti, a pogotovo u pogledu spasenja.

`Sjetite se nekih trenutaka kad niste razumjeli pojedine tekstove, ali su vam poslije postali sasvim jasni. Što ste iz tog iskustva naučili što bi moglo pomoći drugima koji se bore s nečim sličnim?`
