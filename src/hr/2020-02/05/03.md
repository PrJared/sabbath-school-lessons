---
title:  Jedinstvo biblijskog teksta
date:   27/04/2020
---

Biblija sama tvrdi da je “svako Pismo od Boga nadahnuto” (2. Timoteju 3,16) i da “nijedno proročanstvo sadržano u Pismu nije stvar samovoljnog tumačenja”, “nego su ljudi govorili od Boga, potaknuti od Duha Svetoga” (2. Petrova 1,20.21). Budući da je Bog u konačnom smislu stvarni autor Biblije, možemo očekivati načelno jedinstvo i sklad među različitim dijelovima Pisma u pogledu ključnih tema kojima se ono bavi.

`Pročitajte Titu 1,9; 2. Timoteju 1,13. Zašto je jedinstvo Biblije važno za naše vjerovanje?`

Na osnovi svojeg unutarnjeg jedinstva proisteklog iz božanskog nadahnuća, Pismo služi kao vlastiti tumač. Kada Pismo ne bi posjedovalo to sveobuhvatno jedinstvo u svojem nauku, ne bismo mogli postići sklad unutar doktrine u vezi s bilo kojim pitanjem. Bez jedinstva Biblije Crkva ne bi mogla razlikovati istinu od zablude i razotkriti krivovjerje. Ne bi bilo osnove za primjenu stegovnih mjera niti za ukazivanje na odstupanje od Božje istine. Pismo bi izgubilo svu svoju uvjerljivost i oslobađajuću silu.

Isus i biblijski pisci, međutim, jedinstvo Pisma zasnivaju na njegovom božanskom podrijetlu. Vidimo to na osnovi njihovog običaja da citiraju više starozavjetnih knjiga pripisujući im podjednaku vrijednost (na primjer Rimljanima 3,10-18; ovdje se Pavao poziva na tekstove iz različitih biblijskih knjiga: Propovjednika 7,20; Psalama 14,2.3; 5,9; 10,7; Izaije 59,7.8).

Biblijski pisci smatrali su Pismo nerazdvojivom, povezanom cjelinom u kojoj se glavne teme razvijaju i nadopunjuju. Nema nesklada između Staroga i Novoga zavjeta. Novi zavjet ne sadrži neko novo evanđelje niti novu vjeru. Stari zavjet ispunjava se u Novome, a Novi zavjet se nadograđuje na Stari. Na taj se način dva Zavjeta nalaze u uzajamnom odnosu pri čemu jedan baca svjetlo na drugi.

Jedinstvo Pisma također pokazuje da u obzir treba uzeti cijelo Pismo (tota Scriptura) kad proučavamo neki biblijski predmet, umjesto da svoje učenje zasnivamo samo na izdvojenim iskazima.

`Što bismo trebali raditi kad u Bibliji naiđemo na tekstove i misli koji naizgled proturječe jedni drugima? Na koji način to rješavamo?`
