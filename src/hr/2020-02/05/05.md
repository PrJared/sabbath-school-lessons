---
title:  Pismo tumači Pismo
date:   29/04/2020
---

Samo zahvaljujući unutarnjem jedinstvu svojih spisa, Biblija može tumačiti samu sebe. Bez takvog jedinstva Pismo ne bi moglo biti svjetlo koje otkriva vlastito značenje, pri čemu jedan dio spisa tumači drugi dio i na taj način postaje ključ za razumijevanje povezanih odlomaka.

`Pročitajte Luka 24,27.44.45. Kako se Isus poziva na Pismo da bi objasnio svoj identitet? Što iz toga možemo naučiti u vezi s upotrebom Pisma?`

Ljepota koju uviđamo kada dopustimo Pismu da tumači sebe sastoji se u tome što ono baca novo svjetlo na vlastito značenje. Tako mi ne povezujemo pojedine tekstove s namjerom da bismo dokazali vlastito mišljenje, već uzimamo u obzir kontekst svakog retka. Osim neposrednog konteksta ispred i iza odlomka koji proučavamo, trebali bismo razmotriti i kontekst cijele knjige u kojoj se taj odlomak nalazi. Štoviše, trebali bismo proučiti sve što Biblija govori o određenoj temi budući da u Pismu, kao što kaže Pavao, “sve što je nekoć napisano, napisano je nama za pouku” (Rimljanima 15,4).

“Biblija tumači samu sebe. Pismo se mora uspoređivati s Pismom. Proučavatelj mora naučiti promatrati Bibliju kao cjelinu i uočavati međusobne odnose njezinih dijelova. Treba se upoznati s njezinom velikom središnjom temom, s Božjom prvobitnom nakanom sa svijetom, s nastankom velike borbe i s djelom spasenja.” (Ellen G. White, Odgoj, str. 161; u izvorniku 190)

Kad uspoređujemo redak s retkom, važno je da to činimo temeljito. Ako je moguće, trebali bismo usporediti retke na izvornim jezicima ili barem na osnovi odgovarajućeg prijevoda koji je vjeran značenju izvornih tekstova na hebrejskom i grčkom jeziku. Premda nije nužno za dobro razumijevanje Biblije, poznavanje izvornih jezika nesumnjivo je korisno. Ako ih ne poznajemo, vjerno proučavanje Riječi uz molitvu s poniznim stavom sigurno će donijeti obilan plod.

`Sjetite se neke doktrine, kao što je stanje mrtvih, u vezi s kojom bi usredotočenost na samo par odabranih redaka moglo voditi u zabludu ako se zanemare drugi tekstovi. Što nam to govori o važnosti prikupljanja i čitanja svega što Biblija govori o određenoj temi, kako bismo na najbolji način razumjeli ono čemu nas ona uči?`
