---
title:  Sveto pismo kao vladajuće pravilo
date:   26/04/2020
---

Adventistički kršćani sedmoga dana od samog su početka sebe smatrali narodom Knjige, to jest kršćanima koji vjeruju u Bibliju. Da bismo potvrdili načelo sola Scriptura (“samo Pismo”), mi priznajemo jedinstveni autoritet Biblije. “Samo Pismo” vladajuće je pravilo naše teologije i vrhovni autoritet za život i nauk. Drugi izvori, kao što su vjersko iskustvo, ljudski razum i predaja, podređeni su Bibliji. Načelo sola Scriptura trebalo je zaštititi autoritet Pisma kako ono ne bi ovisilo o crkvi i njezinim tumačenjima, i isključiti svaku mogućnost da se kao mjerilo za njegovo tumačenje uzme bilo što što dolazi izvan Biblije.

`Pročitajte 1. Korinćanima 4,1-6, posebno 6. redak, u kojem Pavao kaže da mi ne bismo trebali ići “preko onoga što je zapisano”. Zašto je ta misao toliko bitna za našu vjeru?`

Ne ići preko onoga što je napisano ne isključuje istraživanja u drugim područjima, kao što su biblijska arheologija i povijest. Druga područja mogu baciti svjetlo na pojedine dijelove Biblije i na pozadinu nekih biblijskih tekstova, što nam može pomoći da ih bolje razumijemo. To ne isključuje ni ostala pomoćna sredstva u tumačenju kao što su leksikoni, rječnici, konkordancije, neke druge knjige i komentari. Međutim, u pravilnom tumačenju Biblije Pismo ima prednost u odnosu na sve druge izvore, znanosti i pomoćna sredstva. Različita gledišta treba pomno procjenjivati sa stajališta Pisma kao cjeline.

Kad primjenjujemo načelo sola Scriptura u rješavanju nesuglasica koje se mogu javiti prigodom tumačenja našeg vjerovanja, samo Pismo ima autoritet koji nadmašuje i prosuđuje svaki drugi izvor i svaku crkvenu predaju. Ne bismo trebali prekoračivati niti osporavati ono što je napisano u Bibliji. Istinsko kršćanstvo i uvjerljivo propovijedanje Evanđelja ovisi o čvrstoj privrženosti vjerodostojnosti Pisma.

“Jedino je Pismo istinski ‘gospodin i učitelj’ nad svim spisima i učenjima na zemlji.” (Martin Luther, Luther’s Works, sv. 32: Career of the Reformer II, Philadelphia: Fortress Press, 1999., str. 11,12)

`Pročitajte Djela 17,10-11. Na koji način ovi redci potvrđuju ono o čemu smo ovdje govorili u vezi s prvenstvom Pisma?`
