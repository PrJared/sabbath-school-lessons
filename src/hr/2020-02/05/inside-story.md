---
title:  Iskustvo
date:   01/05/2020
---

**Put do Isusa**

Odrastao sam na Cipru, u maloj zemlji s kršćanskom tradicijom. Moja je obitelj bila krđćanska samo po tradiciji ili predaji Kad sam imao dvanaest godina, razbolio sam se tako da me nijedan liječnik nije mogao izliječiti.

Počeo sam tražiti Boga. Posjećivao sam razne crkve u nadi da ću pronaći ozdravljenje. Klanjao sam se pred slikama i palio svijeće. Razmišljao sam o svojim postupcima i molio Boga da mi pomogne. Ali to mi nije uspjelo.

Mnogo godina kasnije, kad sam imao trideset godina, našao sam pozivnicu na vratima. Bila je to pozivnica na niz predavanja u javnoj dvorani s arheološkim i duhovnim pitanjima. Na pozivnici su bili navedeni naslovi za svaku večer. Iako to tada nisam znao, sastanke je organizirala Adventistička crkva.

Ništa me nije privuklo, osim jedne teme, otprilike u sredini popisa: “Antikrist i broj 666”. Odlučio sam prisustvovati tom jednom predavanju.

Živahno iznošenje me oduševilo i završio sam na predavanjima svih preostalih tema. Na kraju su organizatori pozvali prisutne na bogoslužje u mjesnu adventističku crkvu.

Počeo sam redovito pohađati adventistička bogoslužja i na kraju prihvatio poruku o Isusovom dolasku. Ali oklijevao sam se krstiti. Nikozija je prilično malen grad i društvo je prilično povezano, pa sam se pitao kako bi se moji prijatelji i obitelj ponijeli kad bi otkrili da sam napustio crkvu iz svojeg djetinjstva i postao adventist sedmog dana.

Deset godina sam razmišljao je li važno biti kršten. Bi li me to učinilo boljom osobom? Jesam li spreman slijediti nauk adventističke crkve i takav način življenja?

Pastor je bio vrlo strpljiv sa mnom. S vremenom smo postali dobri prijatelji. Nakon njegovog obazrivog pristupa i ohrabrenja, na kraju sam kršten. Nikad nisam požalio što sam donio takvu odluku.

Prošlo je nekoliko godina od tog prekrasnog dana. Danas imam pedeset i pet godina i aktivan sam u našoj maloj crkvenoj obitelji. Učitelj sam u subotnjoj školi i surađujem s novim pastorom na stvaranju internetske stranice koja će dosegnuti ljude na Cipru.

Isus uskoro dolazi, i tada će me ozdraviti od moje bolesti. Još važnije:

želimo da stanovnici Cipra i naši iseljenici širom svijeta to doznaju te da trebaju biti spremni.

Dio dara trinaeste subote ovoga tromjesečja pomoći će u izgradnji nove crkvene zgrade i središta utjecaja u Nikoziji, za Matsoukarosovu mjesnu crkvu i još dva mjesta za bogoslužja. Hvala vam što podržavate našu misiju!

*Antonis Matsoukaros*
