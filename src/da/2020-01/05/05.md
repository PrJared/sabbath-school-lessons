---
title:  ”Jeg løftede mine øjne til himlen“
date:  29/01/2020
---

`Læs Dan 4,31-34. Hvordan og hvorfor ændres kongens situation?`

Gud tillader, at kongen bliver ramt af en mærkelig sygdom; men til sidst er han mere end villig til igen at give ham en sund mental tilstand. Det er interessant, at alt forandres, når den syge konge ved afslutningen af de syv år, som var forudsagt af profeten, løfter sine øjne til himlen (Dan 4,31).

”I syv år vakte Nebukadnesar forundring hos sine undersåtter. I disse syv år blev han ydmyget over for hele verden. Da denne tid var gået, fik han sin forstand igen. Han vendte ydmygt blikket op imod Himlens Gud og erkendte, at det var ham, der havde straffet ham. Han indrømmede offentligt sin skyld og gav udtryk for den store nåde, som Gud havde vist ham ved at give ham forstanden tilbage“ (Ellen White, Profeter og konger, s. 252).

Der er ingen tvivl om, at der kan ske store forandringer, når vi løfter vores øjne til himlen. I samme øjeblik, hans forstand vender tilbage, viser kongen, at han har lært sin lektie.

Denne beretning handler mere om Gud og hans barmhjertighed end om Nebukadnesar. Kongen har forspildt tre tidligere anledninger til at tage imod Israels Gud som Herre i sit liv. Han havde haft anledningen, da han blev klar over de fire unge hebraiske fangers usædvanlige visdom (Dan 1), da Daniel tolkede hans drøm (Dan 2), og da de tre jødiske mænd blev reddet fra ovnen med flammende ild (Dan 3). Hvis den sidste af disse erfaringer ikke kunne gøre ham ydmyg, hvad kunne så? Men på trods af kongens stædighed giver Gud ham en fjerde chance. Endelig vinder Gud kongens hjerte og genindsætter ham i hans kongelige embede (Dan 4). Beretningen om Nebukadnesar viser, at Gud giver os den ene mulighed efter den anden for at genoprette forholdet til ham. Mange århundreder senere skrev Paulus: Gud vil, ”at alle mennesker skal frelses og komme til erkendelse af sandheden“ (1 Tim 2,4). Vi ser et tydeligt eksempel på den sandhed i denne beretning.

`Til at tænke over. Hvordan er du blevet ydmyget af Gud? Hvad har du lært af de erfaringer? Hvilke forandringer kan du have brug for at foretage, så du ikke igen behøver at lære den lektie?`