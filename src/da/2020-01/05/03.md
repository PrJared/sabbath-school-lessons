---
title:  Profetens advarsel
date:  27/01/2020
---

`Læs Dan 4,24. Udover advarslen om, hvad der skal ske, hvad siger Daniel også, at kongen skal gøre, og hvorfor? Se også Ordsp 14,31.`

Daniel fortolker ikke kun drømmen for kongen, han viser ham også en vej ud af situationen: ”Derfor, konge, tag imod mit råd: Hør op med dine synder, og vær retfærdig, hør op med dine overtrædelser, og vær barmhjertig mod de hjælpeløse; så vil du kunne leve længe i tryghed“ (Dan 4,24).

Nebukadnesar udfører et enormt byggearbejde i Babylon. Haverne, kanalerne og hundredevis af templer og andre byggeprojekter har gjort byen til et af oldtidens verdens underværker. Men denne skønhed og pragt er til dels opnået ved udnyttelse af slaver og undertrykkelse af de fattige. Imperiets rigdom bliver desuden brugt til at tilfredsstille kongen og fornøje hans hof. Nebukadnesars stolthed forhindrer ham ikke kun i at anerkende Gud; men det gør ham også blind over for de lidelser og problemer, som de fattige og trængende udsættes for. Når vi tænker på den særlige omtanke, som Gud har for de fattige, er det ingen overraskelse, at Daniel, blandt alle de synder han kunne have fremhævet over for kongen, vælger at omtale hans manglende barmhjertighed mod de hjælpeløse.

Budskabet til Nebukadnesar er ikke nyt. De gammeltestamentlige profeter advarer ofte Guds folk mod at undertrykke de fattige. Først blandt de synder, der fører til kongens landflygtighed, er hans manglende omsorg for de fattige. Omsorg for de fattige er trods alt det største udtryk for kristen barmhjertighed, og modsat vil udnyttelse og forsømmelse af de fattige være et angreb på Gud selv. Ved at tage os af de trængende, erkender vi, at alt tilhører Gud. Det betyder, at vi ikke er ejere, men kun forvaltere af Guds ejendom.

Ved at tjene andre med vores ejendele ærer vi Gud og anerkender, at han er Herre. I sidste ende er det Guds ejerskab, der bør afgøre vores ejendeles værdi og funktion. Og det var på det punkt, Nebukadnesar fejlede. Det samme gør vi, medmindre vi anerkender Guds herredømme over alt det, vi udretter, og stadfæster vores anerkendelse af denne realitet ved at hjælpe mennesker i nød.