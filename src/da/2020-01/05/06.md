---
title:  Ydmyg og taknemmelig
date:  30/01/2020
---

`Den angrende konge erkærer: ”Jordens beboere er for intet at regne“ (Dan 4,32). Hvilken vigtig pointe kommer han med, når vi husker sammenhængen?`

Hvordan kan vi vide, at Nebukadnesar virkelig tog imod den sande Gud? Vi finder et stort bevis derpå i den kendsgerning, at Nebukadnesar selv er forfatter af Daniel 4. Det meste af dette kapitel lader til at være en afskrift af et brev, som kongen sendte rundt i sit store rige. I det brev fortæller kongen om sin stolthed og sindssyge, og han indser ydmygt, at Gud havde grebet ind i hans liv. Oldtidens herskere ville sjældent skrive noget negativt om sig selv. Alle de kongelige dokumenter fra dengang, som vi kender til, forherliger kongen. Et dokument som det, vi finder i Dan 4, hvor kongen vedkender sig sin stolthed og sin dyriske opførsel, tyder derfor på en ægte omvendelse. Ved at skrive et sådant brev, hvor han genfortæller sin oplevelse og ydmygt bekender Guds overherredømme, virker kongen som missionær. Han kan ikke længere holde sin erfaring og det, han har lært fra den sande Gud, for sig selv. Det, vi har set i kongens bøn og lovprisning (Dan 4,31-34), åbenbarer, at hans erfaring var ægte.

Kongen har nu nogle helt andre værdinormer og indser de begrænsninger, menneskers magt har. I en dybtfølt takkebøn ophøjer kongen Daniels Gud og indrømmer, at ”jordens beboere er for intet at regne (Dan 4,32). Det vil sige, at mennesker har intet i sig selv, de kan være stolte af. Dette sidste glimt af Nebukadnesar i Daniels Bog viser os en ydmyg og taknemmelig konge, som synger Guds pris og advarer os imod stolthed.

Gud bliver selvfølgelig også i dag ved med at forandre menneskers liv. Uanset, hvor stolte eller syndige mennesker måtte være, er der hos Gud barmhjertighed og kraft til at vende oprørske syndere om til børn af himlens Gud.

`Til at tænke over. Læs Fil 2,1-11. Hvad finder vi heri, som burde udslette al stolthed i vores liv?`