---
title:  Den Højeste er hersker
date:  28/01/2020
---

Nebukadnesar blev bedt om at angre og søge Guds tilgivelse. Det nægtede han, og himlens dom over ham eksekveres på grund af hans vedholdende stolthed (Dan 4,28-33). Mens kongen går omkring i sit palads og lovpriser sig selv for det, han har opnået, bliver han ramt af en mental tilstand, som kræver, at han bliver bortvist fra det kongelige palads. Måske blev han ramt af en mental sygdom, som kaldes lycantropi eller zoantropi. En sådan tilstand fører til, at patienten opfører sig som et dyr. I vores moderne tid bliver denne sygdom kaldt ”artsdysfori“. Man har følelsen af, at ens krop tilhører den forkerte art, og derfor opstår et ønske om at være et dyr.

`Læs 2 Kong 20,2-5 Jon 3,10 Jer 18,7-8. Hvad siger disse tekster om kongens chancer for at kunne have afværget straffen?`

Desværre var Nebukadnesar tvunget til at lære på den barske måde. Mens Nebukadnesar var konge, var han ikke i stand til at tænke over sit forhold til Gud. Ved at fratage ham den kongelige autoritet og sende ham ud for at leve blandt dyrene på marken, giver Gud Nebukadnesar en mulighed for at erkende sin fuldkomne afhængighed af ham. Den afgørende lektie, som Gud ønsker at lære den stolte konge er, at ”det er himlen, der er hersker“ (Dan 4,23). Guds dom over kongen har en langt større hensigt i Guds plan, som det tydeligt kommer til udtryk i den himmelske vægters udtalelse: ”for at de levende skal forstå, at den Højeste er hersker over det jordiske kongerige, og at han giver det, til hvem han vil, og kan sætte den ringeste blandt mennesker over det“ (Dan 4,14).

Den straf, som ramte Nebukadnesar skulle med andre ord også være en lektie for os alle sammen. Siden vi tilhører gruppen ”de levende“, bør vi vise større opmærksomhed mod den vigtige lektie, som vi skal lære, nemlig at ”Den Højeste er hersker over det jordiske kongerige.“

`Hvorfor er det så vigtigt for os at lære, at den Højeste er hersker? Hvordan burde denne kundskab fx påvirke den måde, vi behandler de mennesker, vi har magt over?`