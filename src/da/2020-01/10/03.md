---
title:  En bøn om nåde
date:  02/03/2020
---

`Læs Dan 9,3-19. På hvilket grundlag fremlægger Daniel sin bøn om nåde?`

Der er en række punkter i Daniels bøn, vi især bør lægge mærke til.

For det første beder Daniel ingen steder om nogen forklaring på de vanskeligheder, det jødiske folk havde. Han kender årsagerne. Den største del af hans bøn består faktisk i, at Daniel selv genfortæller årsagerne: ”Vi adlød ikke Herren vor Gud og fulgte ikke de love, han gav os gennem sine tjenere, profeterne“ (Dan 9,10). Sidst vi oplevede, at Daniel havde brug for at forstå noget, var i slutningen af Daniel 8, hvor han siger, at han ikke forstår synet om de 2300 aftener og morgener (se Dan 8,27).

Det andet punkt er, at denne bøn er en appel til Guds nåde, til Guds villighed til at tilgive sit folk, selv om de har syndet og været ugudelige. Vi ser på en måde her et stærkt spejlbillede af evangeliet, af syndige mennesker, som ikke selv har nogen fortjeneste at frembringe, men som alligevel søger en nåde, som de ved, at de ikke fortjener, og en tilgivelse, som de ikke har krav på. Er dette ikke et eksempel på, hvor hver eneste en af os står over for Gud?

`Læs Dan 9,18-19. Hvilke andre begrundelser giver Daniel for, at Gud skal høre og svare på hans bøn?`

Endnu en side ved Daniels bøn bør omtales, nemlig hans appel om at Guds navn må blive æret. Bønnen er ikke motiveret af Daniels personlige eller folkets bekvemmelighed, men af Guds eget omdømme (Dan 9,17-19). Han siger med andre ord, at hans bøn må besvares, fordi Guds navn derved vil blive æret.

`Til at tænke over. Læs 2 Kong 19,15-19. Hvilken lighed er der mellem Hizkijas og Daniels bønner? Hvad siger Matt 5,16 om, hvordan vi også kan ære Gud?`