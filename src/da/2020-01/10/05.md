---
title:  Messias’ gerning
date:  04/03/2020
---

Daniels bøn for folket omtaler to store bekymringer: folkets synd og Jerusalems ødelæggelse. Guds svar omhandler begge disse bønner. Gennem Messias’ gerning vil folket blive frelst og helligdommen salvet. Men de to specifikke anmodninger bliver besvaret på måder, der går langt ud over Daniels umiddelbare historiske horisont. Messias’ gerning vil gavne hele den menneskelige race.

`Læs Dan 9,21-27. Hvilke gerninger skal gøres inden for perioden på de 70 uger? Hvorfor kan kun Jesus udføre det?`

1. Overtrædelserne bliver tøjlet. Det hebraiske ord for ”overtrædelser“ – pesha´ – antyder bevidst overtrædelse af en underlegen over for en, der står over ham (se fx Ordsp 28,24). Ordet optræder også i Bibelen som menneskers åbenlyse oprør imod Gud (Ez 2,3). Men ved Jesu blod kan oprør mod Gud standses, og menneskene tilbydes den fortjeneste, som kommer fra Golgata.
2. Synden bragt til ophør. Udsagnsordet indebærer betydningen ”at forsegle“, og her betyder det, at synden er tilgivet. Efter syndefaldet har menneskeheden været ude af stand til at leve op til Guds krav, men Messias vil tage alle vores nederlag på sig.
3. Skylden sonet. Som apostlen Paulus siger: ”For i ham besluttede hele guddomsfylden at tage bolig og ved ham at forsone alt med sig, på jorden som i himlene, ved at stifte fred ved hans blod på korset“ (Kol 1,19-20). Det er kun Jesus, som kan gøre dette til virkelighed.
4. Den evige retfærdighed kommer. Kristus tog vores plads på korset og gav os derved den status, at vi kan stå som retfærdige over for Gud. Kun ved tro kan vi modtage Jesu retfærdighed.
5. Profeternes syner bliver beseglet. Da Kristus gav sig selv som etoffer, blev de gammeltestamentlige profetier, som pegede frem til hans forsonende gerning, beseglet – de var blevet opfyldt.
6. Det højhellige bliver salvet. Denne udtalelse taler om et sted, ikke en person. Det taler om Kristi indsættelse i sin tjeneste som mellemmand i den himmelske helligdom, hvor han går i forbøn for os (Hebr 8,1).