---
title:  Den profetiske kalender
date:  05/03/2020
---

Ved afslutningen af synet om de 2300 aftener og morgener bliver profeten grebet af undren; for han forstod ikke synet (Dan 8,27). Ti år senere kom Gabriel for at hjælpe Daniel til at forstå synet (Dan 9,23). Dette sidste syn giver de manglende oplysninger, og åbenbarer Messias’ gerning, som skal udføres i slutningen af perioden på 70 uger. Ifølge år/dag-princippet og indholdet af de begivenheder, der forudsiges, må de 70 uger opfattes som 490 år. Begyndelsestidspunktet for denne periode er befalingen om at genopbygge Jerusalem (Dan 9,25). Den befaling blev givet af kong Artaxerxes i 457 f. Kr. Det tillod jøderne under Ezras ledelse at genopbygge Jerusalem (Ezra 7). Ifølge Bibelens tekst er 70 uger ”fastsat“ eller ”afskåret“. Det indikerer, at perioden på 490 år er afskåret fra en større tidsperiode, det vil sige de 2300 år, som blev nævnt i Daniel 8. Det indbefatter, at både de 2300 år og de 490 år må have samme begyndelsespunkt, nemlig 457 f.Kr.

Profetien om de 70 uger er delt i tre: 7 uger, 62 uger, og den 70. uge.

De syv uger (49 år) henviser mest sandsynligt til den periode, hvor Jerusalem bliver genopbygget. Efter disse syv uger vil der være 62 uger (434 år) som leder frem til ”en salvet fyrste“ (Dan 9,25) – Messias. 483 år efter Artaxerxes’ befaling, dvs. i år 27 e.Kr., blev Jesus, Messias, døbt og salvet af Helligånden til sin messianske gerning.

I løbet af den 70. uge vil andre betydningsfulde begivenheder finde sted: (1) Messias bliver fjernet (Dan 9,26). Det henviser til Jesu død. (2) Messias ”vil slutte en stærk pagt med de mange i én uge“ (Dan 9,27). Det er den specielle mission, som Jesus og hans apostle havde blandt det jødiske folk. Det fandt sted i den sidste ”uge“, fra 27-34 e.Kr. (3) ”Men midt i ugen vil han bringe slagtoffer og afgrødeoffer til ophør“ (Dan 9,27) Tre og et halvt år efter sin dåb (dvs. midt i ugen) bringer Kristus offersystemet til ophør – i den forstand, at det ikke længere havde nogen profetisk betydning – ved at ofre sig selv som den nye pagts endelige og fuldkomne offer. Derved gjorde han alle andre ofre unødvendige. Den sidste uge i profetien om de 70 uger slutter i 34 e.Kr, da Stefanus lider martyrdøden, og evangeliet begynder at nå ikke alene jøderne, men også hedningerne.

`Til at tænke over. Læs Dan 9,24-27. Selv midt i de store løfter og håbet om Messias læser vi om vold, krig og ødelæggelse. Hvordan kan vi finde forsikring om, at selv midt i livets vanskeligheder findes der stadigvæk håb?`