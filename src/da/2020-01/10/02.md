---
title:  Guds Ords afgørende betydning
date:  01/03/2020
---

`Læs Dan 9,1-2. Daniel siger, at han ”blev opmærksom på angivelsen i bøgerne“ af den profeti, han så nøje studerede. Hvilken bibelsk bog eller bøger hentyder han til?`

Når vi ser nøjere på Daniels bøn, bliver det tydeligt, at den udspringer af hans grundige studium af Guds tidligere åbenbaringer til Moses og profeterne. Idet han ud fra bogrullen med Jeremias’ Bog har set, at hans periode med landflygtighed skal vare halvfjerds år (se jer 25,11-12; Jer 29,10), indser han, hvor betydningsfuldt det historiske øjeblik er, som han lever i.

Lad os huske, at Daniel beder sin bøn i 539 f.Kr., det år, hvor det persiske rige overtager magten efter Babylon. Der er gået næsten 70 år, siden Nebukadnesar erobrede Jerusalem, og ødelagde templet. Ifølge Jeremias’ profeti skal Guds folk altså snart vende hjem til deres eget land. Daniel, som har tillid til Guds Ord, ved, at der snart skal ske noget helt afgørende for hans folk, og at landflygtigheden i Babylon i overensstemmelse med Guds løfte snart vil slutte og folket vende hjem.

Fra sit studium af de dele af Skriften, som han har til rådighed, indser Daniel også, hvor alvorlige hans folks synder er. De har brudt pagten, og har derved ødelagt deres forhold til Gud. Den uundgåelige konsekvens deraf er derfor landflygtighed (3 Mos 26,14-45). Det er Daniels studium af Guds åbenbaring, der giver ham en forståelse af den tid, han lever i, og en følelse af, hvor tvingende nødvendigt det er at bønfalde Gud på folkets vegne.

Idet vi nærmer os afslutningen af vores jords historie, har vi mere end nogensinde brug for at studere og leve i overensstemmelse med Guds Ord. Kun Skriften kan give os den autoritative forklaring på den verden, vi lever i. Bibelen fortæller trods alt beretningen om den store strid mellem godt og ondt, og åbenbarer på den måde, at menneskehedens historie vil få sin afslutning. Det onde vil blive udryddet og Guds evige rige bliver oprettet. Des mere vi studerer Bibelen, des bedre kan vi forstå den situation, verden i dag befinder sig i. Vi kan også se vores plads i den, og hvorfor vi kan have håb midt i en verden, der ikke har noget håb at tilbyde.

`Hvordan kan Bibelen hjælpe os til en vis grad at forstå en tilsyneladende meningsløs verden?`