---
title:  Forbønnens betydning
date:  03/03/2020
---

`Læs Dan 9,5-13. Hvor betydningsfuldt er det, at Daniel bliver ved med at sige, at ”vi“ har syndet, og derved indbefatte sig selv i de synder, der i sidste ende bragte folket i så store vanskeligheder?`

Daniels bøn er en af flere betydningsfulde forbønner i Bibelen. Sådanne bønner rører Guds hjerte, afværger dom og bringer i stedet befrielse fra fjenderne. Da Gud var rede til at udrydde hele den jødiske nation, holdt Moses’ forbøn Guds hånd tilbage (2 Mos 32,7-14; 4 Mos 14,10-25). Selv da en alvorlig tørke var ved at ødelægge landet, svarede Gud Elias’ bøn og udøste regn, som kunne genoplive landet (1 Kong 18).

Når vi beder for familiemedlemmer, venner og andre mennesker eller situationer, hører Gud vores bønner, og kan gribe ind. Nogle gange kan der gå lang tid, før vores bøn bliver besvaret; men vi kan være sikre på, at Gud aldrig glemmer, hvad hans børn har brug for (se Jak 5,16).

I Daniels situation tager han rollen som forbeder eller mellemmand mellem Gud og folket. I sit studium af Skriften indser profeten, hvor syndigt folket er blevet, idet de har overtrådt Guds lov og nægtet at lytte til Guds advarsler. Idet Daniel indser, hvor desperat deres åndelige situation er, beder han om helbredelse og tilgivelse. Men profeten identificerer sig også med sit folk. På en måde er Daniel en illustration på Kristi rolle som vores mellemmand (Joh 17). Men der er en afgørende forskel. Kristus er ”uden synd“ (Hebr 4,15), og har derfor ikke brug for at bekende personlig synd eller frembære et offer for selv at få tilgivelse (Hebr 7,26-27). Men han identificerer sig på en helt speciel måde med syndere. ”Ham, der ikke kendte til synd, har han gjort til synd for os, for at vi kunne blive Guds retfærdighed i ham“ (2 Kor 5,21).

`Til at tænke over. ”Hvis du ville samle alt, som er godt og helligt og ædelt og smukt i mennesket og frembære det for Guds engle som noget, der skal have del i menneskets frelse eller fortjeneste, ville forslaget forkastes som forræderi“ (Ellen White, Faith and Works, s. 24). Hvad lærer disse ord os om vores behov for én, der går i forbøn for os?`