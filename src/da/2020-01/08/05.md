---
title:  Menneskesønnens komme
date:  19/02/2020
---

`Læs Dan 7,13. Hvem er denne menneskesøn, og hvordan kan vi identificere ham? Se også Mark 13,26; Matt 8,20; Matt 9,6; Luk 9,26; Luk 12,8.`

Mens domshandlingen går i gang, kommer en meget vigtig person ind på scenen: Menneskesønnen. Hvem er han? For det første viser Menneskesønnen sig som en individuel himmelsk person. Men som titlen antyder, har han også menneskelige egenskaber. Han er med andre ord en guddommelig-menneskelig person, der kommer for at spille en afgørende rolle i dommen. For det andet er billedet med, at Menneskesønnen kommer i himlens skyer, en almindelig brugt beskrivelse i Det Nye Testamente af Jesu genkomst. Men i Daniel 7 bliver Menneskesønnen ikke specifikt beskrevet som, at han kommer fra himlen ned til jorden, men at han bevæger sig horisontalt fra et sted i himlen til et andet for at kunne træde frem for den gamle af dage. For det tredje antyder beskrivelsen af Menneskesønnen, der kommer i himlens skyer, en synlig manifestation af Herren. Men dette billede minder også om ypperstepræsten, som omgivet af en sky af røgelse går ind i Det allerhelligste på Den store forsoningsdag for at rense helligdommen.

Menneskesønnen er også en kongelig person. Han modtager ”herredømme, ære og kongerige“, og ”alle folk, stammer og tungemål tjente ham“ (Dan 7,14). Udsagnsordet ”tjener“ kan også oversættes med ”tilbeder“. Det findes ni gange i Dan 1-7 (Dan 3,12.14.17-18.28; Dan 6,16.20; Dan 7,14.27) og udtrykker tanken om at vise ærefrygt over for en gud. Som en følge af forsøget på at forandre Guds lov forvrænger det religiøse system repræsenteret ved det lille horn den sande tilbedelse af Gud. Den dom, som fremstilles her, viser, at sand tilbedelse til sidst bliver genoprettet. Det tilbedelsessystem, som pavekirken blandt andet har oprettet, indsætter et syndigt menneske som mellemmand mellem Gud og menneskeheden. Daniel viser, at den eneste mellemmand, som er i stand til at repræsentere menneskeheden over for Gud, er Menneskesønnen. Bibelen siger: ”For der er én Gud og én formidler mellem Gud og mennesker, mennesket Kristus Jesus“ (1 Tim 2,5).

`Til at tænke over. Når vi læser om Jesu liv og karakter i Bibelen, er det en stor trøst for os at vide, at han har en så central rolle i den dom, som beskrives i Dan 7.`