---
title:  Fire dyr
date:  16/02/2020
---

`Læs Dan 7. Hvad er hovedpunkterne i det, Daniel bliver vist, og hvad handler synet om?`

Hvert af de dyr, som Daniel ser, svarer til en sektion af den statue, der blev vist for Nebukadnesar; men nu bliver der givet flere detaljer om hvert rige. Det er interessant, at de skabninger, som symboliserer hedenske riger, alle er urene dyr. Med undtagelse af det fjerde dyr ligner Daniels beskrivelse en række kendte dyr. Dyrene er altså ikke tilfældige symboler; for hvert af dem har nogle egenskaber, der fremhæver nogle sider ved de riger, de repræsenterer.

- Løve: En løve er en passende fremstilling af Babylon. Løver med vinger smykkede paladsets vægge og andre bygningsværker i Babylon. Løven i synet, får til sidst sine vinger revet af, står oprejst som et menneske og bliver givet et menneskehjerte. Denne proces symboliserer det babyloniske riges dekadence under dets sidste konger.
- Bjørn: Bjørnen repræsenterer det medo-persiske rige. Det faktum, at det bliver rejst halvt op, indikerer persernes overlegenhed i forhold til mederne. De tre ribben mellem tænderne står for det medo-persiske riges tre store erobringer: Lydien, Babylon og Egypten.
- Panter: Den hurtige panter repræsenterer det græske rige, som blev oprettet af Alexander den store. De fire vinger gør dette dyr endnu hurtigere, et meget passende billede på Alexander, som i løbet af nogle få år indlemmede hele den dakendte verden under sit herredømme.
- Det frygtelige, rædselsvækkende dyr: De foregående tre dyr bliver sammenlignet med eksisterende dyr: ”det var som en løve“, ”lignede en bjørn“ og ”så ud som en panter“. Men det fjerde dyr beskrives ikke, som om det ligner noget. Dyret med de mange horn synes også langt mere grusomt og umætteligt end de foregående. Det er en meget passende repræsentation af Romerriget, som erobrede, herskede og nedtrådte verden med sine jernfødder.

`Til at tænke over. Flere tusind år af menneskenes historie er kommet og gået, som det blev forudsagt. Vi kan finde trøst i tanken om, at oven over al denne kamp, ufred og til tider totalt kaos styrer Gud. Hvad siger det om Bibelens troværdighed?`