---
title:  Retten blev sat
date:  18/02/2020
---

Efter synet om de fire dyr og det lille horns aktiviteter så profeten en domsscene i himlen (Dan 7,9-10.13-14). Idet retten samles, bliver der sat troner frem, og den gamle af dage tager sæde. Den himmelske scene viser, at mens tusind tusinder og titusind titusinder himmelske væsener tjener den gamle af dage, bliver retten sat og bøgerne åbnet.

Det er vigtigt at lægge mærke til, at denne dom foregår efter de 1260 år, hvor det lille horn var i aktivitet (538-1798 e.Kr.; se fredagsafsnittet), men før oprettelsen af Guds endelige rige. Vi finder faktisk følgende rækkefølge tre gange i synet:

1.	Det lille horns periode (538-1798)
2.	Himmelsk dom
3.	Guds evige rige

`Læs Dan 7,13-14.21-22.26-27. På hvilken måde vil dommen falde ud til Guds folks fordel?`

Det Gamle Testamente beskriver flere forskellige domsscener både fra tabernaklet og templet; men den dom, der her omtales, er anderledes. Dette er en kosmisk domshandling, som ikke alene vedrører det lille horn, men også den Højestes hellige, som til sidst vil modtage riget.

Daniel 7 beskriver ikke selve dommen, og giver heller ikke detaljer mht. dens begyndelse eller afslutning. Men den antyder, at dommen finder sted efter det lille horns angreb på Guds folk. Pointen er altså at understrege begyndelsen af en domshandling, som har kosmiske dimensioner. Fra Daniel 8 og 9 (se de kommende ugers studium) vil vi lære noget om tidspunktet for dommens begyndelse og en sammenhæng mellem denne dom og renselsen af den himmelske helligdom på den himmelske store forsoningsdag. Det synes ganske tydeligt her, at der vil finde en dom sted i himlen før Jesu genkomst, og den vil være til fordel for Guds folk (Dan 7,22).

`Til at tænke over. Hvorfor er en forståelse af, hvad Jesus gjorde for os på korset, så afgørende for, at vi kan have sikkerhed på dommens dag? Hvilket håb vil vi have, eller kan vi i det hele taget have, uden korset? Se Rom 8,1.`