---
title:  Den Højestes hellige
date:  20/02/2020
---

`Læs Dan 7,18.21-22.25.27. Hvad sker der ifølge disse vers med Guds folk?`

”Den Højestes hellige“ er en benævnelse for Guds folk. De angribes af den magt, som repræsenteres af det lille horn. Fordi de insisterer på at forblive trofaste mod Guds Ord, bliver de forfulgt under pavekirkens herredømme. Kristne blev også forfulgt af det hedenske Rom (det fjerde dyr); men den forfølgelse, som omtales i Dan 7,25, er en forfølgelse af de hellige under det lille horn, som kun opstår efter, at den hedenske fase af Romerriget er forbi.

Men Guds folk vil ikke for evigt blive udsat for forfølgelse af verdslige magter. Guds rige vil træde i stedet for denne verdens riger. Det er interessant, at i selve synet bliver ”herredømme, ære og kongerige“ (Dan 7,14) givet til Menneskesønnen. Men i den forklaring, som englen giver, er det ”den Højestes hellige folk“, der modtager kongeriget (Dan 7,18). Dette er ikke en modsigelse. Menneskesønnen er i familie med både Gud og menneskeheden, og hans sejr er derfor en sejr for dem, han repræsenterer.

Da ypperstepræsten spurgte Jesus, om han var Messias, Guds Søn, henviste Jesus til Salme 110,1 og Dan 7,13-14, idet han svarede: ”Det er jeg. Og I skal se Menneskesønnen sidde ved den Almægtiges højre hånd og komme med himlens skyer“ (Mark 14,62). Jesus er altså den, som repræsenterer os ved den himmelske domstol. Han har allerede besejret mørkets magter og deler sin sejr med dem, som kommer nær til ham. Der er derfor ingen grund til at frygte. Som apostlen Paulus siger: ”Men i alt dette mere end sejrer vi ved ham, som har elsket os. For jeg er vis på, at hverken død eller liv eller engle eller magter eller noget nuværende eller noget kommende eller kræfter eller noget i det høje eller i det dybe eller nogen anden skabning kan skille os fra Guds kærlighed i Kristus Jesus, vor Herre“ (Rom 8,37-39).

`Til at tænke over. Læg mærke til, hvor nøjagtigt Daniels syn tusinder af år i forvejen beskriver historien. Det bør hjælpe os til at lære at stole på alle Guds løfter om fremtiden.`