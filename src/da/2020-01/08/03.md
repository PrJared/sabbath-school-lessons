---
title:  Det lille horn
date:  17/02/2020
---

`Læs Dan 7,7-8.19-25. Hvilken magt repræsenterer det lille horn, som opstår direkte fra og forbliver en del af det fjerde dyr?`

I går lærte vi, at det frygtelige dyr med ti horn, som styrede verden med stor grusomhed, repræsenterede det hedenske Romerrige. Vi må nu se på det lille horn og den magt, det repræsenterer. I synet bliver det fjerde dyr vist med ti horn, hvoraf de tre bliver revet af, så der blev plads til det lille horn. Det horn har øjne som et menneske og taler ”store ord“ (Dan 7,8). Det er tydeligt, at det lille horn opstår fra den magt, som repræsenteres af det rædselsvækkende dyr, som er det hedenske Rom. Hornet udvider på en måde eller fortsætter nogle af det hedenske Roms egenskaber. Det er altså en senere periode af den samme magt.

Daniel ser, at dette andet horn førte krig mod de hellige. Englen forklarer for ham, at det lille horn er en konge, som vil udføre tre illegale handlinger: (1) tale imod den Højeste, (2) underkue den Højestes hellige, (3) forsøge at ændre tider og lov. Som en følge deraf vil de hellige gives i hans magt. Dernæst giver englen en tidsramme for det lille horns aktiviteter: én tid, to tider og en halv tid. I denne profetiske tidsprofeti betyder ordet tid år, og perioden er derfor tre og et halvt profetiske år, som i overensstemmelse med år/dag princippet svarer til en periode på 1260 år. I den periode vil det lille horn angribe Gud, forfølge de hellige og forsøge at ændre Guds lov.

`Læs 2 Thess 2,1-12. Hvilke ligheder er der mellem lovløshedens menneske og det lille horn? Hvilken magt mener vi, der er tale om, og hvorfor? Hvad er den eneste magt, der udsprang af det hedenske Rom, som er forblevet en del af Rom, og som strækker sig helt fra det hedenske Rom indtil verdens ende, dvs. at den stadigvæk eksisterer i dag?`