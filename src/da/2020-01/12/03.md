---
title:  Profetier om Syrien og Egypten
date:  16/03/2020
---

`Læs Dan 11,5-14. Hvad sker der?`

Da Alexander døde, blev det store græske rige delt mellem hans fire generaler. To af dem, Seleukus i Syrien (Norden) og Ptolemæus i Egypten (Syden), var i stand til at oprette dynastier, der ville bekæmpe hinanden for at få kontrol over landet.

De fleste Bibelforskere opfatter krigene mellem Nordens konge og Sydens konge, som forudsagt i Dan 11,5-14, som en henvisning til de mange slag, der involverede de to kongehuse. Ifølge profetien ville der blive gjort forsøg på at forene disse to dynastier gennem ægteskab, men alliancen ville blive kortvarig (Dan 11,6). Historiske kilder fortæller os, at Antiokus II Theos (261-246 f.Kr.), som var sønnesøn af Seleukus I, giftede sig med Berenike, en datter af den egyptiske konge Ptolemæsus Filadelfus. Men aftalen varede ikke, og den konflikt, som direkte involverede Guds folk, blev hurtigt genoptaget. Daniel 11 handler altså om nogle vigtige begivenheder, som vil berøre Guds folk i århundreder efter, at profeten Daniel forlader scenen.

Igen kan vi spørge, hvorfor Gud på forhånd åbenbarer alle disse detaljer om krige, der involverer riger, der kæmper mod hinanden for at få magt over hele den del af verden. Grunden er enkel: disse krige rammer Guds folk. Gud fortæller på forhånd om de mange udfordringer, hans folk vil møde i årene fremover. Han er også herre over historien, og når vi sammenligner de profetiske budskaber med de historiske begivenheder, ser vi igen, at det profetiske ord går i opfyldelse som forudsagt. Den Gud, som forudsiger disse hellenistiske rigers omskiftelighed, er den Gud, som kender fremtiden. Han er vores tillid og tro værdig. Han er en stor Gud, ikke en afgud fremstillet af mennesker. Ikke alene styrer han historiens gang; men han kan også styre vores liv, hvis vi giver ham lov.

`Til at tænke over. Læs Es 46,9-10. Hvor meget grundlæggende kristen teologi finder vi i disse to vers, og hvilket håb kan det give os? Tænk over, hvor skræmmende vers 10 kunne være, hvis Gud ikke var kærlig og omsorgsfuld, men hævngerrig og ond.`