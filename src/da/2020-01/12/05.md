---
title:  Den næste magt
date:  18/03/2020
---

`Læs Dan 11,29-39. Hvem er den magt, der fremstår efter det hedenske Rom?`

Dan 11,29-39 omtaler en ny slags magt. Selv om denne magt er en fortsættelse af det hedenske Romerrige, og overtager nogle egenskaber fra sin forgænger, synes den også på nogle områder at være helt anderledes. Bibelen siger, at ”denne gang går det ikke som før“ (Dan 11,29). Hvis vi læser videre, opdager vi, at denne magt handler som en religiøs magt. Den retter sine angreb først og fremmest mod Gud og hans folk. Lad os se på nogle af de handlinger, denne konge udfører.

- For det første vil han ”rette sin vrede mod den hellige pagt“ (Dan 11,30). Det må henvise til Guds pagt om frelse, som kongen modsætter sig.
- For det andet vil denne konge oprette hærstyrker, som ”vanhelliger helligdommen“ og ”afskaffer det daglige offer“ (Dan 11,31). I Daniel 8 så vi, at det lille horn vanærede grundvolden i Guds ”helligdom“ og fjerner ”det daglige offer“ (Dan 8,11). Det må opfattes som et åndeligt angreb imod Kristi tjeneste i den himmelske helligdom.
- For det tredje opstiller denne magt, som en følge af sit angreb på helligdommen, ”Ødelæggelsens vederstyggelighed“ i Guds tempel. Det tilsvarende udtryk ”den ødelæggende forbrydelse“ peger på det lille horns frafaldne handlinger og oprør (Dan 8,13).
- For det fjerde forfølger denne magt Guds folk: ”De indsigtsfulde bliver ofre, for at de kan blive prøvet, lutret og renset, før endetiden kommer“ (Dan 11,35). Dette minder om det lille horn, som styrtede en del af himlens hær og stjernerne til jorden og trampede på dem (Dan 8,10; sml. med Dan 7,25).

For det femte siges det, at ”kongen ophøjer sig og gør sig stor over for enhver gud. Og mod gudernes Gud udtaler han de forunderligste ting“ (Dan 11,36). Det er ingen overraskelse, at det lille horn ”talte store ord“ (Dan 7,8), også imod Gud (Dan 7,25).

`Til at tænke over. Der kunne nævnes andre ligheder; men når vi ser på, hvad Daniel 7 og 8 siger, hvem kan vi da identificere som denne magt, og hvorfor er det så vigtigt for os, på trods af socialt pres, at holde fast ved denne identifikation?`