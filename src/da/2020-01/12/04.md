---
title:  Rom og pagtsfyrsten
date:  17/03/2020
---

`Læs Dan 11,16-28. Denne tekst er vanskelig, men hvilke billeder kan du finde her, som også er brugt andre steder i Daniels Bog?`

I Dan 11,16 ser det ud til, at magten skifter fra den hellenistiske konge til det hedenske Rom. ”Den, der rykker frem imod dem, kan gøre, hvad han finder for godt, da ingen kan holde stand imod ham. Han får fodfæste i det herlige land og bringer ødelæggelse med sig.“ Det herlige land er Jerusalem, et område, hvor det gamle Israel har eksisteret, og den nye magt, der overtager dette område, er det hedenske Rom. Den samme begivenhed bliver også fremstillet i den horisontale udvidelse af det lille horns magt, som når ”det herlige land“ (Dan 8,9). Det virker ret indlysende, at den magt, der styrer verden på dette tidspunkt, er det hedenske Rom.

En række andre indicier i den bibelske tekst forstærker den opfattelse. For eksempel må den, ”der sender sin skatteopkræver“ henvise til kejser Augustus. Det er under hans styre, at Jesus bliver født, og Josef og Maria rejser til Betlehem på grund af folketællingen (Dan 11,20). Ifølge profetien vil denne hersker blive efterfulgt af ”en usling“ (Dan 11,21). Historien viser, at Augustus blev efterfulgt af Tiberius, som var Augustus’ adoptivsøn. Tiberius er kendt for at have været en særling og en modbydelig person.

Det vigtigste er, at ifølge den bibelske tekst var det under Tiberius’ regeringstid, at ”pagtsfyrsten“ skulle blive knust (Dan 11,22). Det er en tydelig henvisning til Kristi korsfæstelse, han som også kaldes ”en salvet fyrste“ (Dan 9,25; se også Matt 27,33-50). Jesus blev korsfæstet under Tiberius’ styre. Henvisningen her til Jesus som ”pagtsfyrsten“ er en stærk indikation, som hjælper os til at se de historiske begivenheders gang, og giver læserne et stærkt bevis på Guds fantastiske forudviden. Gud har haft ret i alt det, der kom før disse profetier, så vi kan have tillid til ham også med hensyn til det, han siger, vil ske i fremtiden.

`Til at tænke over. Selv midt i alle de politiske og historiske begivenheder bliver Jesus af Nazaret, ”pagtsfyrsten“, åbenbaret i teksten.`