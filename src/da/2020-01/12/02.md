---
title:  Profetier om Persien og Grækenland
date:  15/03/2020
---

`Læs Dan 11,1-4. Hvad ser vi heri, som minder os om nogle af de tidligere profetier, vi har set i Daniels Bog?`

Gabriel fortæller Daniel, at der endnu vil fremstå tre persiske konger. De vil blive efterfulgt af en fjerde konge, som vil være den rigeste af dem alle og provokere grækerne. Efter Kyros fik en række på tre konger magt over Persien: Kambyses (530-522 f.Kr.), den falske Smerdis (522 f.Kr.) og Dareios I (522-486 f.Kr.). Den fjerde konge er Xerxes, som omtales i Esters Bog som Ahasverus. Han er meget rig (Est 1,1-7) og samler en enorm hær for at invadere Grækenland, som profetien forudsagde. Men på trods af sin magt bliver han slået af en meget mindre styrke af tapre græske soldater.

Det er ikke svært at genkende Alexander den Store som den mægtige konge, der opstår i Daniel 11,3, og som bliver den absolutte hersker i datidens verden. Han dør som 32-årig og efterlader sig ingen arving til at overtage imperiets herredømme. Riget blev derfor delt mellem hans fire generaler: Seleukus over Syrien og Mesopotamien, Ptolemæus over Egypten, Lysimakus over Trakien og dele af Lilleasien, og Kassander over Makedonien og Grækenland.

`Læs Dan 11,2-4 Dan 8,3-8.20-22. Sammenlign teksterne. Hvordan er de tilsammen med til at identificere Alexander som den magt, der her er tale om?`

Hvad kan vi lære fra dette udvalg af navne, datoer, steder og historiske begivenheder? For det første lærer vi, at profetier går i opfyldelse i overensstemmelse med den guddommelige budbærers forudsigelser. Guds Ord tager ikke fejl. For det andet er Gud herre over historien. Vi får måske indtryk af, at rækkefølgen af politiske magter, ledere og riger skyldes ambitioner hos kejsere, diktatorer og politikere af enhver slags. Men Bibelen åbenbarer, at Gud har den overordnede kontrol og vil bevæge historien i overensstemmelse med sin guddommelige hensigt, som i sidste ende er at udrydde det onde og oprette Guds evige rige.