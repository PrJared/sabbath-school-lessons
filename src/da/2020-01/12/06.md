---
title:  Afsluttende begivenheder
date:  19/03/2020
---

`Læs Dan 11,40-45. Hvad sker der?`

**Endetiden**: Udtrykket forekommer kun i Daniels Bog (Dan 8,17; 11,35.40; 12,4.9). Daniels profetier antyder, at endetiden strækker sig fra pavemagtens fald i 1798 til de dødes opstandelse (Dan 12,2).

**Nordens konge**: Dette navn betegner geografisk først Seleukus’ dynasti, men henviser dernæst til det hedenske og til sidst det pavelige Rom. Det beskriver altså Guds folks åndelige fjende. Vi bør også bemærke, at Nordens konge repræsenterer en falsk efterligning af den sande Gud, som i Bibelen symbolsk forbindes med nord (Es 14,13).

**Sydens konge**: Dette navn betegner først det ptolemæiske dynasti i Egypten, syd for det hellige land. Som profetien udvikler sig, får det en teologisk dimension og bliver af nogle forskere sammenkædet med ateisme. Ellen Whites kommentar til henvisningen til Egypten i Åb 11,8 er: ”Dette er ateisme“ (Mod en bedre fremtid, s. 219).

**Det herlige, hellige bjerg**: På Det Gamle Testamentes tid henviste dette udtryk til Zion, Israels hovedstad og hjerte i Det lovede land. Efter korset bliver Guds folk ikke længere defineret efter etniske og geografiske kriterier. Det hellige bjerg må derfor være en symbolsk betegnelse for Guds folk spredt ud over hele jorden.

**Sydens konge angriber Nordens konge**: Den franske revolution forsøgte at udrydde religion og pavedømmet, men mislykkedes.

**Nordens konge angriber og besejrer Sydens konge**: De religiøse magter med pavedømmet og dets allierede i spidsen vil med tiden sejre over ateismen og danne en koalition med den besejrede fjende.

**Edom, Moab og de ypperste af amonitterne vil undslippe**: nogle af dem, som ikke regnes som Guds sande folk, vil i sidste øjeblik slutte sig til flokken.

**Nordens konge forbereder et angreb på det hellige bjerg, men møder sin ende**: de onde magter bliver ødelagt, og Guds rige bliver oprettet.