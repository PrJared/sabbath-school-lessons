---
title:  Til videre studium
date:  03/01/2020
---

”Bibelen var tænkt som en vejledning for alle, der ønsker at lære deres skabers vilje at kende. Gud gav mennesker profetiens sikre ord. Engle og endog Kristus selv kom for at lade Daniel og Johannes vide, hvad der skulle ske i fremtiden. Disse betydningsfulde emner, som angår vor frelse, blev ikke indhyllet i mystik. De blev ikke åbenbaret på en sådan måde, at den ærlige sandhedssøger kunne blive forvirret eller vildledt. Ved profeten Habakkuk sagde Herren: ‘Skriv synet tydeligt på tavler, så det er let at læse’ (Hab 2,2). Guds ord taler tydeligt til alle, som studerer det under bøn. Hver ærlig sjæl vil finde sandhedens lys. ‘Lys stråler frem for de retfærdige’ (Sl 97,11). Og ingen menighed kan vokse i hellighed, hvis dens medlemmer ikke søger efter sandheden som efter skjulte skatte“ (Ellen White, Mod en bedre fremtid, s. 421).

”Studer historien om Daniel og hans venner. Selv om de levede, hvor de gjorde, og hele tiden mødte fristelser til at tilfredsstille selvet, ærede og herliggjorde de Gud i deres daglige tilværelse. De besluttede sig for at undgå al ondskab. De nægtede at stille sig selv på fjendens vej. Og Gud velsignede deres urokkelige troskab med rige velsignelser“ (Manuscript Releases, [No. 224], 4. bind (Ellen G. White Estate, 1990), s, 169-170).

**Spørgsmål til drøftelse**:

`1.	Når vi studerer Daniels Bog, vil denne tanke komme meget stærkt: Gud er ikke alene hersker over alle nationer; men han kender også hver enkelt af os dybt personligt og indgående. Som vi fx kommer til at se i Dan 2, var han i stand til at give en hedensk konge en drøm. For at kunne få adgang til et menneskes sind, mens vedkommende sover, og placere en drøm i vedkommendes sind, kræves der en nærhed, som vi ikke engang kan begynde at gøre os forestillinger om. Vi vil også se, at drømmens indhold samtidigt viser, at Gud i sidste ende har kontrol selv med verdens store riger og ved, hvordan alt kommer til at ende. Hvordan kan vi finde håb og trøst i disse beskrivelser af virkeligheden? Hvad får det dig til at føle, når du indser, at Gud kender dig så godt, at han til og med kender dine tanker? Hvorfor bliver løftet fra korset så vigtigt i denne sammenhæng?`

`2.	Drøft i klassen forskellen mellem klassiske og apokalyptiske profetier. Hvilke andre eksempler fra Bibelen kan I finde på begge kategorier?`