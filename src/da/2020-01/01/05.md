---
title:  Guds tidsmålestok
date:  01/01/2020
---

Et andet vigtigt begreb, som vi må have i tanke, når vi læser Daniels Bog, er den historiske tilgang til apokalyptiske profetier. Denne tilgang, også kendt som historicisme, er lettere at forstå, hvis vi sammenligner den med modstridende synspunkter som præterisme, futurisme og idealisme.

Præterisme har en tendens til at betragte profetiske begivenheder, der forkyndes i Daniels Bog, som skete de alle i fortiden. Futurisme påstår, at de samme profetier endnu venter på at blive opfyldt i fremtiden. Idealisme mener, at apokalyptiske profetier er symboler på generelle åndelige sandheder uden specifikke historiske referencer.

Historicisme derimod siger, at Gud i apokalyptisk profeti åbenbarer en ubrudt rækkefølge i historien fra profetens tid indtil endetiden. Når vi studerer Daniels Bog, vil vi opdage, at alle de store syner i bogen (Dan 2,7,8,11) gentager denne historiske oversigt fra forskellige synsvinkler og med nye detaljer. Adventistpionererne, også Ellen White, forstod de bibelske profetier i Daniels Bog og Åbenbaringen ud fra den synsvinkel.

`Læs 4 Mos 14,34 Ez 4,5-6. Hvad repræsenterer en ”dag“ i reglen i profetisk sprogbrug?`

Når vi studerer Daniels Bog, må vi også huske, at profetisk tid måles ud fra år-dag princippet. Det vil sige, at en dag i profetierne i reglen svarer til et år i historisk tid. Profetien om de 2300 aftener og morgener bør fx forstås som en henvisning til 2300 år (Dan 8,14). På samme måde bør profetien om de 70 uger forstås som 490 år (Dan 9,24-27).

Denne tidsmålestok ser af indlysende grunde ud til at være korrekt: (1) Siden synerne er symbolske, må den opgivne tid også være symbolsk. (2) Siden de begivenheder, der beskrives i synerne, strækker sig over lange tidsperioder og helt frem til ”endetiden“, bør de tidsafsnit, der korresponderer med disse profetier, fortolkes på tilsvarende måde. (3) År-dag princippet bekræftes i Daniels Bog. Vi finder et tydeligt eksempel i profetien om de 70 uger, som strakte sig fra kong Artaxerxes’ dage til Jesu komme som Messias. Den mest indlysende og rigtige måde at få de profetiske tidsperioder i Daniels Bog til at give mening, er at fortolke dem ud fra år-dag princippet.

`Til at tænke over. Nogle af disse tidsprofetier strækker sig over hundreder, ja tusinder af år. Hvad bør det lære os om tålmodighed?`