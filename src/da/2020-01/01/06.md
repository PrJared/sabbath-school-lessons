---
title:  Betydningen af Daniels Bog i dag
date:  02/01/2020
---

Selv om Daniels Bog blev skrevet for over 2500 år siden, er den stadigvæk dybt relevant for Guds folk i det 21. århundrede. Vi vil se på tre områder, hvor Daniels Bog kan være relevant for os.

Gud er herre over vores liv. Selv når ting går galt, er Gud suveræn og arbejder gennem menneskers tilfældige handlinger for på bedste måde at sørge for sine børn. Daniels erfaring i Babylon minder om Josefs i Egypten og Esters i Persien. Disse tre unge var fanger i fremmede lande og under hedenske nationers overvældende magt. Overfladisk set har de set svage og gudsforladte ud. Men Gud gav dem styrke og brugte dem på mægtig vis. Når vi møder prøvelser, lidelse og modgang, kan vi se tilbage på, hvad Gud gjorde for Daniel, Josef og Ester. Vi kan hvile i visheden om, at Herren er vores Herre, og at han ikke har forladt os midt i vores prøvelser og fristelser.

Gud styrer historiens gang. Fra tid til anden føler vi os urolige over en forvirret og formålsløs verden, som er fuld af synd og ondskab. Men Daniels budskab er, at Gud har kontrol med det hele. I hvert eneste kapitel i Daniels Bog bliver det slået fast, at Gud styrer historiens gang. Ellen White siger: ”I menneskeslægtens historiske annaler synes folkeslagenes trivsel og rigernes opståen og fald at være afhængige af menneskets vilje og dygtighed. Begivenhedernes opståen synes for en stor del at være afhængige af dets magt, ærgerrighed og luner. Men i Guds ord drages forhænget til side, og vi ser bag ved og oven over og igennem hele dette spil og modspil af menneskers interesser og magt og lidenskaber, hvordan barmhjertighedens Gud ved sine virkemidler stille og tålmodigt får alt til at gå efter sin vilje“ (Ellen White, Uddannelse, s. 175).

Gud giver en rollemodel for sit folk i endetiden. Daniel og hans venner tjener som forbilleder for dem, der lever i et samfund, der har et verdensbillede i strid med Bibelens. Når de presses til at gå på kompromis med deres tro og gøre indrømmelser over for det babyloniske system på områder, som ville fornægte deres overgivelse til Gud, forbliver de trofaste mod Guds ord. Deres erfaring i troskab og absolut overgivelse til Gud giver os opmuntring, når vi møder modgang eller til og med forfølgelse for evangeliets skyld. Samtidigt viser Daniel, at det er muligt at yde noget til både stat og lokalsamfund og forblive overgivet til Gud,

`Til at tænke over. Læs Dan 9,23; Dan 10,11-12; Matt 10,29-31. Hvad siger disse vers om Guds interesse for vores personlige kampe?`