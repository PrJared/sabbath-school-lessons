---
title:  Apokalyptiske profetier i Daniels Bog
date:  31/12/2019
---

De profetiske syner, som beskrives i Daniels Bog, er anderledes end de fleste andre gammeltestamentlige profetier. Profetierne i Daniels Bog kaldes apokalyptiske profetier i modsætning til de andre, som kaldes klassiske profetier. En forståelse af forskellen mellem disse to genrer er afgørende for en korrekt forståelse af bibelske profetier.

Apokalyptiske profetier indeholder nogle særlige træk, som adskiller dem fra de såkaldte klassiske profetier:

Syner og drømme. I apokalyptisk profeti benytter Gud hovedsageligt drømme og syner til at videregive sit budskab til profeten. I klassisk profeti modtager profeten ”Herrens Ord“, som kan indbefatte syner. Dette udtryk findes med små variationer ca. 1600 gange hos de klassiske profeter.

Sammensat symbolik. I klassisk profeti er der en begrænset mængde symbolik og i reglen kun symboler, der er realistiske. I apokalyptisk profeti viser Gud profeten symboler og billeder, der ligger uden for menneskers virkelighed, som fx sammensatte dyr eller monstre med vinger og horn.

Ubetinget guddommelig suverænitet. I modsætning til klassisk profeti, hvis opfyldelse ofte er betinget af menneskelig reaktion i forbindelse med Guds pagt med Israel, er apokalyptiske profetier ubetingede. I apokalyptisk profeti åbenbarer Gud verdensrigers opståen og fald fra Daniels tid til endetiden. Denne form for profeti hviler på Guds forudviden og suverænitet og opfyldes uafhængigt af menneskers valg.

`Læs Jon 3,3-10 Dan 7,6. Er der tale om klassiske eller apokalyptiske profeterier i disse tekster? Begrund dit svar.`

Det kan være en stor fordel at kende til de brede profetiske genrer. For det første opdager vi, hvordan Gud benytter forskellige metoder til at kommunikere profetiske budskaber (Hebr 1,1). For det andet hjælper denne viden os til at sætte større pris på Bibelens skønhed og kompleksitet. For det tredje er det en hjælp til at fortolke bibelske profetier ind i hele Bibelens budskab og på rette måde forklare ”sandhedens ord“ (2 Tim 2,15).

`Læs Hos 3,4-5 Amos 8,11 Zak 9,1. På bagrund af tekster som disse forventer nogle kristne i dag, at de afsluttende begivenheder i verdens historie vil finde sted i Mellemøsten. Kan kendskab til forskellen mellem apokalyptisk og klassisk profeti hjælpe os med en klar tolkning af disse skriftsteder?`