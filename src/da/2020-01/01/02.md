---
title:  Kristus er centrum i Daniels Bog
date:  29/12/2019
---

`Læs Luk 24,25-27 Joh 5,39 2 Kor 1,19-20. På hvilke måder er Kristus centrum i Skriften?`

Der er ingen tvivl om, at Jesus står centralt i Skriften, og det indbefatter også Daniels Bog. For eksempel viser kapitel 1, om end på en begrænset og ufuldkommen måde, at Daniels erfaring ligner Kristi erfaring. Han forlod Himlen for at leve i vores syndige verden, og udsættes for mørkets magter. Daniel og hans venner bliver givet Kristus-lig visdom fra himlen, så de kan møde den babyloniske kulturs udfordringer. Kapitel 2 beskriver endetidens (eskatologiske) sten (Dan 2,34), som en angivelse af, at Kristi rige til sidst vil erstatte alle denne verdens riger.

Kapitel 3 åbenbarer Kristus, som vandrer sammen med sine trofaste tjenere i ildovnen. Kapitel 4 viser, hvordan Gud for en tid fjerner Nebukadnesar fra magten, så kongen kan forstå, at ”det er himlen, der er hersker“ (Dan 4,23). Udtrykket ”det er himlen, der er hersker“ minder os om, at Kristus, som ”Menneskesønnen“ (Dan 7,13) bliver givet herredømmet og kongeriget, som det fremgår af kapitel 7. Kapitel 5 viser os kong Belshassars skæbne og Babylons fald, da perserne besejrede det om natten under kongens udskejelser og fest. Det er et billede på Satans nederlag og udslettelsen af endetidens Babylon ved Kristus og hans engle. Kapitel 6 viser os et plot imod Daniel, som minder om de falske anklager, der blev rettet mod Jesus af ypperstepræsterne. Kong Dareios forsøger til og med uden held at redde Daniel, ligesom Pilatus uden held forsøger at redde Jesus (Matt 27,17-24). Kapitel 7 beskriver Kristus som Menneskesønnen, som modtager riget og hersker over sit folk. Kapitel 8 viser os Kristus som offeret, hvis død på ny stadfæster pagten mellem Gud og hans folk. Og kapitlerne 10-12 præsenterer Kristus som Mikael, den store fyrste, der bekæmper de onde magter og med sin sejr befrier Guds folk fra dødens magt.

Lad os derfor huske, at Kristus er centrum i Daniels Bog. I hvert eneste kapitel i bogen er der erfaringer eller tanker, der peger på Kristus.

`Til at tænke over. Hvordan kan vi både i medgang og modgang lære at have Kristus som centrum i vores liv? Hvorfor er det vigtigt, at han er det?`