---
title:  En stor strid
date:  11/03/2020
---

`Læs Dan 10,20-21. Hvad åbenbares her for Daniel?`

Den himmelske budbærer trækker forhænget til side og viser Daniel den kosmiske strid, som foregår bag scenen af menneskehedens historie. I det øjeblik, Daniel begyndte at bede, startede en åndelig kamp mellem himmel og jord. Himmelske væsener kæmpede med kongen af Persien, for at han skulle lade jøderne få lov til at fortsætte genopbygningen af templet. I begyndelsen af Daniel 10 får vi at vide, at perserkongen er Kyros. Men en menneskelig konge kan ikke på egen hånd gøre stor modstand mod et himmelsk væsen. Det antyder, at bag den menneskelige konge stod en åndelig magt, som fik Kyros til at standse jøderne i genopbygningen af templet.

Vi finder en lignende situation i Ezekiel 28, hvor kongen af Tyrus repræsenterer Satan, den åndelige magt, som står bag den menneskelige fyrste i den by. Det er derfor ingen overraskelse, at ”Persiens konger“ (10,13), som Mikael kommer for at kæmpe imod, inkluderer Satan og hans engle. Det viser, at den menneskelige modstand imod at genopbygge templet i Jerusalem, har et modstykke i den åndelige sfære.

`Læs Dan 10,13. Hvilken form for kamp beskrives her?`

”Mens Satan arbejdede på at påvirke de øverste myndigheder i det medo-persiske rige til at vise Guds folk deres mishag, arbejdede himmelske engle på de landflygtiges side. Hele Himmelen var interesseret i denne strid. Profeten Daniel giver os et indblik i den vældige kamp mellem det godes og det ondes kræfter. Gabriel kæmpede med mørkets magter i tre uger for at modvirke den indflydelse, som blev øvet over Kyros’ sind. Inden kampen sluttede, kom Kristus selv Gabriel til hjælp. Gabriel sagde: ‘Fyrsten over perserriget har stået mig imod i enogtyve dage, men Mikael, en af de fornemste fyrster, kom mig til hjælp, da jeg var ladt tilbage dér hos Persiens konger’ (Dan 10,13). Himmelen gjorde alt for at hjælpe Guds folk. Til sidst var sejren sikret. De fjendtlige kræfter blev holdt i skak, så længe Kyros levede, og ligeledes under hans søn Kambyses, som regerede omkring syv et halvt år“ (Ellen White, Profeter og konger, s. 278).