---
title:  En sejrende fyrste
date:  12/03/2020
---

Den mest fremtrædende person i Daniels Bog er ham, som i begyndelsen kaldes ”menneskesøn“ (Dan 7,13) eller ”fyrsten for hæren“ (Dan 8,11). Senere får vi at vide, at hans navn er Mikael (Dan 10,12), som betyder ”Hvem er som Gud?“ Han kommer for at hjælpe Gabriel i kampen med kongen af Persien (Dan 10,13). Englen omtaler denne himmelske person som ”Mikael, jeres fyrste“ (Dan 10,21), altså Guds folks fyrste. Mikael optræder senere i Daniels Bog som den, der står ved sit folks side (Dan 12,1). I Jud 9 finder vi ud af, at Mikael, som også omtales som ærkeengel, kæmpede med Satan og opvakte Moses. Åb 12,7 afslører, at Mikael står som leder af den himmelske hær, som besejrer Satan og hans faldne engle. Mikael er altså ingen anden end Jesus Kristus. Ligesom det persiske rige har en øverste hærfører, en åndelig magt, som står bagved dets menneskelige leder, så har Guds folk Mikael, deres øverste leder, som kæmper og vinder den kosmiske strid for sit folk.

`Læs Kol 2,15. Hvordan har Jesus opnået sejr i den kosmiske strid?`

Når vi møder ondskabens magter, kan vi stole på vores leder Jesus. Han besejrede Satan i begyndelsen af sit offentlige arbejde på jorden. Han besejrede ham i ørkenen, da han blev fristet, han kæmpede imod horder af onde ånder, og han befriede mennesker fra mørkets magter. Jesus besejrede også det onde, da det viste sig bag Peters forsøg på at tale ham fra at fortsætte mod Golgata. I sine sidste ord til disciplene talte Jesus om sin nært forestående død som en kamp, der vil ende med en afgørende sejr over Satan: ”Nu fældes der dom over denne verden, nu skal denne verdens fyrste jages ud. Og når jeg er blevet ophøjet fra jorden, vil jeg drage alle til mig“ (Joh 12,31-32).

Nogle gange ser det virkelig slemt ud, når vi kigger os omkring. Vold, umoral, korruption og sygdom dukker op allevegne. En fjende, der ikke er af kød og blod, angriber os brutalt fra alle sider. Men uanset, hvor vanskelige kampe, vi må kæmpe, kæmper Jesus for os, og står som vores fyrste og ypperstepræst i den himmelske helligdom.

`Til at tænke over. Hvordan kan vi gøre løftet om at være sejrvindere til en virkelighed i vores kristenliv?`