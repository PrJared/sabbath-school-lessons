---
title:  Rørt af en engel
date:  10/03/2020
---

`Læs Dan 10,10-19. Hvad sker der, hver gang en engel rører ved Daniel?`

Overvældet af skinnet fra guddommeligt lys falder profeten til jorden. Dernæst viser en engel sig, og rører ved ham, og trøster ham. Når vi læser beretningen, vil vi opdage, at englen rører ved Daniel tre gange.

Første gang Daniel bliver rørt, bliver han i stand at rejse sig og høre de trøstende ord fra himlen: ”Frygt ikke, Daniel, for fra den første dag du satte dig for at opnå indsigt og at ydmyge dig for din Gud, er dine ord blevet hørt, og jeg er kommet for dine ords skyld“ (Dan 10,12). Daniels bøn har nået himlen. For os er det en forsikring om, at Gud hører vores bønner. Det er en stor trøst, når vi oplever vanskelige tider.

Anden gang bliver Daniel i stand til at tale. Profeten udøser sine ord for Herren: ”Herre, ved synet fik jeg krampe, og jeg havde ikke flere kræfter. Hvordan kan jeg, din tjener, tale med dig, der er min herre, når der ikke er mere kraft i mig, og min livsånde forsvinder?“ (Dan 10,16-17). Ikke alene taler Gud til os, han ønsker også at åbne vores mund, så vi kan fortælle ham om vores følelser, behov og forhåbninger.

Tredje gang Daniel bliver rørt af englen, giver det ham styrke. Daniel indser sin utilstrækkelighed, og englen rører ved ham og trøster ham med Guds fred. ”Frygt ikke, du højtelskede mand! Fred være med dig! Vær stærk! Vær stærk!“ (Dan 10,19). Husk, at englen er blevet sendt til Daniel som svar på hans bøn. Han skal give ham indsigt og forståelse. Synet, der beskrives i kapitel 11 er altså det svar, der skal opmuntre Daniel i hans sorg og meditation over situationen i Jerusalem. Når Gud står på vores side, kan vi have fred, også når vi møder prøvelser. Hans kærlige berøring gør os i stand til at se fremtiden i møde med håb.

`Til at tænke over. ”For os almindelige mennesker kan Himmelen være ganske nær“ (Ellen White, Jesu liv, s. 24). Hvor tit tænker du over, hvor nært sammenknyttet himlen og jorden er? Ville du leve anderledes, hvis du altid holdt denne sandhed i live i dit hjerte og sind?`