---
title:  Faste og bøn – igen
date:  08/03/2020
---

`Læs Dan 10,1-3. Hvad ser vi igen, at Daniel foretager sig?`

Daniel går ikke i detaljer med, hvorfor han sørgede i denne lange periode. Men en sådan intens forbøn var sandsynligvis motiveret af de jøders situation, som netop var vendt tilbage til Jerusalem fra Babylon.

`Læs Ezra 4,1-5. Hvilke udfordringer mødte jøderne, da de kom tilbage til Jerusalem?`

Ezra 4,1-5 fortæller, hvordan jøderne senere (omkring år 520 f.Kr.) mødte stor modstand, da de forsøgte at genopbygge templet. Falske rapporter blev af samaritanerne sendt til det persiske hof, hvor Guds folks fjender forsøgte at overtale kongen til at standse genopbygningen. Noget tilsvarende skete på Daniels tid (år 537 f.Kr.), hvor Kyros havde ladet de første jøder vende tilbage til Jerusalem. Under en sådan krise tryglede Daniel i tre uger Gud om at påvirke Kyros, så han støttede de hjemvendte jøder.

På dette tidspunkt er Daniel nok tæt på 90 år gammel. Han er ikke optaget af sig selv, men af sit folk og de udfordringer, de står over for. Og han bliver ved med at bede i tre uger, før han modtager et svar fra Gud. I den periode spiste profeten meget lidt og holdt sig fra visse fødevarer, og salvede sig ikke med olie. Han er totalt ligeglad med sin egen komfort eller sit udseende. Men han er dybt bekymret for sine medjøders velfærd i Jerusalem, 1500 km borte.

Når vi betragter Daniels bønneliv, finder vi nogle værdifulde lærdomme. For det første bør vi være udholdende i vores bøn, selv om vores ønsker ikke bliver besvaret med det samme. For det andet bør vi sætte tid af til at bede for andre. Forbøn for andre er noget helt specielt. Husk, at ”da Job gik i forbøn for sine venner, vendte Herren hans skæbne“ (Job 42,10). For det tredje får bøn Gud til at gøre noget konkret og virkeligt. Lad os derfor altid bede, alle mulige slags bønner. Lad os bringe vores byrder til Gud i bøn, når vi står over for overvældende prøvelser, store problemer og ulidelige udfordringer (Ef 6,18).

`Til at tænke over. Læs Dan 10,12. Hvad lærer det os om bøn som en objektiv erfaring, der påvirker Gud til at gøre noget, frem for at det kun er en subjektiv erfaring, som får os til at synes godt om Gud?`