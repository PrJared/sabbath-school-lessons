---
title:  Et syn om fyrsten
date:  09/03/2020
---

`Læs Dan 10,4-9.`

Idet Daniel beskriver sin oplevelse, er det svært for os at forestille os den overvældende pragt, han ser. Den menneskelige skikkelse (Dan 10,5-6) minder os om ”menneskesønnen“, som beskrives i synet om den himmelske domsscene (Dan 7,13). Hans linneddragt minder om en præsts klæder (3 Mos 16,4), som igen sammenligner denne person med ”fyrsten for hæren“, som beskrives i forbindelse med den himmelske helligdom (Daniel 8). Guld forbindes også med præstedragten som et tegn på kongelig værdighed. Og til sidst beskrives denne person som overnaturlig ved at sammenligne ham med lyn, ild, og kobber. Dette er en person, som har præstelige, kongelige og militære egenskaber. Det er også interessant, at han beskrives med lignende egenskaber som det himmelske væsen, der viste sig for Josva lige før kampen om Jeriko (Jos 5,13-14). I synet ser Josva ”føreren for Herrens hær“. Det er interessant, at ordet ”fører“ (sar) i Josvas Bog er det samme ord, som oversættes med ”fyrste“ i omtalen af Mikael i Dan 10,21. Men der er en endnu tydeligere parallel mellem Daniel og Johannes.

`Læs Dan 10 Jos 5,13-15 Åb 1,12-18. Hvilke ligheder finder vi mellem Daniels syn af Gud og de syner, Josva og Johannes så?`

Daniel fortæller, at de, som var sammen med ham, blev skrækslagne og flygtede. Daniel selv faldt kraftesløs til jorden. Guds tilstedeværelse overmandede ham. Men på trods af hans umiddelbare frygt viser det syn, Daniel får, at Gud har kontrol med historien. Idet synet skrider frem, vil vi se, at Gud giver Daniel en oversigt over menneskehedens historie fra profetens egen tid frem til Guds riges oprettelse (Daniel 11 og 12).

`Til at tænke over. Vi har gentagne gange i Daniels Bog set, at Gud kan styre menneskenes historie. Hvad kan han gøre med vores individuelle liv?`