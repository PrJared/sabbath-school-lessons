---
title:  Mikael, vores fyrste
date:  22/03/2020
---

`Læs Dan 12,1. Hvem ændrer historiens gang i endetiden? Hvordan hjælper Rom 8,34 og Hebr 7,25 os til at forstå, hvad denne tekst betyder?`

Indtil nu er hvert eneste kapitel i Daniels Bog begyndt med at nævne en hedensk nations hersker. Daniel 12 begynder også med en hersker, men i modsætning til alle de andre kapitler er denne hersker en guddommelig fyrste, som fremstår for at frelse Guds folk fra dets fjender.

Som vi så i vores studium af Daniel 10, er Mikael det samme himmelske væsen, som viste sig for Daniel ved floden Tigris. Der blev han fremstillet som den himmelske repræsentant for Guds folk. Andre steder i Daniels Bog fremstår han som Menneskesønnen (Dan 7), fyrste over hæren (Dan 8) og Messias – den salvede fyrste (Dan 9). Mikael, hvis navn betyder ”hvem er som Gud?“ er altså ingen anden end Jesus selv.

Det er vigtigt at bemærke tidspunktet for Mikaels indgriben. Ifølge Dan 12,1 sker det ”på den tid“. Dette udtryk henviser til den tid, der netop er blevet omtalt i Dan 11,40-45. Det er den periode, der strækker sig fra pavedømmets fald i 1798 indtil opstandelsen ved tidens ende (Dan 12,2).

Vi kan uddrage to vigtige sider ved Mikaels gerning ud fra udsagnsordet ”fremstår“, som benyttes i Dan 12,1 for at beskrive hans handlinger. For det første svarer ordet ”fremstår“ til, at konger fremstår for at besejre og herske. Udsagnsordet har først og fremmest en militær sammenhæng. Det viser, at Mikael handler som en militær leder, der beskytter sit folk og leder dem på en særlig måde i de sidste faser af den store strid.

For det andet peger ordet ”fremstår“ også til en domshandling. Mikael fremstår for at optræde som forsvarer ved den himmelske domsstol. Som Menneskesøn træder han frem for den gamle af dage for at repræsentere Guds folk i den undersøgende dom (Dan 7,9-14). At Mikael fremstår, fremhæver altså den militære og juridiske side af hans gerning. Han har med andre ord fået magt til at besejre Guds fjender og myndighed til at repræsentere Guds folk i den himmelske domsscene.

`Til at tænke over. Hvad betyder det, at Mikael fremstår på vores vegne, også nu? Hvilket håb giver det os syndere?`