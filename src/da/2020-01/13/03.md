---
title:  Indskrevet i bogen
date:  23/03/2020
---

`Læs Dan 12,1. Hvad betyder det at være ”indskrevet i bogen“?`

Den tid, hvor Mikael fremstår, er også beskrevet som en trængselstid, der ikke har været magen til. Dette falder sammen med, at Guds Ånd vil blive trukket væk fra den oprørske menneskehed. Dernæst vil de syv sidste plager, som udtrykker Guds vrede over folkene, blive tømt ud over endetidens Babylon (Åb 16; Åb 18,20-24), og mørkets magter vil blive sluppet løs over verden. Ellen White skriver om den tid: ”Satan vil da styrte jordens beboere ud i én stor endelig

strid. Når Guds engle holder op med at styre de voldsomme, menneskelige lidenskaber, vil alle stridens elementer blive sluppet løs. Hele verden rives med i en ødelæggelse langt værre end den, der overgik det gamle Jerusalem“ (Mod en bedre fremtid, s. 497).

Men Guds folk vil blive befriet i denne forfærdelige periode; for i den undersøgende dom i himlen er de blevet retfærdiggjort af Jesus, den himmelske ypperstepræst, og deres navne er indskrevet i bogen.

For at forstå betydningen af den bog, bør vi huske, at Bibelen omtaler to slags himmelske bøger. Den ene indeholder navnene på dem, der tilhører Herren og nogle gange omtales som livets bog (2 Mos 32,32; Luk 10,20; Sl 69,29; Fil 4,3; Åb 17,8).

I tillæg til livets bog omtaler Bibelen bøger, der indeholder menneskenes gerninger (Sl 56,9; Mal 3,16; Es 65,6). Disse bøger benyttes ved den himmelske domstol for at afgøre hvert menneskes overgivelse til Gud. Det er himmelske optegnelser, ”databaser“, som indeholder hvert eneste menneskes navn og gerninger. Nogle bryder sig ikke om tanken om, at deres navn og især deres gerninger er nedskrevet i himlen. Men når vi overgiver vores liv til Kristus, bliver vores navn indskrevet i livets bog, og vores dårlige gerninger slettes i dommen. Disse himmelske optegnelser giver juridiske beviser over for hele universet om, at vi tilhører Jesus og derfor har ret til at blive beskyttet i trængselstiden.

`Til at tænke over. Hvorfor er det kun Kristi retfærdighed, som bliver tilregnet os, der giver grundlag for vores håb om at blive fundet ”indskrevet i bogen“? Del dit svar med klassen på sabbatten.`