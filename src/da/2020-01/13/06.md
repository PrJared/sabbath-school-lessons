---
title:  Ventetiden
date:  26/03/2020
---

`Læs Dan 12,5-13. Hvordan ender bogen?`

Det er interessant, at den sidste scene i bogen finder sted ved ”floden“ eller Tigris, som var stedet, hvor Daniel fik sit sidste store syn (Dan 10,4). Men det hebraiske ord, som bruges her, er ikke det almindelige ord for ”flod“, men udtrykket ye’or, som normalt angiver floden Nilen. Det minder os om udgangen af Egypten og viser, at på samme måde, som Herren reddede Israel ud fra Egypten, vil han også redde sit folk i endetiden.

Der gives tre profetiske tidsperioder. Den første ”en tid, to tider og en halv tid“, besvarer spørgsmålet ”Hvor længe varer det, før disse underfulde begivenheder får ende?“ (Dan 12,6). Ordet ”underfulde“ henviser til de ting, der er blevet vist i synet i Daniel 11, som er en uddybelse af Daniel 7 og 8. Helt præcist blev denne tidsperiode nævnt i Dan 7,25 og senere i Åb 11,3; Åb 12,6.14 og Åb 13,5. Den svarer også til de 1260 år med paveligt herredømme, som strakte sig fra 538 til 1798 e.Kr. og Dan 11,32-35 henviser til den samme forfølgelse uden at nævne periodens varighed.

De to andre tidsperioder, 1290 og 1335 dage, besvarer spørgsmålet ”Herre, hvad skal dette ende med?“ som Daniel selv stillede til manden i linneddragten. Begge begynder med afskaffelsen af ”det daglige offer“ og opstillingen af ”Ødelæggelsens Vederstyggelighed.“ I vores studium af Daniel 8 lærte vi, at ”det daglige offer“ henviser til Kristi kontinuerlige forbøn, som blev erstattet med et falsk tilbedelsessystem. Denne profetiske periode starter altså i 508 e.Kr., hvor Clovis, den franske konge, gik over til den katolske tro. Denne vigtige begivenhed banede vejen for en union mellem kirke og stat, som varede ved i hele Middelalderen. De 1290 dage endte altså i 1798, da paven blev arresteret under den franske kejser Napoleons herredømme. De 1335 dage, den sidste profetiske periode, som omtales i Daniels Bog, endte i 1843. Det var på det tidspunkt, at Millerbevægelsen opstod med et fornyet studium af bibelske profetier. Det var en tid, hvor man ventede og håbede på, at Jesus snart kom igen.

`Til at tænke over. I hele Daniels Bog har vi set to ting: forfølgelse af Guds folk, og at Guds folk til sidst bliver retfærdiggjort og frelst. Hvordan kan det hjælpe os til at forblive trofaste, uanset, hvilke prøvelser vi møder lige nu?`