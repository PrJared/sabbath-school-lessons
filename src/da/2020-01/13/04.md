---
title:  Opstandelsen
date:  24/03/2020
---

`Læs Dan 12,2-3. Hvilken begivenhed tales der om i disse vers? Hvorfor er denne begivenhed så vigtig for os, når vi tænker på, hvordan vi opfatter døden?`

Daniels Bog kommer med den måske mest tydelige henvisning til den kommende opstandelse i Det Gamle Testamente. Når vi reflekterer over denne tekst, kan vi lære nogle meget vigtige sandheder. For det første indikerer billedet med søvn, at der ikke bor en udødelig sjæl i menneskenes krop. Mennesket er en udelelig helhed med krop, sind og ånd. Når et menneske dør, ophører det med at eksistere og har ingen bevidsthed før opstandelsen. For det andet peger teksten på den kommende opstandelse som en genoprettelse af det, der sker som en følge af synd. Udtrykket ”i jorden“ i Dan 12,2 siger egentlig på originalsproget ”jord af støv“. Denne usædvanlige ordstilling peger tilbage til 1 Mos 3,19, som er det eneste andet sted, hvor ordet ”jord“ går forud for ordet ”støv“. Det antyder, at den dødserklæring, der blev udtalt ved Adams fald, vil blive ændret og døden vil ikke længere herske. Paulus siger: ”Døden er opslugt og besejret“ (1 Kor 15,54).

`Læs Rom 8,18 Hebr 2,14-15. Hvad er grunden til, at vi ikke behøver at være bange for døden?`

Død ødelægger og afslutter alt her i verden. Men vi har et løfte om, at døden ikke får det sidste ord for de trofaste troende. Døden er en besejret fjende. Da Kristus brød dødens lænker og opstod fra graven, gav han døden dødsstødet. Derfor kan vi nu se ud over dødens midlertidige virkelighed til den endelige virkelighed og det evige liv, vi modtager fra Gud i Kristus. Fordi Mikael fremstår (Dan 12,1) vil de, som tilhører ham, også opstå. De vil stå op af jorden og stråle som stjerner i al evighed.

`Til at tænke over. Hvordan kan vi, midt i livets kampe og smerte, finde håb og trøst i løftet om en opstandelse til sidst? Hvorfor betyder alt andet egentlig ikke noget?`