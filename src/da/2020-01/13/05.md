---
title:  Den forseglede bog
date:  25/03/2020
---

`Læs Dan 12,4 Joh 14,29. Hvorfor skulle Daniels Bog være forseglet indtil endetiden?`

Ved afslutningen af den sidste store del af bogen (Dan 10,1-12,4) får profeten befaling om at forsegle bogen indtil endetiden. Samtidigt forudsiger englen, at ”mange skal flakke om, men kundskaben skal blive stor“ (Dan 12,4). Selv om nogle, der har studeret Daniel, tager dette som en forudsigelse om videnskabelig fremgang, som også kunne være tilfældet, synes sammenhængen at antyde, at udtrykket oversat med ”flakke om“ henviser til et grundigt studium af Daniels Bog i sig selv. Når vi ser tilbage på historien, opdager vi, at Daniel i mange århundreder forblev et ukendt stykke litteratur. Den har muligvis været kendt og studeret nogle steder, men nogle af dens hovedlærdomme og profetier forblev hemmelige. Det gælder fx profetierne om renselsen af den himmelske helligdom, dommen, det lille horns identitet og gerninger, samt tidsrammen for disse profetier. Disse ting var langt fra tydelige.

Men fra den protestantiske reformation og fremefter begyndte flere og flere at studere Daniels Bog. Dog er det kun i endetiden, at bogen endelig er blevet helt åben og dens indhold fuldt ud fortolket. Ellen White bemærker: ”Efter 1798 er seglet på Daniels Bog blevet brudt, kendskabet til profetierne er øget, og mange har forkyndt det alvorsfulde budskab om dommens nærhed“ (Mod en bedre fremtid, s. 287).

”Ved slutningen af det 18. århundrede og begyndelsen af det 19. århundrede blev en ny interesse for profetierne i Daniels Bog og Åbenbaringsbogen vækket i meget forskellige dele af verden. Studiet af disse profetier førte til udbredt tro på, at Jesu andet komme var nær. Mange fortolkere i England, Joseph Wolff i Mellemøsten, Manuel Lacunza i Sydamerika og William Miller i USA sammen med en stor skare af andre, der studerede profetierne, erklærede på baggrund af deres studier af profetierne i Daniels Bog, at Jesu genkomst var nært forestående. I dag er denne overbevisning blevet drivkraften bag en verdensomspændende bevægelse“ (The Seventh-day Adventist Bible Commentary, 4. bind, s. 879).

`Til at tænke over. Tænk over den store fordel, vi har i dag, hvor vi kan se tilbage på verdenshistorien og se opfyldelsen af disse historiske profetier i Daniels Bog. Tænk over, hvordan det kan hjælpe os til at have tillid til alle Guds løfter?`