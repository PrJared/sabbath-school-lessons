---
title:  En uindbudt gæst
date:  03/02/2020
---

`Læs Dan 5,5-8. Hvad sker der, og hvorfor reagerer kongen, som han gør? Hvordan ligner denne beretning den, vi finder i Dan 2, og hvorfor er denne parallel vigtig? (Se Sl 96,5; Kol 1,15-17).`

Ligesom Nebukadnesar gjorde i de tidligere krisesituationer (Dan 2,2; 4,7), tilkalder Belshassar besværgerne, stjernetyderne og himmelgranskerne for at tyde den mystiske skrift. For at sikre sig, at de gør deres bedste, lover kongen dem overdådig ære: (1) purpurfarvede klæder, som i oldtiden kun blev båret af kongelige personer (Est 8,15); (2) en guldkæde, som var et tegn på høj social rang (1 Mos 41,42); og (3) den tredjemægtigste stilling i riget. Denne sidste belønning genspejler meget nøjagtigt de historiske omstændigheder i Babylon på den tid. Belshassar var den næst mægtigste, fordi han var medregent sammen med sin far Nabonid, og derfor tilbyder han den tredjemægtigste stilling som belønning. Men på trods af de fristende belønninger er vismændene endnu en gang ude af stand til at give en forklaring.

Så oveni alle sine andre synder forsøger kongen at finde visdom hos den forkerte kilde. De babyloniske eksperter kan ikke tyde budskabet. Som vi skal se i afsnittet til i morgen, er det skrevet på deres eget sprog aramæisk; men de kan ikke forstå ordene. Det minder os om, hvad Gud siger gennem Esajas: ”de vises visdom skal ødelægges, de kloges klogskab tilintetgøres“ (Es 29,14). Efter at have citeret dette vers, siger Paulus i 1 Kor 1,20-21: ”Hvor er de vise henne, hvor er de skriftkloge, hvor er denne verdens kloge hoveder? Har Gud ikke gjort verdens visdom til dårskab? For da Gud i sin visdom ikke ville, at verden skulle kende ham gennem sin egen visdom, besluttede Gud at frelse dem, som tror, ved den dårskab, der prædikes om.“

Nogle sandheder er for vigtige til at blive overladt til menneskers forsøg på selv at tyde dem. Derfor åbenbarer Guds selv disse sandheder for os.

`Til at tænke over. Tænk over, hvad belønningen ville blive, og hvor værdiløs den i virkeligheden var, når vi ved, hvad der snart skulle ske. Det bør minde os om, hvor forbigående denne verdens rigdom kan være, og hvorfor vi altid bør have evigheden for øje i alt, hvad vi foretager os.`