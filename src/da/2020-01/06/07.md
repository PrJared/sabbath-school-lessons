---
title:  Til videre studium
date:  07/02/2020
---

I oldtiden var det almindeligt med store fester ved kongernes hof. Konger elskede at arrangere gilder med overdådighed og luksus for at fremvise deres storhed og selvsikkerhed. Selv om vi ikke kender alle detaljer omkring Belshassars fest, ved vi, at den fandt sted, mens den medo-persiske hær var klar til at angribe Babylon. Menneskeligt set var der ingen grund til panik. Babylon havde befæstede mure, et fødelager, der var tilstrækkeligt til flere år, og masser af vand; for Eufrat løb tværs igennem byen. Belshassar ser derfor ikke noget problem i at arrangere en fest, mens fjenden omringer byen. Han beordrer en mindeværdig fejring, som snart udvikler sig til et orgie. Hvilket mægtigt eksempel på menneskeligt overmod, især når det ses i modsætning til Guds magt. Gennem Daniel fortæller Gud kongen, at på trods af de mange muligheder, han havde haft for at lære sandheden at kende, havde han ikke æret ”den Gud, som holder dit liv og alle dine veje i sin hånd“ (Dan 5,23).

”Nationernes historie taler til os i dag. Gud har tildelt hver eneste nation og hvert enkelt menneske en plads i sin store plan. I dag bliver både mennesker og nationer prøvet med det lod, som han, der aldrig tager fejl, holder i sin hånd. Alle afgør selv deres skæbne, og Gud holder kontrol med alt for at gennemføre sin vilje“ (Ellen White, Profeter og konger, s. 259).

**Spørgsmål til drøftelse**:

`1.	Drøft i klassen jeres svar på søndagsafsnittets spørgsmål om, hvordan det samfund og den kultur, vi lever i, vanhelliger Guds sandhed. Hvordan sker det, og hvordan bør vi som kirke og enkeltpersoner reagere på disse krænkelser?`

`2.	Læs Dan 5,23. Hvilke vigtige åndelige principper finder vi i det vers? Hvordan advarer teksten fx os om trods imod Gud? Eller hvad lærer den os om Gud, ikke alene som skaber, men også som opretholder af vores liv?`

`3.	Selv uden at forstå, hvad skriften på væggen betød, var Belshassar skrækslagen (Dan 5,6). Hvad siger det om at leve med en dårlig samvittighed?`