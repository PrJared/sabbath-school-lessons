---
title:  Babylons fald
date:  06/02/2020
---

`Læs Dan 5,29-31 Åb 14,8; 16,19; 18,2. Hvad kan vi lære af Babylons fald på Belshassars tid, som peger frem til Babylons fald i endetiden?`

Med alle sine fejl var Belshassar trods alt en mand, der stod ved sine ord. Selv om han fik dårlige nyheder, var han tilfreds med den tydning, som Daniel gav, og han gav ham alle de lovede gaver. Ved at indrømme sandheden i Daniels budskab kan det se ud til, at kongen også accepterer, at Daniels Gud er den sande Gud. Det er interessant, at Daniel nu tager imod de gaver, han tidligere har nægtet at modtage, måske fordi disse gaver ikke længere kan påvirke hans fortolkning. Desuden er disse gaver uden betydning, siden riget er ved at gå under. Måske som en slags udtryk for høflighed tager profeten imod kongens gaver, idet han ved, at han kun i nogle få timer kommer til at være den tredjestørste person i riget.

Nøjagtigt som profeten har sagt, falder Babylon. Og det sker hurtigt. Mens kongen og alle hans gæster drikker, falder byen uden kamp. Ifølge historieskriveren Herodot gravede perserne en kanal, som førte Eufrat uden om byen, og marcherede ind i byen på det tørre flodleje. Samme nat blev Belshassar dræbt. Hans far, kong Nabonid, havde allerede forladt byen og overgivet sig til de nye herskere. På det tidspunkt ophørte det største imperium, som verden nogensinde havde kendt, med at eksistere. Babylon, hovedet af guld, er ikke mere.

”Belshassar havde fået mange anledninger til at kende og følge Guds vilje. Han havde set sin bedstefar Nebukadnesar udstødt af menneskenes samfund. Han havde set, hvordan den stolte monarks intelligens, som han pralede af, var blevet taget fra ham af Gud, som havde givet ham den. Han havde set, hvordan kongen blev fjernet fra sit rige og tvunget til at leve sammen med markens dyr. Men Belshassars kærlighed til underholdning og selvophøjelse udviskede de lektier, han aldrig burde have glemt; og han begik tilsvarende synder som dem, der bragte tydelig straf over Nebukadnesar. Han forspildte de anledninger, som så nådigt blev givet ham, og forsømte at benytte de muligheder, som var inden for hans rækkevidde, til at lære sandheden at kende“ (Ellen White, Bible Echo, 25. april 1898).

`Til at tænke over. Hvilke anledninger har vi til at ”lære sandheden at kende“? Hvad betyder det? Kan vi på noget tidspunkt sige, at vi kender al den sandhed, vi har brug for at kende?`