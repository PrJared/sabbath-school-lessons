---
title:  Vejet og fundet for let
date:  05/02/2020
---

`Læs Dan 5,13-28. Hvad siger Daniel er årsagen til den skæbne, som snart skal ramme kongen?`

Tvunget af omstændighederne bliver kongen nødt til at henvende sig til Daniel; men han gør det med stor modvilje. Måske siger det mere om kongens holdning over for Daniels Gud end over for Daniel selv.

Daniels svar på kongens tilbud om belønning siger meget om Daniels prioriteter og karakter. Det er også sandsynligt, at Daniel, som kender betydningen af de mystiske ord, indser, hvor værdiløs kongens belønning er.

Dernæst kommer Daniel med tre anklager mod kongen. For det første har Belshassar totalt ignoreret Nebukadnesars erfaring. Ellers ville han have ydmyget sig og angret ligesom sin forgænger. For det andet har Belshassar brugt karrene fra templet i Jerusalem til at drikke vin af og lovprise sine afguder. Her nævner Daniel de seks slags materiale, som blev brugt til at fremstille afguder, i samme rækkefælge som tidligere nævnt. For det tredje har kongen ikke æret den Gud, som ”holder dit liv og alle dine veje i sin hånd” (Dan 5,23).

Efter at have omtalt kongens synder går Daniel over til at tyde skriften. Her opdager vi, at den guddommelige graffiti består af tre aramæiske udsagnsord, hvoraf det første bliver gentaget. Deres grundlæggende betydning burde være kendt af kongen og hans vismænd: MENÉ: ”talt“, TEQÉL: ”vejet“ og PERÉS: ”delt“.

Med den medo-persiske hær lige uden for Babylons porte må kongen og hans vismænd have frygtet et ildevarslende budskab i skriften; men vismændene turde ikke komme med et negativt budskab til kongen. Kun Daniel viser sig at være i stand til at fortolke ordene, så de gav et meningsfyldt budskab, og så kan han fortælle kongen hele betydningen: ”Mené: Gud har talt dit kongeriges dage og gjort ende på det. Teqél: du er vejet på vægten og fundet for let. Perés: dit kongerige er blevet delt og givet til mederne og perserne“ (Dan 5,27-28).

Det var ikke ligefrem et opmuntrende og glædeligt budskab.

`Til at tænke over. Dommen kommer hurtigt over kongen. Hvordan kan vi lære at stole på Gud i sager, hvor der for nuværende ikke endnu er kommet retfærdighed og dom? (Se Præd 3,17; Præd 8,11; Matt 12,36; Rom 14,12).`