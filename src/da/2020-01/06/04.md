---
title:  Ind kommer dronningen
date:  04/02/2020
---

`Læs Dan 5,9-12. Hvad siger dronningen om Daniel, som kongen allerede burde have vidst? Hvad fortæller det om ham, at han tilsyneladende er uvidende om Daniels eksistens?`

Mens der på grund af den mystiske skrift på væggen opstår forvirring i gildesalen, kommer dronningen ind og giver den omtågede konge instrukser. Hun minder kongen om Daniel, hvis evne til at tyde drømme og løse gåder blev tydeligt vist på kong Nebukadnesars tid. Hvis Belshassar var ligeså klog som sin forgænger, ville han have vidst, hvem han skulle henvende sig til for at finde meningen med det mystiske budskab på væggen. Dronningens indgriben viser sig at være nødvendig for kongen, som på dette tidspunkt synes at være helt ude af stand til at finde ud af, hvad han skal gøre. Hendes ord lyder som en irettesættelse af Belshassar over at have overset den eneste person i riget, som kan tyde den mystiske skrift. Hun giver også kongen en mundtlig anbefaling af Daniel: profeten har ”de hellige guders ånd i sig … skarpsindighed, indsigt og visdom … besidder en fremragende ånd, forstand og indsigt, evnen til at tyde drømme, løse gåder og besvare vanskelige spørgsmål“ (Dan 5,11-12). På Nebukadnesars tid var han den øverste af mirakelmagerne, besværgerne, stjernetyderne og himmelgranskerne.

Igen må vi undre os over, hvorfor Belshassar har overset Daniel. Teksten giver ikke et direkte svar på det spørgsmål; men vi må formode, at Daniel efter at have tjent kongen i det mindste indtil hans tredje regeringsår (Dan 8,1. 27) ikke længere er i aktiv tjeneste. En afgørende faktor kan være Daniels alder. På dette tidspunkt er han sandsynligvis omkring 80 år, og kongen har måske ønsket at udskifte den gamle ledelse med en yngre generation. Kongen har måske bevidst valgt at ignorere Daniel, fordi han ikke ønskede at overgive sig til Daniels Gud. Uanset, hvad årsagen eller kombinationen af årsager måtte være, er det stadigvæk slående, at en person med en så omfattende portefølje som Daniels, så hurtigt kunne blive glemt.

`Til at tænke over. Læs Rom 1,16-32. Hvordan ser vi, at de principper, der udtrykkes i denne tekst, gør sig gældende ikke kun i beretningen om Belshassar, men også i verden i dag?`