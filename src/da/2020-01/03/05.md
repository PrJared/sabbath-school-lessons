---
title:  Billedstøtten, 2. del
date:  15/01/2020
---

`Læs Dan 2,31-49. Læs drømmen og dens fortolkning igen. Hvad lærer den os om Guds forudviden mht. verdenshistorien?`

Profetien i Nebukadnesars drøm giver en generel profetisk oversigt, og fungerer som ramme for de mere detaljerede profetier i Dan 7, 8 og 11. Daniel 2 er en apokalyptisk profeti; en definitiv forudsigelse om, hvad Gud havde forudset, og ville få til at ske i fremtiden.

1. Hovedet af guld repræsenterer Babylon (626-539 f.Kr.). Intet andet metal kunne mere passende beskrive Babylons guldriges magt og rigdom. Bibelen omtaler den som ”et guldbæger i Herrens hånd“ (Jer 51,7; sml. Åb 18,16). Den gamle historiker Herodot fortæller, at en overflod af guld smykkede byen.
2. Bryst og arme af sølv står for Medo-Persien (539-331 f.Kr.). På samme måde som sølv er mindre værd end guld, opnåede det medo-persiske rige aldrig samme pragt som Babylon. Sølv var i øvrigt et passende symbol for perserne; for de benyttede sølv i deres skattesystem.
3. Mave og hofter af kobber symboliserer Grækenland (331-168 f.Kr.). Ezekiel 27,13 beskriver, at grækerne handlede med kobberkar. Græske soldater var kendt for deres rustninger af kobber. Deres hjelme, skjolde og kampøkser bestod af kobber. Herodot fortæller, at Psamtik I af Egypten i nogle græske pirater, som invaderede Egypten, så en opfyldelse af et orakel, der havde forudsagt ”mænd af kobber komme ind fra havet“.
4. Ben af jern er en meget passende beskrivelse af Romerriget (168 f.Kr.-476 e.Kr.). Som Daniel forklarede, repræsenterede jernet Romerrigets knusende magt, som varede længere end nogen af de tidligere riger. Jern var et perfekt metal til at beskrive dette rige.
5. Fødder dels af jern, dels af ler repræsenterer et delt Europa (479 e.Kr. - Jesu genkomst). Blandingen af jern og ler giver et meget passende billede af, hvad der skete efter Romerrigets opløsning. Der er blevet gjort mange forsøg på at skabe et forenet Europa lige fra ægteskaber mellem forskellige kongehuse til dagens Europæiske Union; men splittelse og uenighed har haft overtaget, og ifølge denne profeti vil det blive ved på denne måde, indtil Gud opretter sit evige rige.