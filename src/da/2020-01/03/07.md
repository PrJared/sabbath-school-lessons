---
title:  Til videre studium
date:  17/01/2020
---

Billedstøtten i Daniel 2 er lavet af guld og sølv – metaller, som har forbindelse med økonomisk magt. Kobber og jern blev anvendt til redskaber og våben, og ler blev brugt til at skrive på og til husholdningsgenstande. Billedstøtten giver os på sin vis en fremstilling af menneskeheden og dens færdigheder. Det er meget passende, at billedstøttens forskellige legemsdele beskriver verdensrigernes rækkefølge og den splittelse, som vil være fremherskende i de sidste dage. Stenen bliver modsat beskrevet som noget, der ikke var fremstillet ”ved menneskehånd“ (Dan 2,45). Det er en kraftig påmindelse om den overnaturlige afslutning, som verden og alle vores menneskelige bedrifter vil få.

Men ”uden hjælp vil menneskehedens historie for det menneskelige øje se ud som et kaotisk vekselspil mellem forskellige magter … Daniel forsikrer os om, at Gud står bag det hele, betragter det hele og bevæger sig inden for det for at opnå det, han ser, er det bedste“ (William H. Shea, Daniel: A Reader’s Guide (Nampa, ID: Pacific Press, 2005), s. 98).

**Spørgsmål til drøftelse**:

`1.	Hvor er det godt at vide, at midt i denne verdens kaos og lidelse har Gud styr på det hele og vil føre det hele til en fantastisk afslutning. Giv eksempler på, hvad vi kan gøre for at være med til at mindske den lidelse, som findes i vores syndige verden.`

`2.	Hvordan kan vi forklare, at Daniel og hans venner havde et så tæt samarbejde med og tilsyneladende så stor loyalitet over for en hedensk leder, som havde forårsaget så store ødelæggelser for Daniels eget folk?`

`3.	Nogle har den opfattelse, at når stenen ikke blev revet løs med menneskehånd, henviser det til evangeliets udbredelse i verden. Dette kan af flere årsager ikke være rigtigt, bl.a. fortæller Dan 2,35, at stenen knuser alle foregående nationer, der ”blev ført bort af vinden som avner på en tærskeplads om sommeren, og var sporløst forsvundet.“ Det skete ikke efter korset. Nogle forsøger at identificere stenen med menigheden, men stenens rige erstatter al form for menneskeligt styre, og omfatter hele verden. Kun Jesu genkomst kan igangsætte den proces, der beskrives som denne drøms klimaks. Hvorfor er Jesu genkomst den eneste fornuftige fortolkning på det, stenen gør ved dagenes ende?`