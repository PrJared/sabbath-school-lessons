---
title:  Stenen
date:  16/01/2020
---

`Læs Dan 2,34-35.44-45. Hvad lærer disse vers os om vores verdens endelige skæbne?`

Drømmens fokus handler om, hvad der vil ske ”ved dagenes ende“ (Dan 2,28). Hvor mægtige og velstående metal- (og ler-) rigerne end har været, er de intet andet end et forspil til oprettelsen af stenriget. Metal og ler kan til en vis grad være menneskefremstillet; men stenen i drømmen kommer urørt af menneskehænder. Selv om alle de tidligere riger får en ende, vil det rige, som stenen repræsenterer, vare evigt. Billedet af en klippe symboliserer ofte Gud (fx 5 Mos 32,4; 1 Sam 2,2; Sl 18,31), og stenen kan også være et billede på Messias (Sl 118,22; 1 Pet 2,4.7). Der er derfor ikke noget mere passende billede end en sten til at symbolisere oprettelsen af Guds evige rige.

Nogle hævder, at stenriget blev oprettet under Jesu gerning her på jorden, og at udbredelsen af evangeliet står som en indikation for, at Guds rige har overtaget hele verden. Men stenriget bliver kun til, efter at de fire store riger er faldet, og menneskenes historie er nået til de splittede rigers tid, som repræsenteres ved billedstøttens fødder og tæer. Den kendsgerning udelukker, at den del af profetien opfyldes i det første århundrede; for Jesu jordiske gerning fandt sted under Romerrigets herredømme, altså under det 4. rige.

Men stenen bliver til et bjerg. Det vil sige, ”stenen, der ramte billedstøtten, blev til et stort bjerg, der fyldte hele jorden“ (Dan 2,35). Et sådant bjerg får os til at tænke på Zions bjerg, hvor templet lå som en konkret repræsentation af Guds jordiske rige på Det Gamle Testamentes tid. Det er interessant, at den sten, som blev revet løs fra et bjerg, selv blev til et bjerg. Dette bjerg, som ifølge teksten allerede eksisterer, peger mest sandsynligt på det himmelske Zion, den himmelske helligdom, hvorfra Kristus vil komme for at oprette sit evige rige. Og dette rige vil opnå sin ultimative opfyldelse i det Jerusalem, som skal komme ned fra himlen (Åb 21,1-22,5).

`Til at tænke over. Daniel 2 har haft ret i alle rigerne indtil nu. Hvorfor er det derfor logisk og klogt også at stole på dets profeti om det kommende sidste rige, Guds evige rige? Hvorfor er det irrationelt ikke at tro på den profeti?`