---
title:  Bønnen
date:  13/01/2020
---

Daniel får med det samme fat på sine tre venner, så de kan bede sammen. Han forklarer, at de vil blive henrettet, hvis Gud ikke åbenbarer drømmen for dem. Hver gang vi står over for et stort problem, bør vi huske, at vores Gud er stor nok til at løse selv de mest vanskelige udfordringer.

`Læs Dan 2,17-23. Hvilke to slags bønner bliver bedt?`

Der omtales to slags bønner i dette kapitel. Den første er en anmodning, hvor Daniel beder Gud om at åbenbare drømmens indhold og dens betydning (Dan 2,17-19). Ordene i denne bøn er ikke givet i teksten; men vi får at vide, at Daniel og hans venner bad ”himlens Gud om i sin barmhjertighed at åbenbare denne hemmelighed, så Daniel og hans venner ikke skulle tilintetgøres sammen med Babylons øvrige vismænd“ (Dan 2,18). Mens de beder, svarer Gud på deres bøn, og åbenbarer indholdet og betydningen af kongens drøm. Vi kan stole på, at hver gang vi søger Gud om ”i sin barmhjertighed“ at høre os, vil vores bønner også blive besvaret, selv om det ikke er på en så dramatisk måde, som vi ser her. Daniels Gud er også vores Gud.

Som reaktion på, at Gud havde svaret på deres anmodning, brød Daniel og hans venner ud i en bøn med lovprisning og tak. De lovpriste Gud, fordi han er al visdoms kilde, og fordi han har styr på naturen og verdenshistorien. Der er en vigtig lektie for os her. Vi beder og trygler Gud om mange ting; men hvor ofte takker og lovpriser vi ham for at besvare vores bønner? Jesu erfaring med de ti spedalske er en meget passende illustration på menneskers utaknemlighed. Af de ti, som blev helbredt, kom kun en tilbage for at ”give Gud æren“ (Luk 17,18). Daniels reaktion minder os ikke kun om betydningen af tak og lovprisning, men åbenbarer også for os, hvordan den Gud er, som vi beder til. Når vi beder til ham, kan vi stole på, at han vil gøre det, der er bedst for os. Derfor bør vi altid lovprise og takke ham.

`Til at tænke over. Læs Sl 138. Hvad kan du bruge fra denne takkebøn, som kan hjælpe dig til at blive mere taknemlig over for Gud, uanset hvordan din situation er?`