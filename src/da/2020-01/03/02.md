---
title:  Guds nærvær
date:  12/01/2020
---

`Læs Dan 2,1-16. Hvilken krise står Daniel og hans venner over for på grund af den drøm, som Gud har givet kongen?`

Drømme blev taget meget alvorligt i oldtidens verden. Når en drøm var uhyggelig, indikerede det ofte en kommende ulykke. Det er derfor forståeligt, at Nebukadnesar bliver urolig over en drøm, som yderligere bliver forværret ved, at han ikke længere kan huske den. Babyloniske eksperter troede, at guderne kunne åbenbare betydningen af drømme, men med drømmen i Daniels Bog kunne eksperterne intet gøre, fordi kongen havde glemt sin drøm. Hvis drømmens indhold blev fortalt, ville de kunne give en forklaring, som tilfredsstillede kongen. Men i denne særlige situation, hvor drømmetyderne ikke er i stand til at fortælle kongen, hvad hans drøm handler om, er de tvunget til at erkende, at ”der findes ingen, som kan opfylde kongens krav, undtagen guderne, og deres bolig er ikke hos menneskene“ (Dan 2,11).

Overvældet af frustration befaler kongen, at alle Babylons vismænd skal slås ihjel. En sådan grusom handling var ikke ukendt i datidens verden. Historiske kilder bekræfter, at Dareios I fik alle stjernetydere henrettet på grund af en sammensværgelse, og Xerxes fik alle arbejdere dræbt, da en bro, de havde bygget, kollapsede. Da Nebukadnesar udstedte sin befaling, havde Daniel og hans venner netop afsluttet deres uddannelse, og var indtrådt i kongens inderste cirkel af eksperter. Derfor gjaldt kongens dødsbefaling også dem. Originalsproget indikerer faktisk, at henrettelserne starter med det samme, og Daniel og hans venner var de næste, der stod for tur. Men med ”kloge og velovervejede ord“ (Dan 2,14) henvendte Daniel sig til Arjok, chefen for kongens livvagt, som havde ansvar for at udføre henrettelserne. Til sidst beder Daniel om at få foretræde for kongen selv for at løse drømmens hemmelighed. Det er interessant, at kongen, som havde beskyldt stjernetyderne for at forsøge at ”vinde tid“, med det samme giver Daniel den tid (”frist“), han beder om. Daniel er helt enig med stjernetyderne om, at intet menneske er i stand til at tyde en sådan hemmelighed; men profeten kender en Gud, som både kan åbenbare drømmens indhold og dens betydning.

`Til at tænke over. Teologer taler om Guds ”immanence“ (her oversat med ”nærvær“), som siger, at selv om Gud er adskilt fra skaberværket, kan han stadig stå det meget nært. Hvad fortæller det om Guds nærhed, at han giver kong Nebukadnesar en drøm? (Se også ApG 17,28).`