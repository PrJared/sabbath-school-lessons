---
title:  Billedstøtten, 1. del
date:  14/01/2020
---

`Læs Dan 2,24-20. Hvad siger Daniel, som det er vigtigt for os altid at huske? (Se også Joh 15,5).`

Som svar på bønnen åbenbarede Gud drømmens indhold og betydning. Daniel tøver ikke med at fortælle kongen, at løsningen på hemmeligheden kommer fra ”Gud i himlen“. Inden Daniel fortæller drømmens indhold og dens betydning, omtaler han kongens uudtalte tanker og bekymringer, som han havde haft, mens han lå søvnløs på sit leje. Denne indirekte oplysning er med til at understrege budskabets troværdighed; for disse oplysninger, som kun kongen kendte til, må være blevet givet til Daniel gennem en overnaturlig magt. Men når Daniel går videre med at gengive indholdet af drømmen, risikerer han at forårsage endnu en krise; for drømmen er egentlig ikke nogen god nyhed for Nebukadnesar.

`Læs Dan 2,31-49. Hvad siger drømmen om Nebukadnesars riges skæbne?`

Drømmen består af en mægtig billedstøtte. Dens ”hoved var af fint guld, dens bryst og arme var af sølv, dens mave og hofter af kobber, dens ben af jern, og dens fødder dels af jern, dels af ler“ (Dan 2,32-33). Til sidst rammer en sten ”billedstøttens fødder af jern og ler“ (Dan 2,34), og hele støtten bliver ødelagt og spredt som avner for vinden. Daniel forklarer kongen, at de forskellige metaller repræsenterer riger, der vil afløse hinanden ned igennem historien. For Nebukadnesar er budskabet tydeligt. Babylon vil forsvinde med al sin magt og herlighed og blive erstattet af et andet rige, der vil blive efterfulgt af andre, indtil et helt anderledes rige vil erstatte dem alle, nemlig Guds evige rige, som aldrig skal forgå.

`Til at tænke over. Tænk over, hvor flygtigt og midlertidigt alt menneskeligt er. Tænk over det store håb, vi har i Jesus og i ham alene (se Joh 6,54; 2 Kor 4,18).`