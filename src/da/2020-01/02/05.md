---
title:  Vise og uden legemsfejl
date:  08/01/2020
---

Daniel og hans venner blev valgt til kongens tjeneste, fordi de passede ind i den profil, som Nebukadnesar havde opstillet. Ifølge kongens krav skulle paladsets embedsmænd være ”uden legemsfejl, smukke“ (Dan 1,4). Det er interessant, at ofre og mennesker, der gjorde tjeneste i helligdommen skulle være ”lydefri“ og ”uden legemsfejl“ (3 Mos 22,17-25; 21,16-24). Babylons konge ser ud til at sammenligne sig med Israels Gud, idet han kræver tilsvarende egenskaber hos dem, der gør tjeneste i hans palads. På den anden side kan disse egenskaber utilsigtet antyde, at Daniel og hans venner var levende ofre for Gud, idet de blev udsat for det babyloniske riges udfordringer.

`Læs Gal 2,19-20 Matt 16,24-26 2 Kor 4,17. Hvad siger disse vers om, hvordan vi kan forblive tro midt i alle de fristelser, vi måtte møde?`

Gud belønnede de fire jødiske fangers troskab, og ved afslutningen af den ti dage lange prøvetid ”så de bedre ud og var mere velnærede end alle de unge mænd, der fik deres mad fra det kongelige taffel“ (Dan 1,15). Gud gav sine fire tjenere ”forstand og indsigt i al slags skrift og visdom. Og Daniel forstod sig på alle slags syner og drømme“ (Dan 1,17). Denne gave vil komme til at spille en stor rolle i Daniels profetiske opgave.

På samme måde, som Gud belønnede sine tjeneres tro ved det babyloniske hof, giver han os visdom, når vi møder verdens udfordringer. Fra Daniel og hans venners erfaring kan vi lære, at det faktisk er muligt at forblive ubesmittet af de ødelæggende elementer i vores samfund. Vi lærer også, at vi ikke behøver at isolere os fra verden og dens kulturelle liv for at tjene Gud. Daniel og hans venner levede ikke alene i en kultur, der var bygget på løgn og fejl og myter, men blev også oplært i disse løgne og fejl og myter. Men de forblev alligevel trofaste.

`Til at tænke over. Uanset, hvor vi bor, bliver vi midt i kulturelle og sociale påvirkninger, som står i modsætning til det, vi tror på, udfordret til at forblive tro eller gå på kompromis. Kan du identificere nogle af de negative påvirkninger i din kultur? Spørg dig selv: ”Hvor god er jeg til at modstå dem?“`