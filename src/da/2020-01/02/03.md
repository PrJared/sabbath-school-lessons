---
title:  Tro under pres
date:  06/01/2020
---

`Læs Daniels Bog 1. Hvilket pres lægges der på de unge mænd for at få dem til at indordne sig?`

Da disse fire unge mænd ankommer til Babylon, bliver de udsat for de mest alvorlige udfordringer på deres tro og overbevisning. De bliver udvalgt til at gennemføre en speciel oplæring, så de kan tjene kongen. Oldtidens konger ville ofte udvælge nogle af deres bedste fanger til at gøre tjeneste i den konges palads, som havde taget dem til fange, og derved flytte deres loyalitet til kongen og rigets guder. Hensigten var at opnå en form for omvendelse gennem indoktrinering, som ville føre til en ændret verdensopfattelse hos fangerne. Som en del af processen fik de jødiske fanger nye navne. Et nyt navn tilkendegav et ændret tilhørsforhold og en ny skæbne. Ved at give fangerne nye navne ønskede babylonierne at sikre sig herredømmet over dem og tvinge dem til at overtage Babylons værdier og kultur. Deres oprindelige navne, som henviste til Israels Gud, blev udskiftet med navne, der ærede fremmede guder. I tillæg til det besluttede kongen, at de unge mænd skulle spise ved hans bord. I oldtiden havde det stor betydning at få lov til at spise ved kongens bord. Det betød udelt troskab over for kongen og betegnede afhængighed af ham. Maden var i reglen ofret til kongerigets gud eller guder, og at spise den havde en dyb religiøs betydning. Det betød, at man accepterede og deltog i kongens tilbedelse af sine guder.

Daniel og hans venner befinder sig altså i ret udfordrende omstændigheder. Det kræver intet mindre end et mirakel for dem at forblive tro mod Gud og overleve imperiets overvældende magt. Og for at gøre sagen endnu mere kompliceret, stod byen Babylon selv som et monumentalt udtryk for menneskelig formåen. De babyloniske templers arkitektoniske skønhed, de hængende haver og Eufrat, som bugtede sig gennem byen, dannede et billede af uovervindelig magt og herlighed. Daniel og hans venner bliver tilbudt en mulighed for forfremmelse og anledning til at nyde dette systems fordele og rigdom. De kan ophøre med at være jødiske fanger og blive kongeligt ansatte. Vil de gå på kompromis med deres principper for at begive sig ind på en let vej til herlighed?

`Til at tænke over. Hvordan kunne disse unge mænd have fundet undskyldninger for at gå på kompromis med deres overbevisning? Kan du i dag møde tilsvarende, måske mere snedige udfordringer?`