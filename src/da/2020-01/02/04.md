---
title:  En fast beslutning
date:  07/01/2020
---

`Læs Dan 1,7-20. Vi ser to faktorer i spil her: Daniels frie vilje til at vælge og Guds indgriben. Hvilket vigtigt princip er også til stede?`

Tilsyneladende protesterer de fire jødiske fanger ikke over deres nye navne. Sandsynligvis var der ikke noget, de kunne gøre ved det, bortset fra at blive ved med at bruge deres hebraiske navne indbyrdes. Men med hensyn til mad og vin fra kongens bord står det i deres magt at spise den eller lade være. De fire unge mænds frie vilje spiller altså en stor rolle i situationen.

Men hvis hofchefen kunne forandre deres navne, kunne han også forandre deres mad. Der er to mulige årsager til, at de fire ikke ønskede at spise fra kongens bord.

For det første kunne maden fra kongens bord indbefatte urent kød (3 Mos 11). For det andet ville maden først være blevet ofret som et måltidsoffer til et afgudsbillede, inden den blev sendt til kongens bord. Når Daniel derfor, uden at benytte sig af forskellige kneb eller usandheder, gør det klart, at hans anmodning har et religiøst motiv, dvs. hoffets mad vil gøre ham og hans venner urene (Dan 1,8), udviser han meget stort mod.

Når vi studerer samtalen mellem Daniel og hofchefen, træder flere vigtige punkter frem. For det første ser Daniel ud til at forstå den vanskelige stilling, dette sætter hofchefen i. Han foreslår derfor en prøve. Ti dage med en alternativ kost burde være nok til at vise denne kosts fordele og fjerne hofchefens frygt. For det andet ser vi hos Daniel en overbevisning om, at der ville være et positivt resultat på så kort tid, ved hans absolutte tillid til Gud. For det tredje peger valget af en kost bestående af grønsager og vand tilbage til den føde, som Gud ved Skabelsen gav menneskene (se 1 Mos 1,29). Denne kendsgerning kan også have haft indflydelse på Daniels valg. For hvilken anden kostplan kunne vel være bedre end den, Gud oprindeligt gav os?

`Til at tænke over. Hvad er det ved Daniels frie vilje til at vælge, der baner vejen for, at Gud kan handle, som han gør (se Dan 1,9)? Hvad kan vi lære om betydningen af vores frie vilje til at vælge? Hvordan bør vores tillid til Gud påvirke vores valg?`