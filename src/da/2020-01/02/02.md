---
title:  Guds overherredømme
date:  05/01/2020
---

Ved første øjekast ser Daniels Bog ud til at begynde med en alvorlig gengivelse af nederlag. Juda har overgivet sig til Nebukadnesar og karrene fra templet er blevet taget fra Jerusalem og ført til landet Sinear. Ordet Sinear bruges i 1 Mos 11,2 til at beskrive Babelstårnets beliggenhed. Sinear er et faretruende tegn; for det hentyder til et projekt, der byggede på åben genstridighed mod Gud. Men selv om Babeltårnets bygmestre ikke havde held med deres forsøg på at nå himlen, tydede de ydre omstændigheder på Daniels tid på, at kong Nebukadnesar og hans guder, som befandt sig i landet Sinear, havde vundet over Israels pagts Gud.

Men de indledende linjer i Daniels Bog gør det klart, at Jerusalems nederlag ikke skyldes den babyloniske konges overlegne magt, men at ”Herren gav Judas konge Jojakim i hans [Nebukadnesars] magt“ (Dan 1,2). Mange år tidligere havde Gud sagt, at hvis hans folk glemte ham og brød pagten, ville han sende dem som fanger til et fremmed land. Så Daniel ved, at bag ved og over Babylons militære magt leder himlens Gud historiens gang. Det er denne klare forståelse af Guds suverænitet, som holder disse unge mænd oppe og giver dem styrke og mod til at møde det babyloniske verdensriges fristelser og pres.

`Læs 2 Kong 21,10-16 2 Kong 24,18-20 Jer 3,13. Hvorfor gav Gud Juda og Jerusalem i babyloniernes hænder?`

Vi, som møder det 21. århundredes udfordringer i vores liv, har brug for at genopdage den opfattelse af Gud, der så levende beskrives i Daniels Bog. Ifølge den bog styrer den Gud, vi tjener, ikke alene historiens kræfter gennem sit overherredømme, men han griber også barmhjertigt ind i sine tjeneres liv for at give dem hårdt tiltrængt hjælp, når de har brug for det. Og vi skal senere se, at det, Gud gjorde for de jødiske fanger, vil han også gøre for sit folk i endetiden, uanset hvilke angreb der vil komme over dem og deres tro.

`Til at tænke over. Hvilke udfordringer møder din tro i dag enten fra ydre kilder, fra kirken selv, eller fra dine egne personlige karakterbrist? Hvordan kan du lære at holde fast i Guds styrke, så du kan sejre over det, du møder?`