---
title:  Afsluttende eksamen
date:  09/01/2020
---

`Læs Dan 1,17-21. Hvori ligger forklaringen på de fire unge mænds succes? (Se også Job 38,36; Ordsp 2,6; Jak 1,5).`

Efter tre års oplæring ved det ”babyloniske universitet“ blev de fire jøder ført frem for kongen til deres afsluttende eksamen. Ikke alene er de sundere end de andre, de overgår dem også i kundskab og visdom. De fire bliver øjeblikkeligt ansat i kongens tjeneste. Vi må ikke glemme, at denne ”forstand og indsigt“ utvivlsomt også indbefattede en hel del hedenskab. Men de lærer det alligevel, og tydeligvis lærer de det også godt, selv om de ikke tror på det.

Nebukadnesar har måske troet, at deres færdigheder har noget at gøre med paladsets kost og det oplæringsprogram, som de fire har gennemgået. Men Daniel og hans venner ved, og beretningen viser tydeligt, at deres ekstra gode resultater ikke har noget med det babyloniske system at gøre. Alt kommer fra Gud. Hvilket eksempel på, hvad Gud kan gøre for dem, der stoler på ham! Vi behøver ikke frygte den overvældende magt, som medier, regeringer og andre instanser har, selv om de ser ud til at kunne ødelægge vores identitet som Guds børn. Når vi sætter vores lid til Gud, kan vi være sikre på, at han vil passe på os i vanskelige situationer og bevare os på trods af alt. Nøglen for os ligger i at træffe de rette valg, når vores tro bliver udfordret.

Når vi ser på Daniel 1, lærer vi nogle vigtige ting om Gud:

1.	Gud har kontrol med historien.
2.	Gud giver visdom, så vi kan navigere os igennem de fjendtlige omgivelser i vores kultur og vores samfund.
3.	Gud hædrer dem, som med deres indre overbevisning og livsstil stoler på ham.

Kapitlet afsluttes med at påpege, at ”Daniel blev der til kong Kyros’ første regeringsår“ (Dan 1,21). Omtalen af Kyros her er vigtig. Den giver os et glimt af håb midt i oplevelsen af landflygtighed. Kyros er den, Gud har udvalgt til at befri Guds folk og give dem lov til at vende tilbage til Jerusalem. Selv om kapitlet begynder med et tilsyneladende nederlag og landflygtighed, afsluttes det med et glimt af håb og hjemkomst. Sådan er vores Gud. Selv midt i de mest vanskelige tidspunkter i vores liv åbner han altid et vindue af håb, så vi kan se den herlighed og glæde, der ligger på den anden side af vores lidelse og smerte.