---
title:  Til videre studium
date:  10/01/2020
---

”Daniel og hans venner i Babylon var i deres ungdom tilsyneladende mere begunstigede af skæbnen, end Josef var det den første tid af sit liv i Egypten; men alligevel var deres karakter genstand for prøvelser, som næppe var mindre hårde. Fra det forholdsvis jævne liv i deres hjem i Judæa blev disse unge mænd, som var af kongelig herkomst, ført til den prægtigste af alle byer, til dens mægtigste herskers hof, og blev udvalgt til at oplæres til kongens særlige tjeneste. Det var stærke fristelser, som omgav dem ved dette fordærvede og overdådige hof. Den kendsgerning, at de, som dyrkede Jehova, var fanger i Babylon, at de hellige kar fra Guds hus var blevet anbragt i templet for Babylons guder, at Israels konge selv var en fange i babyloniernes vold, blev pralende fremhævet af sejrherrerne som bevis for, at deres religion og deres skikke stod over hebræernes religion og skikke. Under disse omstændigheder og netop ved hjælp af de ydmygelser, som Israels forkastelse af hans bud havde fremkaldt, gav Gud Babylon beviser på sit herredømme, på det hellige i sine krav og på de visse følger af at være lydig. Og dette vidnesbyrd gav han på den eneste måde, hvorpå det kunne gives, ved hjælp af dem, som stadig holdt fast ved deres troskab mod ham“ (Ellen White, Uddannelse, s. 51).

**Spørgsmål til drøftelse**:

`1.	Tal sammen i klassen om de forskellige kulturelle og sociale udfordringer, som I som kristne udsættes for i jeres samfund. Hvilke udfordringer møder I? Hvordan kan menigheden som et hele lære at reagere på dem?`

`2.	Tænk over, hvor let det ville have været for Daniel og de andre at gå på kompromis med deres tro. Babylonierne var trods alt sejrherrerne. Den jødiske nation var blevet besejret. Hvilke andre ”beviser“ var der brug for til at vise, at Babylons guder var større end Israels Gud, og at Daniel og hans venner skulle acceptere det faktum? Hvilke vigtige bibelske sandheder holdt de mon fast ved, som hjalp dem og gav dem styrke på dette tidspunkt? (Se Jer 5,19; Jer 7,22-34). Hvad siger det om, hvor vigtigt det er at kende Bibelen og forstå ”den nærværende sandhed“?`

`3.	Hvorfor er troskab vigtig, ikke kun for os selv, men også for dem, som ved vores trofaste vidnesbyrd om Guds karakter kan lære ham at kende?`