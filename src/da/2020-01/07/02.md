---
title:  Misundelige mennesker
date:  09/02/2020
---

Selv i himlens fuldkomne omgivelser var Lucifer misundelig på Kristus. ”Lucifer var misundelig og jaloux på Jesus Kristus. Når alle englene bøjede sig for Jesus for at anerkende hans suverænitet og retmæssige herredømme, bøjede han sig sammen med dem; men hans hjerte var fyldt med misundelse og had“ (Ellen White, The Story of Redemption, s. 14). Misundelse er en så farlig følelse at nære, at selv i De Ti Bud er der sammen med buddene om drab og at tyveri et bud imod begær og misundelse (se 2 Mos 20,17).

`Læs Dan 6,1-6 1 Mos 37,11 1 Sam 18,6-9. Hvilken rolle spiller misundelse i alle disse beretninger?`

Daniels administrative evner imponerer kongen, men fremkalder misundelse hos de andre embedsmænd. De laver en sammensværgelse om at komme af med ham ved at anklage ham for korruption. Men uanset, hvor meget de leder, er de ikke i stand til at finde fejl ved Daniels administration. ”De kunne ikke finde nogen fejl at anklage ham for; han var pålidelig, og der fandtes ikke nogen som helst forsømmelighed eller fejl hos ham“ (Dan 6,5). Det aramæiske ord, som oversættes med ”pålidelig“, kan også oversættes med ”trofast“.

Daniel er ulastelig. De andre embedsmænd er ikke i stand til at komme med en falsk anklage imod ham. Men de opdager også, hvor trofast Daniel er over for sin Gud, og hvor lydig han er mod sin Guds lov. De indser hurtigt, at for at kunne få has på Daniel, bliver de nødt til at skabe en situation, hvor Daniel står i et dilemma og bliver nødt til at vælge at adlyde enten Guds lov eller kongerigets lov. Ud fra det, de andre embedsmænd havde lært om Daniel, var de overbeviste om, at han under de rette omstændigheder ville vælge at adlyde Guds lov frem for rigets lov. Hvilket vidnesbyrd om Daniels trofasthed!

`Til at tænke over. Hvilke kampe har du haft mht. misundelse, og hvordan har du taklet dem? Hvorfor er misundelse en så farlig og lammende åndelig fejl?`