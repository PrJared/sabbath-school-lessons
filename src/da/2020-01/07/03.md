---
title:  Sammensværgelsen imod Daniel
date:  10/02/2020
---

`Læs Dan 6,7-10. Hvad er tanken bag dekretet? Hvordan passer det sammen med kongens forfængelighed?`

Dareios forekommer tåbelig, når han udsteder et dekret, som han hurtigt fortryder. Han går lige i den fælde, som hans embedsmænd har opstillet. De var smarte nok til at spille på de politiske omstændigheder i det nyoprettede rige. Dareios har decentraliseret regeringen og indsat 120 satrapper, for at gøre styret mere effektivt. Men i det lange løb indebærer en sådan handling en stor risiko. En indflydelsesrig guvernør kan med lethed ægge til oprør og dele kongeriget. Derfor synes det at være en god strategi at indføre en lov, der i tredive dage tvinger alle til kun at bede til kongen. Det vil fremme troskab over for kongen og forhindre enhver tilskyndelse til oprør. Men embedsmændene vildleder kongen ved at påstå, at dette forslag støttes af ”alle“ rigsråder, fyrster, satrapper, ministre og statholdere. Det er en tydelig fejl; for Daniel er ikke inkluderet. Desuden kan tanken om at blive tilbedt som en gud have tiltalt kongen.

Der er ingen beviser for, at persiske konger nogensinde påstod at være guddommelige. Men dekretet kan have haft til hensigt at gøre kongen til den eneste repræsentant for guderne i tredive dage. Det betyder, at bøn til guderne skal gå gennem ham. Desværre undersøger kongen ikke motivationen for forslaget. Han opdager derfor ikke, at den lov, som tilsyneladende skulle forhindre sammensværgelser, i sig selv var en sammensværgelse for at skade Daniel.

To sider ved denne lov fortjener vores opmærksomhed. For det første er straffen for at overtræde den at blive kastet i løvekulen. Siden denne form for straf ikke bekræftes andre steder, kan det have været en straf brugt til lejligheden, opfundet af Daniels fjender. Mellemøstlige konger i oldtiden holdt løver i bur for ved særlige anledninger at slippe dem løs for at blive jagtet. Der var derfor ingen mangel på løver, som kunne lemlæste enhver, der turde overtræde kongens dekret. For det andet kan dekretet ikke omstødes. Persiens og Mediens loves uforanderlige karakter omtales også i Est 1,19 og 8,8. Diodorus Siculus, en af oldtidens græske historikere, omtaler en begivenhed, hvor Dareios III (som ikke må forveksles med den Dareios, der omtales i Daniels Bog), skiftede mening, men ikke kunne omstøde en dødsdom, han havde fældet over en uskyldig mand.