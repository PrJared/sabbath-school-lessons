---
title:  Retfærdiggørelse
date:  13/02/2020
---

`Læs Dan 6,24-28. Hvilket vidnesbyrd giver kongen om Gud?`

Det er en vigtig pointe i denne beretning, at Dareios priser Gud og anerkender Guds suverænitet. Dette er en kulmination, et klimaks af den lovprisning og et udtryk for den anerkendelse, der er blevet givet til Gud i de foregående kapitler (Dan 2,20-23; Dan 3,28-29; Dan 3,31-33.31-34). Ligesom Nebukadnesar reagerer Dareios på Daniels redning ved at lovprise Gud. Men han gør mere. Han omstøder sit tidligere dekret og befaler, at alle ”skal frygte og skælve for Daniels Gud“ (Dan 6,27).

Daniel blev reddet ved et mirakel, hans trofasthed belønnes, det onde straffet og Guds ære og magt bliver retfærdiggjort. Vi ser i denne beretning et mini-eksempel på, hvad der vil ske globalt: Guds folk bliver befriet, det onde straffet og Herren bliver retfærdiggjort over for hele universet.

`Læs Dan 6,25. Hvad finder vi problematisk i dette vers, og hvorfor?`

Der er et foruroligende problem, og det handler om konerne og børnene, som så vidt vi ved, var uskyldige. Alligevel skal de lide den samme skæbne som de skyldige. Hvordan kan vi forklare det, der synes som en fejlhåndtering af ret og retfærdighed?

For det første bør vi lægge mærke til, at denne handling besluttes og udføres af kongen i overensstemmelse med persisk lov, som indbefatter familien i en skyldig persons straf. I overensstemmelse med et gammelt princip var hele familien ansvarlig for et familiemedlems forbrydelse. Det betyder ikke, at det var rigtigt. Det betyder kun, at denne beretning er i overensstemmelse med, hvad vi ellers ved om persisk lov.

For det andet må vi huske, at den bibelske beretning beskriver, hvad der skete, men godkender ikke nødvendigvis kongens handling. Bibelen forbyder faktisk meget klart, at børn skal henrettes på grund af deres forældres synd (5 Mos 24,16).

`Til at tænke over. Hvilken trøst kan vi finde fra tekster som 1 Kor 4,5, når vi møder sådanne uretfærdigheder? Hvad siger teksten, og hvorfor er dens pointe så vigtig?`