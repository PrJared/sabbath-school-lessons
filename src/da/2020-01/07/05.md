---
title:  I løvekulen
date:  12/02/2020
---

`Læs Dan 6,12-24. Hvad siger kongen til Daniel, som viser, hvilket mægtigt trofast vidne om Gud Daniel er?`

De medsammensvorne opdager hurtigt, at Daniel beder og gør lige netop det, som dekretet forbyder. Når de frembærer anklagen over for kongen, omtaler de Daniel på en nedværdigende måde: ”Daniel, der hører til de bortførte fra Juda“ (Dan 6,14). I deres øjne var den øverste satrap, kongens yndling, ikke mere end en fange. De fremstiller også Daniel, som om han er imod kongen ved at sige, at han ”retter sig ikke efter dig, konge, og efter det dekret, du har udstedt skriftligt.“ Det går nu op for kongen, at han er blevet fanget ved at underskrive dekretet. Teksten siger: ”Lige til solnedgang anstrengte han sig for at hjælpe ham“ (Dan 6,15). Men han kan intet gøre for at redde profeten fra den foreskrevne straf. Medernes og persernes uforanderlige love må følges til punkt og prikke. Kongen befaler derfor, om end tøvende, at Daniel skal kastes i løvekulen. Men samtidigt udtrykker Dareios en smule håb, der næsten lyder som en bøn: ”Måtte din Gud, som du uophørligt dyrker, redde dig!“ (Dan 6,17).

Bibelen fortæller ikke, hvad Daniel foretog sig blandt løverne; men vi kan gå ud fra, at han bad. Og Gud belønner Daniels tro ved at sende sin engel til at beskytte ham. Næste morgen er Daniel fremdeles uskadt og parat til at genoptage sine opgaver i regeringen. Idet Ellen White kommenterer denne episode, siger hun: ”Gud forhindrede ikke Daniels fjender i at kaste ham i løvekulen. Han tillod, at onde engle og onde mennesker gik så vidt i deres planer; men hans hensigt med at tillade det var, at han ville gøre sin tjeners redning så meget mere iøjnefaldende og sandhedens og retfærdighedens fjenders nederlag så meget mere fuldstændig“ (Profeter og konger, s. 263).

`Til at tænke over. Selv om denne beretning slutter godt, i hvert fald for Daniel, hvordan skal vi forholde os til og forstå alle de beretninger, også dem i Bibelen, som ikke ender med en befrielse? (Se fx Mark 6,14-29).`