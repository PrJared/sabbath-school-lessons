---
title:  Daniels bøn
date:  11/02/2020
---

”Men når du vil bede, så gå ind i dit kammer og luk din dør og bed til din fader, som er i det skjulte. Og din fader, som ser i det skjulte, skal lønne dig“ (Matt 6,6).

`Læs Dan 6,11. Hvorfor beder Daniel ikke bare i stilhed, hvor ingen kan se ham?`

Daniel er en erfaren statsmand, men frem for alt er han Guds tjener. Han er det eneste medlem af regeringen, som kan forstå, hvad der ligger bag kongens dekret. For Dareios udgør dekretet en mulighed for at styrke sit riges sammenhold; men for de medsammensvorne er det en strategi til at komme af med Daniel.

De virkelige årsager og motiver bag komplottet ligger selvfølgelig i den kosmiske strid mellem Gud og det ondes magter. På dette tidspunkt (539 f.Kr.) har Daniel allerede modtaget de syner, som er nedtegnet i Dan 7 (553 f.Kr.) og 8 (551 f.Kr.). Han forstår derfor kongens dekret, ikke kun som en menneskelig politisk sag, men som en del af den kosmiske strid. Synet om Menneskesønnen, der overdrager riget til den Højestes folk, og englens trøstende hjælp (Dan 7) kan have givet ham mod til at møde krisen uden tøven. Måske har han også tænkt over sine venners erfaring, da de havde mod nok til at modsætte sig Nebukadnesars dekret (Dan 3).

Han forandrer derfor ikke sine andagtsvaner, men fortsætter med at bede tre gange dagligt med ansigtet vendt mod Jerusalem. På trods af forbudet mod at bede til nogen anden end kongen, menneske eller gud, forsøger Daniel ikke at skjule sit bønneliv i de kritiske 30 dage. Han er i absolut mindretal; for han er den eneste, blandt mange rigsråder og andre embedsmænd, som er på kollisionskurs med det kongelige dekret. Med sit åbenlyse bønneliv viser han, at hans troskab mod Gud står langt højere end hans troskab mod kongen og hans uigenkaldelige lov.

`Til at tænke over. Læs ApG 5,27-32. Selv om formaningen her er tydelig, er det vigtigt for os, når vi handler imod menneskers love, altid at være helt sikre på, at det vi gør virkelig er Guds vilje. Der har været mange mennesker, som har været villige til at dø frem for at svigte et trospunkt eller system, som vi mener, er forkert.`