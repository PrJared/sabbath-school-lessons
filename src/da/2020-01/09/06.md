---
title:  Den profetiske tidstavle
date:  27/02/2020
---

`Læs Dan 8,13. Hvilket spørgsmål bliver stillet, og hvordan hjælper det os til at forstå svaret i det følgende vers?`

Hvad betyder tidsprofetien på 2300 aftener og morgener? Først må vi lægge mærke til, at efter Daniel blev vist vædderen og gedebukken og det lille horns handlinger og ødelæggelser, bliver der i synet stillet et spørgsmål i Dan 8,13. Spørgsmålet handler specielt om, hvad der skal ske ved afslutningen af denne profetiske tidsperiode, ikke dens længde. Desuden kan den omtalte periode ikke begrænses til kun at henvise til det lille horns handlinger; for udtrykket ”synet“ indbefatter alt lige fra vædderen til det lille horns handlinger. Så det må henvise til en lang periode af faktisk historisk varighed.

Et himmelsk væsen spurgte: ”Hvor længe gælder synet?“ Dette indbefatter altså både vædderen, (Medo-Persien), gedebukken (Grækenland) og det lille horn og dens handlinger (Rom i både hedensk og pavelig udgave); og et andet himmelsk væsen svarede: ”2300 aftener og morgener! Derefter skal helligdommen få sin ret tilbage/blive renset“ (Dan 8,14). Som vi allerede har bemærket, er denne periode så lang, fordi den begynder helt tilbage på Medo-Persiens tid, og strækker sig ned igennem det græske verdensrige og Romerrigets hedenske og pavelige fase. Det drejer sig om tusinder af år. I overensstemmelse med den historiske fortolkningsmetode, som vi så på i lektie 1, bør denne profetiske periode fortolkes ud fra år/dag-princippet. Det betyder, at de 2300 aftener og morgener svarer til en periode på 2300 år. Ellers ville de 2300 dage kun svare til lidt over seks år, som er en så kort periode, at den umuligt kunne rumme alle de begivenheder, som synet beskriver. År/dag-princippet må derfor anvendes.

Daniel 8 giver os ikke oplysninger, der gør os i stand til at beregne begyndelsestidspunktet for denne tidsperiode. Det ville gøre os i stand til at fastsætte afslutningstidspunktet. Men Daniel 9 giver os denne vigtige oplysning, og den skal vi se på i næste uges lektie.

`Til at tænke over. De 2300 år i profetien i Dan 8,13 er den længste tidsprofeti i Bibelen. Tænk over det: 2300 år! Det er lang tid, især i forhold til den korte tid, vi lever. Hvordan kan den kontrast lære os at være tålmodige over for Gud i vores forventning om tidspunktet for de afsluttende begivenheder i jordens historie?`