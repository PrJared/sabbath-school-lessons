---
title:  Det lille horns vækst
date:  24/02/2020
---

`Læs Dan 8,8-12. I hvilke retninger vokser det lille horn, og hvorfor er det vigtigt at forstå betydningen af det?`

Efter at have beskrevet fire horn, som udbredte sig til de fire verdenshjørner, siger den bibelske tekst, at fra et af de fire horn udgik der et lille horn. Spørgsmålet er, om dette horn/denne magt kom fra et af de fire horn, eller om det opstod fra et af de fire verdenshjørner. Den grammatiske struktur i originalteksten antyder, at det lille horn opstod fra et af de fire verdenshjørner. Og da denne magt opstår efter det græske verdensrige og de fire forskellige dele efter Alexander, er det en almindelig opfattelse, at det lille horn er Rom, først det hedenske, dernæst det pavelige Rom. ”Dette lille horn repræsenterer Rom i begge dets faser, både hedensk og pavelig. Daniel så først Rom i dets hedenske, imperialistiske fase, som førte krig mod det jødiske folk og de første kristne, og dernæst i dets pavelige fase, som fortsætter ned til vores egen tid og ind i fremtiden“ (The Seventh-day Adventist Bible Commentary, 4. bind, s. 841).

Ifølge den bibelske tekst foretog det lille horn først en horisontal bevægelse og ”voksede sig større og større mod syd og øst og mod det herlige land“ (Dan 8,9). Disse tre retninger svarer til de tre hovedområder, som kom ind under det hedenske Roms herredømme.

I forbindelse med, at det lille horn får en hovedrolle i synet, bliver der lagt større vægt på detaljerne i dets magtudvidelse. Det svarer nøje til det lille horn i Daniel 7, som følgende sammenligninger viser:

1.	Begge horn er til at begynde med små (Dan 7,8; Dan 8,9).
2.	Begge bliver senere store (Dan 7,20; Dan 8,9).
3.	Begge er forfølgende magter (Dan 7,21.25; Dan 8,10.24).
4.	Begge ophøjer sig selv og er gudsbespottelige (Dan 7,8.20.25; Dan 8,10-11.25).
5.	Begge angriber Guds folk (Dan 7,25; Dan 8,24).
6.	Begge foretager aktiviteter, som er angivet med profetisk tids-regning (Dan 7,25; Dan 8,13-14).
7.	Begge varer til endetiden (Dan 7,25-26; Dan 8,17.19).
8.	Begge udsættes for en overnaturlig ødelæggelse (Dan 7,11.26; Dan 8 25).
9.	Og endelig, da det lille horn i Daniel 7 symboliserer pavemagten, må den vertikale udvidelse af det lille horn i Daniel 8 symbolisere den samme magt. Og ligesom i Daniel 2 og 7 er den sidste store magt Rom, både i sin hedenske og pavelige fase.