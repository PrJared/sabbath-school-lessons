---
title:  Vædderen og gedebukken
date:  23/02/2020
---

`Læs Daniels Bog 8. Hvad handler dette syn om, og hvordan svarer det til, hvad vi har set i Dan 2 og 7?`

Ligesom i Daniel 2 og 7 får vi her et syn om de store verdensrigers opståen og fald, men ved hjælp af en række andre symboler. Denne symbolik er direkte knyttet til Guds helligdom. I dette tilfælde bruges en vædder og en gedebuk som symboler på grund af deres forbindelse med ritualerne i helligdommen på den store forsoningsdag, som for det gamle Israel var en domsdag. Væddere og geder blev brugt som offerdyr i helligdomstjenesten. Men kun på den store forsoningsdag bliver de to nævnt sammen. Disse to dyr er altså bevidst valgt i dette syn for at minde om den store forsoningsdag, som synet først og fremmest fokuserer på.

I synet så Daniel en vædder, der stangede mod tre forskellige retninger, mod vest, nord og syd (Dan 8,4). Denne trefoldige bevægelse antyder en udvidelse af dens magt: ”Intet dyr kunne holde stand mod den, ingen kunne reddes ud af dens magt“ (Dan 8,4). Englen forklarer, at vædderen med de to horn symboliserer Mediens og Persiens verdensrige (Dan 8,20), og de tre retninger er mest sandsynligt en bogstavelig retningsbeskrivelse af dette verdensriges tre største erobringer.

Derefter kommer der en gedebuk med et stort horn, som symboliserer Grækenland under Alexander det store (Dan 8,21). Gedebukken bevæger sig ”uden at røre jorden“ (Dan 8,5). Det angiver, at den bevæger sig meget hurtigt. Dette symbol fortæller om den hurtighed, hvormed Alexanders erobringer fandt sted. I Daniel 7 symboliseres det med en panter med vinger. Men profetien fortæller, at da gedebukkens ”magt var på sit højeste, blev det store horn brækket af“ (Dan 8,8) og erstattet af fire horn, som voksede frem til de fire verdenshjørner. Det gik i opfyldelse, da Alexander døde i Babylon i juni 323 f.Kr. i en alder af kun 33 år, og hans rige blev delt mellem hans fire generaler.

`Til at tænke over. Tilsammen i Dan 2,38 og Dan 8,20-21 bliver tre af de fire verdensriger i synerne navngivet. Hvordan er denne fantastiske kendsgerning med til at bekræfte rigtigheden af vores fortolkning af disse profetier?`