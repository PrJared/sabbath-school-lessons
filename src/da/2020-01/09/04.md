---
title:  Angreb på helligdommen
date:  25/02/2020
---

`Læs Dan 8,10-12. Hvilken aktivitet foretager det lille horn ifølge beskrivelsen?`

I Dan 8,10 forsøger det lille horn på åndeligt plan at gentage de anstrengelser, som babelstårnets bygmestre foretog (1 Mos 11,4). Udtrykkene ”hær“ og ”stjerner“ bruges om Guds folk i Det Gamle Testamente. Israel angives som Herrens hær i 2 Mos 12,41. Daniel siger også, at Guds trofaste folk skinner ”som himmelhvælvingens stråleglans“ (Dan 12,3). Dette viser, at der ikke er tale om et angreb på himmellegemer, men om forfølgelse af Guds folk, hvis ”borgerskab er i himlene“ (Fil 3,20). Selv om tusindvis af kristne blev myrdet af hedenske kejsere, er fokus nu rettet mod det lille horns vertikale aktiviteter. Den endelige opfyldelse af denne profeti må hænge sammen med det pavelige Rom og dens forfølgelse ned igennem tiderne.

Dan 8,11 taler om en fyrste, som andre steder i Daniels Bog kaldes ”en salvet fyrste“, ”Mikael, jeres fyrste“, og ”Mikael den store fyrste“ (Dan 9,25; 10,21; 12,1). Ingen anden end Jesus Kristus kan være den, der omtales på den måde. Han er den tidligere omtalte hærs fyrste og vores ypperstepræst i himlen. Pavemagten og det religiøse system, den repræsenterer, forsøger at overtage Jesu rolle som præst.

I Dan 8,11 omtales også ”det daglige offer“ i forbindelse med den jordiske helligdom for at angive de forskellige og vedvarende sider af de rituelle tjenester, deriblandt også ofringer og forbøn. Det er gennem disse tjenester, syndere får tilgivelse og synden bliver behandlet i tabernaklet. Dette jordiske system symboliserer, at Kristus i den himmelske helligdom er mellemmand for menneskene. Som profetien forudsiger, udskifter pavemagten Kristi tjeneste som mellemmand med, at præsterne bliver menneskenes mellemmand. Ved hjælp af en sådan falsk tilbedelse fjerner det lille horn Kristi tjeneste som mellemmand og kaster symbolsk Kristi helligdom til jorden.

”Det kastede sandheden til jorden og havde held med, hvad det gjorde“ (Dan 8,12). Jesus sagde: ”Jeg er sandheden“ (Joh 14,6) og pegede også på Guds Ord som sandhed (Joh 17,17). Som modsætning forbød pavemagten oversættelse af Bibelen til sprog, som folk kunne forstå, lagde fortolkning af Bibelen ind under kirkens autoritet og opstillede tradition som ligeværdig autoritet med Bibelen i trosspørgsmål.

`Til at tænke over. Hvad bør dette lære os om, hvor værdifuldt og vigtigt kendskabet til bibelsk sandhed er i modsætning til menneskelige traditioner?`