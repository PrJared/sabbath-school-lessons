---
title:  Den fjerde mand
date:  22/01/2020
---

`Læs Dan 3,19-27. Hvad sker der? Hvem er denne fjerde person i ilden?`

Da Nebukadnesar havde smidt de trofaste jøder ind i ilden, overraskes han, da han ser en fjerde person inde i ovnen. Så godt han kan, identificerer kongen den fjerde som ”en gudssøn“ (Dan 3,25).

Kongen kan ikke sige mere; men vi ved, hvem den fjerde person er. Han viste sig for Abraham før ødelæggelsen af Sodoma og Gomorra, kæmpede med Jakob ved bækken Jabbok og viste sig for Moses i en brændende tornebusk. Han er Jesus Kristus i sin præ-inkarnerede skikkelse, som kommer for at vise, at Gud står sammen med sit folk i deres vanskeligheder.

Ellen White siger: ”Men Herren glemte ikke dem, der tilhørte ham. Da hans vidner blev kastet ind i ovnen, viste Frelseren sig for dem i egen person, og de vandrede samme midt i ilden. Flammerne mistede evnen til at fortære, da han, som er herre over varme og kulde, kom til stede“ (Profeter og konger, s. 247).

Og Gud siger gennem profeten Esajas: ”Går du gennem vand, er jeg med dig, gennem floder, skyller de ikke sammen over dig; går du gennem ild, bliver du ikke forbrændt, flammen brænder dig ikke“ (Es 43,2).

Vi elsker beretninger som disse; men de rejser også spørgsmål om andre, som ikke på mirakuløs måde blev reddet fra forfølgelse på grund af deres tro. Sådanne mennesker kender til den samme erfaring, som Esajas og Zakarias havde. De blev begge dræbt af ugudelige konger. Hele vejen ned igennem Bibelens historie og helt til vores tid har trofaste kristne været udsat for frygtelige lidelser, som ikke endte med en mirakuløs befrielse, men i en smertefuld død. Her har vi en beretning, hvor de trofaste blev reddet ved et mirakel; men vi ved, at sådan går det normalt ikke.

`Til at tænke over. Hvad er på den anden side den mirakuløse befrielse, som alle Guds trofaste efterfølgere vil få, uanset hvad deres skæbne her måtte være? Se 1 Kor 15,12-26.`