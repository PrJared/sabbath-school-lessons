---
title:  Kald til tilbedelse
date:  20/01/2020
---

`Læs Dan 3,8-15 Åb 13,11-18. Hvilke paralleller ser vi mellem det, der skete på Daniels tid og det, der vil ske i fremtiden?`

Billedstøtten af guld opstilles i Dura-dalen, som på akkadisk betyder et indhegnet sted. Dette ”indhegnede“ sted giver indtryk af at være en kæmpestor helligdom. Og som om det ikke var nok, minder ildovnen i nærheden om et alter. Babylonisk musik er en del af liturgien. Syv slags musikinstrumenter nævnes som for at give indtryk af fuldkommenhed og effektivitet i tilbedelsesprogrammet.

I dag bliver vi fra alle sider bombarderet med opfordringer til at overtage nye livsstilsformer, nye ideologier, afstå fra vores loyalitet mod Guds autoritet, som den udtrykkes i hans ord, og overgive vores troskab til nutidige efterfølgere af Babylons rige. Verdens fristelser kan til tider synes overvældende; men vi bør minde os selv om, at vores yderste troskab tilhører vores Gud, som har skabt alt.

Ifølge den profetiske kalender lever vi i de sidste tider af vores jords historie. Åb 13 forkynder, at jordens indbyggere vil blive kaldt til at tilbede dyrets billede. Denne magt vil få ”alle, store og små, rige og fattige, frie og trælle, til at sætte et mærke på deres højre hånd eller deres pande“ (Åb 13,16).

Seks forskellige kategorier siges at erklære deres troskab over for dyrets billede: ”store og små, rige og fattige, frie og trælle.“ Dyrets tal, som er 666, lægger også vægt på tallet seks. Det viser, at den billedstøtte, som Nebukadnesar lod opstille, kun er en illustration på, hvad det eskatologiske Babylon vil gøre i de sidste tider (se Dan 3,1 for brugen af tallene seks og tres). Det er derfor vigtigt, at vi nøje lægger mærke til, hvad der sker i beretningen, og hvordan Gud mægtigt styrer denne verdens begivenheder.

`Til at tænke over. Tilbedelse er ikke kun at bøje sig ned for noget eller nogen og åbenlyst erklære vores troskab. Hvordan kan vi, mere i det skjulte og umærkelige, komme til at tilbede noget andet end Gud?`