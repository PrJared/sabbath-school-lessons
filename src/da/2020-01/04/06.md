---
title:  Hemmeligheden ved en sådan tro
date:  23/01/2020
---

Når vi tænker over den erfaring, Shadrak, Meshak og Abed-Nego oplevede, kan vi spørge os selv: ”Hvad er hemmeligheden ved en så stærk tro?“ Hvordan kunne de være villige til at blive brændt levende frem for at tilbede billedstøtten? Tænk over alle de forskellige måder, de kunne have fundet gode begrundelser for at bøje sig i overensstemmelse med kongens ordre. Men selv om de vidste, at de kunne komme til at dø, som det var sket for mange andre, stod de alligevel fast på deres overbevisning.

`Læs Hebr 11. Hvad lærer det os om, hvad tro er?`

For at kunne udvikle en sådan tro må vi forstå, hvad tro er. Nogle mennesker har en kvantitativ opfattelse af tro; de måler deres tro på baggrund af de svar, de ser ud til at få fra Gud. De kører til indkøbscentret og beder Gud om at finde en parkeringsplads til dem. Hvis de finder en plads, når de når derhen, drager de den slutning, at de har en stærk tro. Hvis alle parkeringspladser var optaget, kan de komme til at mene, at deres tro ikke er stærk nok til, at Gud vil lytte til deres bønner. Denne opfattelse af tro er farlig; for den forsøger at manipulere Gud, og tager ikke Guds almagt og visdom i betragtning.

Men sand tro, som den viste sig hos Daniels venner, måles ved kvaliteten af vores forhold til Gud og den derpå følgende absolutte tillid til Gud. Ægte tro forsøger ikke at ændre Guds vilje, så den passer med vores vilje. I stedet overgiver den vores vilje til Guds vilje. Vi så, at de tre jødiske mænd ikke vidste med sikkerhed, hvad Gud havde beredt for dem, da de besluttede sig for at modsætte sig kongens befaling og forblive tro imod Gud. Det er dette, som virkelig kendetegner en moden tro. Vi udviser sand tro, når vi beder Gud om det, vi ønsker, men har tillid til, at han vil gøre det, der er bedst for os, selv om vi i øjeblikket ikke forstår, hvad der sker, eller hvorfor det sker.

`Til at tænke over. Hvordan kan vi opøve vores tro hver dag selv i de små ting, som kan hjælpe den til at vokse, så vi med tiden kan blive parate til større udfordringer? Hvorfor er prøvelserne i de små ting på mange måder de vigtigste?`