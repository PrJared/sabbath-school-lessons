---
title:  Testet i ild
date:  21/01/2020
---

For de tre jødiske mænd er den afgudstilbedelse, som kongen kræver, en åbenlys forfalskning af tempeltilbedelsen i Jerusalem, som de havde oplevet i deres tidligere år. Selv om de har høje offentlige stillinger og er loyale mod kongen, sætter deres troskab mod Gud en grænse for deres loyalitet over for mennesker. De er villige til at blive ved med at tjene kongen som trofaste administratorer; men de kan ikke deltage i tilbedelsesceremonien.

`Læs 2 Mos 20,3-6 5 Mos 6,4. Hvad siger disse tekster, som helt sikkert har haft indflydelse på det standpunkt, som de tre jødiske mænd tog?`

Idet de fulgte kongens befaling, faldt alle ned og tilbad guldbilledet, da musikken spillede. Kun de tre, Shadrak, Meshak og Abed-Nego, turde være ulydige mod kongen. Med det samme bliver det fortalt til kongen. Anklagerne forsøger at gøre kongen vred ved at sige: (1) det var kongen selv, som havde sat disse mænd til at styre pro-vinsen Babylon; (2) de jødiske mænd dyrker ikke kongens gud; og (3) de tilbeder ikke den guldstøtte, kongen har opstillet (Dan 3,12).

Men på trods af sin vrede mod dem giver kongen dem endnu en chance. Kongen er villig til at gentage hele proceduren, så disse tre mænd kan ændre deres overbevisning og tilbede billedstøtten. Hvis de nægter, vil de blive kastet i ovnen med flammende ild. Kong Nebukadnesar afslutter sin appel med en meget arrogant udfordring: ”Hvem er den gud, der så kan redde jer ud af min magt?“ (Dan 3,15).

Velsignet med overnaturligt mod svarer de kongen: ”Kommer det dertil, så kan vores Gud, som vi dyrker, redde os. Han kan redde os ud af ovnen med flammende ild og ud af din magt, konge. Og selv om han ikke gør det, skal du vide, konge, at vi ikke vil dyrke din gud, og at vi ikke vil tilbede den guldstøtte, du har opstillet“ (Dan 3,17-18).

`Til at tænke over. Selv om de ved, at deres Gud kan redde dem, har de ingen garanti for, at han vil gøre det. Men uanset, så nægter de at adlyde kongens befaling, selv om de ved, at de kunne komme til at blive brændt levende. Hvordan kan vi få en sådan tro?`