---
title:  Billedstøtten af guld
date:  19/01/2020
---

`Læs Dan 3,1-7. Hvad mon det var, der motiverede kongen til at fremstille billedstøtten?`

Der kan være gået omkring tyve år mellem drømmen i Daniel 2 og fremstillingen af billedstøtten af guld. Men det lader til, at kongen ikke kan glemme drømmen og det faktum, at Babylon er dømt til at blive erstattet af andre magter. Kongen er ikke tilfreds med kun at være hovedet af guld; han ønsker at blive symboliseret af en billedstøtte helt af guld for at fortælle sine undersåtter, at hans rige vil vare hele vejen ned igennem historien.

Denne stolte holdning minder om de menneskers, som byggede Babelstårnet. I deres arrogance forsøgte de at udfordre Gud selv. Og Nebukadnesar er ikke mindre arrogant. Han har opnået meget som hersker i Babylon, og han kan ikke leve med tanken om, at hans rige en dag skal gå til grunde. I et forsøg på at ophøje sig selv bygger han en billedstøtte, som skal symbolisere hans magt og derved måle hans undersåtters loyalitet. Selv om det ikke er tydeligt, om billedstøtten skal repræsentere kongen selv eller en afgud, må vi huske, at i oldtiden var skellet mellem politik og religion ofte meget uklart, hvis det i det hele taget fandtes.

Vi bør også huske, at Nebukadnesar har haft to muligheder for at lære den sande Gud at kende. For det første har han testet de unge jødiske mænd, og har fundet, at de er ti gange visere end Babylons vismænd. Dernæst, efter at ingen andre eksperter var i stand til at minde ham om, hvad han drømte, har Daniel fortalt ham, hvad han havde tænkt, drømt og drømmens betydning. Og kongen har været nødt til at erkende Daniels Guds overmagt. Men overraskende nok forhindrer disse tidligere teologiske lærdomme ikke Nebukadnesar i at vende tilbage til afgudsdyrkelse. Hvorfor? Mest sandsynligt på grund af stolthed. Syndige mennesker er ikke villige til at erkende, at det, de materielt og intellektuelt opnår, er tomhed og dømt til at forsvinde. Ofte handler vi som små ”Nebukadnesarer“, når vi lægger alt for stor vægt på det, vi selv udretter, og glemmer, hvor ubetydeligt det er set i evighedsperspektiv.

`Til at tænke over. Hvordan kan vi, måske nærmest umærkeligt, komme til at falde i den samme fælde som Nebukadnesar?`