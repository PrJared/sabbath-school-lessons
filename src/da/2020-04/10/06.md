---
title:  Da talte Herren til Job
date:  03/12/2020
---

`Læs Job 38. Hvad lærer vi om Gud, ikke alene som skaber, men også som opretholder af alt liv? Hvilken indflydelse bør denne vigtige sandhed have på vores forståelse af de humanistiske fagområder?`

”Mange hævder, at stoffet har livskraft i sig selv, at det har fået visse egenskaber, og at det så overlades til at virke ved hjælp af sin egen iboende energi. De hævder også, at det, der sker i naturen, finder sted i overensstemmelse med bestemte love, som selv Gud ikke kan gribe ind i. Dette er falsk videnskab, og den støttes ikke af Guds ord. Naturen er sin skabers tjener … Naturen vidner om en intelligens, en tilstedeværende aktiv energi, der virker i og gennem dens love. Faderens og Sønnens virke kan til stadighed ses i naturen. Kristus siger: ’Min fader arbejder stadig, og jeg arbejder også’ Joh 5,17“ (Ellen White, Patriarker og profeter, s. 24).

Meget videnskab bygger på ateistiske og materialistiske forudsætninger. Det betyder, at en videnskabsmand kan tage udgangspunkt i noget enestående smukt, i noget utroligt indviklet eller i noget, der både indeholder en særlig skønhed og kompleksitet, og alligevel påstå, at det opstod tilfældigt, uden nogen særlig tanke eller hensigt.

Dette er faktisk, hvad videnskaben hele tiden påstår. Liv på jorden i al dets skønhed og kompleksitet, lige fra sommerfugle til mennesker, forklares som intet andet end resultatet af, at forskellige kemikalier for mange milliarder år siden ved en tilfældighed blev sammensat og dannede en enkel form for liv, som senere gennem mutationer og naturlig udvælgelse har udviklet sig til alt det, der lever og ånder og bevæger sig i dag.

Videnskab, som den fremstår i dag, påstår, at tanken om en overnaturlig skaber er ”uvidenskabelig“, fordi den ikke kan efterprøves videnskabeligt. Derfor er det en ide, som videnskaben ikke kan tage sig af. Denne forudsætning er ikke en, som videnskaben selv lærer, men er i stedet et filosofisk ståsted, som er blevet påtvunget faget af videnskabsmændene selv. I modsætning hertil kan argumenteres og begrundes, at ægte videnskab ser ud til at lære det modsatte: al skønhed og kompleksitet i verden peger på en skaber.

Et problem er, at Skriften lærer, at Gud ikke alene skabte alt, men også at han opretholder alt. Det betyder, at al sand kristen uddannelse i videnskabelige fag er nødt til at arbejde ud fra helt anderledes forudsætninger end dem, videnskaben generelt påstår. Det er ikke til at undgå, at der opstår uenighed, især når det handler om alle tings oprindelse.