---
title:  Eksperter i fejl
date:  01/12/2020
---

Vi ved, at vores verden har mere end nok af kunst og filosofi, som ikke ærer Gud. Mange vil hævde, at kristne ikke engang bør nærme sig disse legendariske steder. Syvendedags adventister må nøje overveje deres egen del i at tjene visse brancher, støtte visse etablissementer og godtage visse massemedier.

`Læs 1 Tim 6. Her får vi klar formaning om, hvad vi bør holde os fra, men vi får også tilstrækkelig forklaring på hvorfor. Hvad advarer Paulus imod i vers 9 og 10? Hvad opfordres vi til at stræbe efter?`

Læg mærke til, hvordan Paulus i 1 Tim 6,20 advarer imod ”den kundskab, der med urette kaldes sådan“. Selv om han skriver dette i en anden sammenhæng, er princippet stadigvæk anvendeligt. Tænk over al den information, al den lærdom og de mange ideer, som ned igennem menneskehedens historie har været helt forkerte – og tænk over dem, der er det også i dag. Mennesker kan virkelig blive eksperter i fejl.

I næsten 2000 år troede verdens smarteste mennesker, eksperterne, at jorden stod stille som universets midtpunkt, mens alle stjerner og planeter kredsede rundt om den i fuldkomne cirkler. Man benyttede kompliceret matematik og videnskab til at underbygge denne tro, selv om den viste sig at være forkert på næsten alle punkter. Vi kan måske derfor sige, at disse mennesker var eksperter i fejl, og deres lære var virkelig ”kundskab, der med urette kaldes sådan“.

`Til eftertanke. I dag er fx biologi baseret på den antagelse, at liv begyndte for milliarder af år siden ved en tilfældighed, uden nogen hensigt eller en Gud, der stod bag det. Ikke desto mindre findes der en ufattelig mængde vanskelig og detaljeret videnskabelig litteratur, som tager denne lære for givet. Hvad kan vi lære af dette faktum om, hvordan mennesker kan være eksperter i fejl? Hvilken indflydelse bør den kendsgerning have på kristen uddannelse generelt og undervisning i videnskabelige fag i særdeleshed?`