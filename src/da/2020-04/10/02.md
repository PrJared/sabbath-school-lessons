---
title:  Herren alene
date:  29/11/2020
---

Der findes beviser for den levende Gud i hele hans skaberværk. Når vi tænker over, hvorfor Gud skabte denne verden, som mennesker har været i stand til i så stor grad at ødelægge, kan vi måske få en idé om, hvordan vi bedst kan undervise i humanistiske fag.

Tag fx menneskets svangerskabsperiode. Biologien fortæller os, at et nyt intelligent menneskeliv kommer fra et enkelt befrugtet æg, udvikles og vokser til et barn, der efter ni måneder fødes. Hele denne cyklus præges af en kærlig skaber. Guds kærlighed kan ses i det sted, et foster udvikles – lige under moderens bankende hjerte. Når fostret vokser, vokser også moderens mave, lige på forsiden af hendes krop, hvor hun altid kan se det. Den gravide kvinde er altid opmærksom på sit barn, ligesom vores himmelske far altid er opmærksom på sine børn.

`Læs Rom 1,18-21 Sl 19,1-7 Neh 9,6. Hvad fortæller disse vers om Gud som vores skaber?`

Efter 6000 år med synd og tusinder af år efter den verdensomspændende vandflod findes der stadigvæk overbevisende og mægtige beviser på, at Gud er vores skaber, men også på vores Skaberguds magt, kærlighed og godhed. Beviserne er så stærke, at Paulus i Rom 1,18-21 siger, at de, som fornægter denne Gud, ”ingen undskyldning“ har på dommens dag; for man kan lære nok om ham gennem det, han har skabt. De kan med andre ord ikke undskylde sig med manglende kundskab.

I vore dage, hvor så mange tilbeder skaberværket i stedet for Skaberen, er det vigtigt, at kristen uddannelse i de humanistiske fag altid arbejder ud fra den hypotese, at Gud er Skaber, og at han opretholder alt, som er til. I sidste ende kan enhver ideologi og ethvert grundlag, som fornægter eller udelukker Gud, kun føre til fejl. Verdslig uddannelse arbejder næsten udelukkende ud fra den forudsætning, at der ikke er nogen Gud. Kristen uddannelse må ikke gå i den fælde. Den må heller ikke ubevidst arbejde ud fra principper, der er baseret på den formodning, at Gud ikke findes. I begge tilfælde kan man kun ende med at tage fejl.

`Til eftertanke. Tænk over den fantastiske skønhed og naturens undere, som vi kan se i vores verden, selv efter så mange år med synd. Hvilke håb kan vi finde deri, især når vi oplever personlige vanskeligheder og lidelser?`