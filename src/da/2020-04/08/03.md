---
title:  Jesus som lærer
date:  16/11/2020
---

Bibelen benytter mange udtryk for at beskrive Jesus. Han er Guds søn, Messias, Menneskesønnen, Frelseren, Forløseren, Herren, Guds lam, for blot at nævne nogle få. Men for de mennesker, som kendte ham bedst i de tre og et halvt år med offentligt arbejde i Judæa og Galilæa, var han en lærer. De kaldte ham ”Mester“ eller ”Rabbi“. Begge titler betyder det samme, nemlig lærer.

Lærergerningen og undervisning må altså have været en særlig passende måde for ham at udføre sin offentlige gerning. Desuden var det forudsagt af Esajas, der ofte kaldes for ”evangelieprofeten“.

`Læs Es 11,1-9 Joh 3,1-3. Hvad siger det om Jesu lærerrolle?`

En af de mest forbløffende messiasprofetier i Skriften finder vi i Esajas 11. Vers 1-3 beskriver den kommende Messias med undervisningsudtryk. Han bringer kundskab, råd, visdom og indsigt. Hele afsnittet afsluttes med dette exceptionelle løfte: ”Landet er fyldt med kundskab om Herren, som vandet dækker havets bund“ (Es 11,9). Måske var det denne form for undervisning i Skriften, som inspirerede Ellen White til i sin bog om uddannelse at skrive, at det at uddanne og at frelse er ét (se Uddannelse, s. 30).

Nikodemus tiltalte Jesus som en rabbi. På grund af de tegn, Jesus udførte, altså hans mirakler og indsigt i meningen med tilværelsen anerkendte Nikodemus, at Jesu undervisningsevner kom fra Gud. Jesus svarede Nikodemus med at sige, at han måtte fødes på ny for at kunne se Guds rige. Det er en Guds gave at undervise. Den er bemyndiget af Gud; Jesus benyttede den i sin gerning, og de, der blev undervist, anerkendte, at han havde guddommelig autoritet.

`Til eftertanke. Profetien fortæller, at hele verden vil blive fyldt med kundskab om Herren. Hvad er vores rolle i opfyldelse af denne profeti?`