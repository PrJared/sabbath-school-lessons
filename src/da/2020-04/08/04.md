---
title:  Moses og profeterne
date:  17/11/2020
---

`Læs 2 Tim 3,14-17. Hvad fortæller disse vers om Bibelens rolle i kristen uddannelse?`

Indholdet i den første del af Bibelen, toraen, bliver nogle gange omtalt som ”Loven“, til dels fordi, disse bøger indeholder mange love. Men tora betyder egentlig ”undervisning“ eller ”belæring“. Der er en helt anden opfattelse af ”lov“ i Bibelen, end mange tror. De fleste tænker på regler og bestemmelser, som vi skal følge for at blive accepteret af Gud. Men sådan er det ikke. Lovens hensigt er at være undervisningsmateriale, der handler om, hvordan vi vellykket og trygt skal leve livet i det pagtsforhold med Gud, som var hans hensigt, da han skabte os.

De næste to dele af den hebraiske bibel, profeterne, beskriver i de tidlige profeter og de historiske bøger, hvor godt Guds folk mestrede dette uddannelsesmateriale og levede efter det. De senere profeter beskriver, hvad de burde have lært fra deres uddannelsesmateriale. Den resterende del af Det Gamle Testamente, som kaldes skrifterne, er fyldt med eksempler på gode og mindre gode lærere og elever og deres uddannelseserfaringer. Eksempler på succes i uddannelsen i disse bøger vil bl.a. være Ester, Ruth, Daniel og Job. Blandt nederlagene kan vi finde Jobs venner. Salmernes Bog er selvfølgelig en salmebog, men selv der finder vi mindst tre uddannelsessalmer: Salme 1, Salme 37 og Salme 73.

Evangelierne er fulde af materiale, der er tænkt til brug i undervisning. Det gælder især Jesu lignelser. Mange af Paulus’ breve begynder med en stærk forkyndelse af evangeliet, men ender med uddannelsesmateriale og praktiske lærdomme for den kristnes hverdag. Åbenbaringens Bog er også fuld af uddannelsesmateriale. For eksempel er afsløringen af Kristi menigheds fremtid gemt i en bogrulle, som kun Guds Lam, Jesus, den store lærer, kan åbne (Åb 5,1-5).

`Til eftertanke. Nogle vil hævde, at ikke alt det undervisningsmateriale, vi finder i de fem Mosebøger, gælder for os i dag, og det er rigtigt. 5 Mos 17,14-20, som er instruktioner om konger, har nogle meget specifikke instrukser om udvælgelsen af dem, der skal være konger. I dag udnævner vi selvfølgelig ikke konger i kirken. Hvordan skal vi afgøre, hvad den rette anvendelse i vores tid er af alt dette undervisningsmateriale i Skriften?`