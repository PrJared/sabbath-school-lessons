---
title:  Uddannelse i den første kristne kirke
date:  19/11/2020
---

Et af de bemærkelsesværdige uddannelsesprincipper i Skriften finder vi, da Jesus, den store lærer, forbereder sig på at forlade sine elever eller disciple. De havde været sammen med ham i tre og et halvt år, som ca. svarer til en gymnasieuddannelse. Efter en endt undervisningsperiode forventes eleven ofte, afhængigt af niveauet, at kunne stå på egne ben.

Men Jesus vidste bedre, så han sørgede for, at hans efterfølgere fik en fortsat og kontinuerlig uddannelse under Helligåndens oplæring. Andre steder omtales denne lærer eller vejleder som Trøsteren eller Talsmanden (parakletos på græsk), som permanent vil blive givet til Jesu efterfølgere (Joh 14,16-17). Han omtales som Sandhedens Ånd. Selv om Helligånden ikke omtales som en lærer, er hans arbejde i allerhøjeste grad uddannelsesmæssig, især når det handler om at søge og finde sandheden.

`Læs 1 Kor 2,1-16. Hvad siger Paulus, som har så stor betydning i uddannelses-sammenhæng?`

Paulus begynder med at minde menigheden i Korinth om, at da han først kom til dem, talte han ikke om andet end Jesus Kristus og hans korsfæstelse (1 Kor 2,2), ikke med fremragende talekunst eller visdom, kun ved forkyndelsen af evangeliet. Men det var ikke alt (1 Kor 2,6); for når disse kristne var modnet, ville apostlen komme tilbage og lære dem visdom, kaldt ”Guds dybder“, dvs. den visdom, som Gud havde holdt hemmelig fra før tidernes begyndelse (1 Kor 2,7.10). Alt vil blive studeret under Helligåndens ledelse, når han samarbejder med den, der studerer.

Hvor dybtgående vil det studium være, og hvor meget lærdom vil blive åbenbaret for dem, der ledes af Helligånden? Kapitlet afsluttes med et citat fra profeten Esajas: ”Hvem kan retlede Herrens ånd, hvem kan være hans rådgiver og belære ham?“ (Es 40,13). Profeten, som talte til almindelige mennesker på sin tid, ville sige, at det kan ingen. Men Paulus korrigerer den opfattelse ved at tilføje: ”Men vi har Kristi tanker“, hvormed han mener, at de kristne, som er fyldt af Ånden, har adgang selv til Guds sind og dermed til al den lærdom og forståelse (1 Kor 2,10-13), som er nødvendig for at kende retfærdighedens vej.