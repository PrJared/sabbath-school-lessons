---
title:  I Guds billede
date:  15/11/2020
---

`Læs 1 Mos 1,26-27; 5,1.3. Hvad lærer disse tekster os om, hvordan Gud til at begynde med skabte menneskene, og hvad der skete med dem efter syndefaldet?`

Udtrykket ”i Guds billede“ har fascineret bibelfortolkere i århundreder. Hvad er dette billede, som de første mennesker blev skabt i? Betyder det fx, at Gud så sig i et spejl, og dannede sin nye skabning, så det så ud som ham? Eller betyder det, at menneskene ligner Gud mere, end nogen anden form for liv gør? Eller henviser det til en åndelig og intellektuel lighed og overensstemmelse mellem Skaberen og hans menneskelige skabninger? Skriften giver ikke nogen tydelig forklaring på dette udtryk, selv om forskere har forsøgt at uddrage mange fortolkninger fra Skriften af, hvad det kan betyde. Hvad vi kan se, er, at dette billede er blevet ændret efter syndefaldet, og derfor skriver Ellen White, at formålet med uddannelse er at genoprette dets skabers billede i mennesket (Uddannelse, s. 14-16).

`Til eftertanke. Hvordan kan uddannelse nå et så exceptionelt mål?`

Vi må huske på, at Gud skabte os til at have et forhold til ham, lidt ligesom forældre har med deres børn. Han skabte os i sit billede, ligesom menneskeforældre har børn i deres billede (1 Mos 5,1), så han kan opdrage os til at blive sine børn og tilhøre hans familie. Han kan kommunikere med os og skabe et varigt forhold til os. Guds billede drejer sig derfor mere om det mentale, hvor to væsener, det ene guddommeligt, det andet menneskeligt, kan kommunikere med hinanden. Det er, hvad der sker i uddannelse, først i hjemmet mellem forældre og børn, senere i skolen, hvor lærerne overtager opgaven. Det er tydeligt, at denne uddannelsesproces var Guds hensigt, da han skabte os. I modsætning til mange andre livsformer blev vi skabt i hans billede, og han kan derfor undervise os, og vi kan lære af ham, indtil hans billede og tankegang genspejles i os.

`Frelsens historie er en historie om uddannelse fra skabelsen til inkarnationen og fra inkarnationen til genskabelsen. Gud er læreren, og himlen er en skole i al evighed (se Ellen White, Uddannelse, s. 301). Hvilken betydning har denne tanke for vores forpligtelse til at give en kristen uddannelse i hjemmet, i menigheden, i skolen, på universitetet og hele livet igennem?`