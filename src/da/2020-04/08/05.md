---
title:  Vise mænd og kvinder
date:  18/11/2020
---

Ord for skole, studier og uddannelse forstås let i vores tid, men de er ikke almindelige i Bibelen. Der finder vi ét ord, visdom, som er meget mere almindeligt. For eksempel omtaler Det Gamle Testamente vise/kloge mænd og kvinder (2 Sam 14,2; Ordsp 16,23).

`Læs 1 Kong 4,29-34. Hvad lærer denne tekst os om betydningen af visdom?`

Kong Salomo bliver fremholdt som en meget vis mand, der talte om dyre- og planteliv og udtalte ordsprog med stor visdom. Det vil sige, han var en veluddannet mand (1 Kong 4,29-34). Ordsprogsbogen og Prædikerens Bog indeholder vise lærdomme om mange forskellige emner, som tilskrives både Salomo og andre vise lærere i oldtiden (Ordsp 1,1; 25,1; 30,1; 31,1).

I Bibelen svarer visdom meget til uddannelse i dag. Vi lærer visdom fra forældre og lærere, især mens vi er unge (Præd 12,1); men et menneske kan tilegne sig visdom hele livet. Visdom har ofte en praktisk side. Vi skal fx lære fra myrerne, som skaffer sig føde om sommeren og samler forråd ved høsttid for at have nok til vinteren (Ordsp 6,6-8).

Men visdom er ikke kun praktisk. Den har også en teoretisk side; for den begynder med tro på Gud, og følger visse grundlæggende principper (Ordsp 1,7). Visdom hjælper os til at leve ansvarligt og til gavn for andre. Den hjælper også med at beskytte os mod uheld. Og ligesom uddannelse i dag besvarer visdom ikke alle spørgsmål, men gør os i stand til at være tilfredse med det, vi ved, mens vi bliver ved med at søge efter det, der endnu er ukendt. Det er et godt startsted for at lære Gud at kende og stole på hans nåde. Ifølge Jer 18,18 er den vise lærers rolle på linje med præstens og profetens rolle. Alle tre bringer budskaber fra Gud til hans folk enten som undervisning i loven, rådgivning eller særlige budskaber fra Gud.

`Til eftertanke. Hvordan kan vi lære visdom og give den videre til de kommende generationer? Hvorfor er det vigtigt for os som et folk at gøre det?`