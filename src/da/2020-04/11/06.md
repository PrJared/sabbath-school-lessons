---
title:  Arbejde og forvaltning
date:  10/12/2020
---

”Alt, hvad din hånd finder på at gøre, skal du gøre af al din magt“ (Præd 9,10). Verdens viseste mand udtaler disse ord med hensyn til forvaltning på alle områder af livet.

Når vi bliver spurgt om kristen forvaltning, begrænser mange af os svaret til den økonomiske side af vores liv. Penge er en vigtig del af forvaltning; men det er alt for snævert at begrænse den til kun at gælde vores økonomi. Inden for organisationsteori henviser forvaltning til ledelsens ansvar for at udvikle og anvende alle tilgængelige resurser korrekt.

Hvilke resurser har Gud velsignet os med i menigheden? Peter siger klart, at hvert medlem har gaver, som Skaberen har givet, og han omtaler sådanne ”begavede“ kristne som ”et helligt præsteskab“ (1 Pet 2,5), der er ansvarlige over for Gud for deres forvaltning af alle Guds gaver: penge, tid, energi, talenter og andet.

`Læs Præs 9,10 1 Kor 10,31. Hvilket budskab er der for os i disse vers om, hvordan vi bør arbejde, og hvordan vi skal oplære andre til at arbejde?`

En af de almindelige faldgruber i vores tilværelse er tendensen til at inddele de forskellige sider af vores liv i kategorier. Der er en for arbejdslivet, en for familielivet, en for vores åndelige liv og en for vores fritidsliv. Tendensen til at adskille disse områder af livet, så der næsten ikke er nogen forbindelse imellem dem, er i nogle situationer god. Det er fx ikke godt at tage sit arbejde med hjem, så det forstyrrer ens familieansvar. Og vores fritidsaktiviteter bør heller ikke gribe ind i den tid, vi tilbringer sammen med Gud.

Men sådanne begrænsninger bør ikke gælde for den rolle, vores åndelige liv bør spille i vores tilværelse. Den kristnes arbejde har sin rod i fællesskab og samarbejde med Gud. En måde, vi kan praktisere Guds nærvær, er gennem vores arbejde. At sætte vores religiøse liv i en bestemt bås, at begrænse Gud til en dag, en time, eller kun en del af vores tilværelse, er at afvise Guds nærvær på alle de andre områder.

`Til eftertanke. To spørgsmål: Spørg først dig selv, om du faktisk adskiller dit åndelige liv fra resten af din tilværelse. Dernæst, hvis det er tilfældet, hvordan kan du lære at lade dit åndelige liv have førstepladsen i alt, hvad du gør?`