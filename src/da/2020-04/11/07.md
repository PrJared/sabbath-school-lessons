---
title:  Til videre studium
date:  11/12/2020
---

1 Mos 3; Præd 2,18-23; Ef 6,5-8.

Ellen White, Patriarker og profeter, ”Fristelsen og syndefaldet“, s. 26-31.

Er arbejde en forbandelse eller en velsignelse? Det ser ud til, at det kom som en del af syndens forbandelse (1 Mos 3,17). En grundigere læsning viser, at det var jorden, der blev forbandet, ikke arbejdet. Ellen White siger, at Guds arbejde var ment som en velsignelse: ”En tilværelse præget af hårdt arbejde og bekymringer skulle fra nu af være menneskenes lod; men den blev anvist dem i kærlighed. Denne livsopgave var nødvendiggjort af synden for at lægge en dæmper på deres tilbøjelighed til at tilfredsstille appetitten og lidenskaberne og for at udvikle deres selvkontrol. Det var en del af Guds store plan til menneskenes redning fra syndens ødelæggelse og nedværdigelse“ (Patriarker og profeter, s. 30). Kan det tænkes, at vi har gjort arbejde til en forbandelse gennem ensformighed, overarbejde eller ved at overvurdere dets plads i vores liv? Hvad end tilfældet er, må vi lære at vurdere arbejdet i det rette perspektiv. Kristen uddannelse må være med til at oplære mennesker til at kende værdien ved at arbejde samtidigt med, at vi lader være med at gøre det til en afgud.

**Spørgsmål til drøftelse**:

`1.	Læs Præd 2,18-24. Hvordan kan Salomo se arbejde både som en velsignelse og en forbandelse? Hvilke antydninger giver teksten, som har betydning for, hvordan vi opfatter vores arbejde?`

`2.	Det er gennem arbejde, vi tager vare på vores familier. Hvordan kan vi videregive en positiv holdning til arbejde til vores familier?`

`3.	Grænsen mellem at udføre et fortræffeligt arbejde og at være arbejdsnarkoman kan af og til være meget snæver. Hvordan undgår vi at overskride den grænse? Se Præd 2,23.`

`4.	Paulus siger tydeligt: ”For allerede da vi var hos jer, bød vi jer, at den, der ikke vil arbejde, skal heller ikke have føden“ (1 Thess 3,10). Dette er selvfølgelig et princip, som giver god mening. Kan der være situationer, hvor det ikke er tilfældet? Hvordan må vi sikre os, at vi ikke gør dette til en skudsikker regel, som aldrig skal brydes?`