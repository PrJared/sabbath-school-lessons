---
title:  Arbejdets mange sider
date:  06/12/2020
---

”Jeg erkendte, at intet er bedre for dem end at være glade og finde lykke i livet. Men at menneskene kan spise og drikke og nyde frugten af deres slid, det er en gave fra Gud“ (Præd 3,12-13).

Ordet arbejde kan have mange betydninger. Vi arbejder af nødvendighed for at kunne sætte mad på bordet, betale regninger og spare lidt op til vanskelige tider. At miste sit arbejde er næsten værre end at udholde en dårlig arbejdssituation.

Arbejde kan give et menneske en følelse af værdi. Henvisning til arbejdet er almindeligt svar på spørgsmålet: ”Hvad laver du?“ De fleste pensionister bliver ved med at arbejde på deltid, så længe de kan magte det, enten som lønnede eller som frivillige. Et job giver os en grund til at stå op om morgenen. Giv en teenager et job, og der vil være en kandidat mindre til kriminalitet.

`Læs 1 Mos 3,19. Hvilken sammenhæng siges dette i? Hvad fortæller det om en anden side ved arbejde, som i hvert fald nogle oplever?`

Det arbejde, der blev givet før syndefaldet, forandres pludseligt efter syndefaldet. Her omtales en anden side ved arbejde. For nogle betyder arbejde kun slid og slæb, som vil ende med døden. De slider i jobs, som de hader, og håber at kunne gå på pension, mens de stadigvæk er raske nok til at nyde det. For andre overtager arbejdet hele tilværelsen, og bliver det vigtigste i livet og det, der udgør hele ens identitet. Disse mennesker føler sig deprimeret eller forvirrede, når de ikke er på arbejde, og de bliver usikre på, hvad de skal foretage sig, eller hvor de skal være. Når de går på pension, falder de måske helt sammen både fysisk og mentalt, og oplever ofte en for tidlig død.

Som kristne må vi lære at arbejde efter Guds anvisning. Arbejde er mere end en økonomisk nødvendighed. Et menneske er mere end blot en ansat. Et menneskes livsværk er et liv i tjeneste, et udtryk for ens forhold til Herren. En lærers opgave indbefatter at hjælpe eleverne til at finde det arbejde, hvor deres evner og gudgivne interesser kombineres med verdens behov.

`Til eftertanke. Hvad laver du? Det vil sige, hvad gør du med dit liv, og hvordan kan du bedre ære Gud med det, du gør?`