---
title:  Arbejde og dygtighed
date:  08/12/2020
---

`Læs 2 Mos 25,10-30.38. Hvor detaljeret var Gud, da han bad Moses om at opføre et tabernakel til tilbedelse? Hvad fortæller det os om Guds karakter?`

Da Gud bad Moses om at bygge et telt ”for ham“, kunne Moses have svaret: ”Ikke noget problem, Herre! Jeg har rejst telte, siden jeg flygtede fra Egypten for 40 år siden… Giv mig lige et øjeblik!“ For enhver mand, der levede i den seminomadiske midianittiske kultur, var det en enkel sag at rejse et telt. Han kunne have gjort det i blinde, som en reflekshandling, mens hans sind var optaget af andre vigtigere ting. Men Moses havde måske ikke forventet en meget detaljeret beskrivelse af en ellers meget enkel arkitektonisk bygning samt en lang liste over hvert eneste stykke inventar og en beskrivelse af præsternes dragter. I alt var der næsten 150 detaljerede instrukser. For at bygge et enkelt bord skulle Moses følge en syv-trins samlingsvejledning (2 Mos 25,23-30).

Den opmærksomhed, som Gud viste med hensyn til detaljer i forbindelse med opførelsen af sit telt, viser ligesom de senere instrukser for ofringerne, at Gud lægger vægt på ekspertise, og har et ønske om at frembringe intet mindre end et mesterstykke. Materialet var af højeste kvalitet, designet var fejlfrit, arbejdet skulle være fremragende. Budskabet var tydeligt: ”Gud godtager ikke dårligt arbejde!“

Men selv om der så ud til at være høje krav, var det Gud selv, der sørgede for ikke alene drivkraften, men også de menneskelige kræfter, der skulle til for at udføre det. Vi læser i 2 Mos 31,1-6; 35,30-36,1, at Gud selv gav folket de nødvendige færdigheder. Disse mænd var fyldt ”med Guds ånd“, som gav dem evner og klogskab i alle former for arbejde, så fremstillingen af tabernaklet og alt dets inventar kunne gå fremad ”ganske som Herren har befalet“ (2 Mos 36,1). Desuden blev de samme to mesterdesignere givet ”evnen til at lære fra sig“ (2 Mos 35,34), så deres kundskab og evner kunne fortsætte fremover i Israels samfund. Disse to mænd bliver i beretningen på en særlig måde fremhævet som ledere, der var udvalgt af Gud; men andre personer fik lignende gaver, og tog del i arbejdet (2 Mos 36,2).

Vi er syndige mennesker; men det er ingen undskyldning for ikke at udføre nogen opgave med den yderste pligtopfyldenhed. Gud forventer, at vi altid gør vores bedste, og bruger alle vores talenter, evner og uddannelse til de bedst mulige formål.