---
title:  Skolen i det hinsidige liv
date:  23/12/2020
---

`”For vore lette trængsler her i tiden bringer os i overmål en evig vægt af herlighed, for vi ser ikke på det synlige, men på det usynlige; det synlige varer jo kun en tid, det usynlige evigt“ (2 Kor 4,17-18).`

`Hvilket håb giver denne tekst os? Hvad er mon nogle af disse usynlige, evige ting, som venter os? Se også Åb 21,1-2; Åb 2,7; Åb 7,14-17.`

Selv om Jesu løfter er virkelige, og vores begrundelser for at tro dem er reelle, er det en kendsgerning, at Bibelen kun giver os glimt af, hvad der venter os. Men der er en ting, vi kan være sikre på. Det kommer til at være fantastisk. Tænk over, hvor godt det vil være at få del i en tilværelse, som ikke er underlagt syndens ødelæggelse!

Al vores smerte, al vores lidelse, alt det, vi her kæmper med, skyldes synd og dens følger. Kristus kom for at rette op på alt det, og han vil genskabe jorden, så den bliver, som Gud oprindeligt havde tænkt, at den skulle være, før synden kom ind i verden. Det vil faktisk blive endnu bedre; for midt i al den herlighed vil vi kunne se arrene på Jesu hænder og fødder og huske, hvad vores frelse har kostet.

”Når så det slør, der formørker vort syn, dér skal blive fjernet, og vore øjne skal skue den verden af skønhed, som vi nu kun opfatter i glimt gennem mikroskopet; når vi betragter himmelrummets herlighed, som vi nu kun gennem teleskoper udforsker i det fjerne; når syndens fordærv er forsvundet, og hele jorden vil vise sig i ‘Herren, vor Guds skønhed,’ hvilket område vil da ikke åbne sig for vort studium! Der kan videnskabsmanden læse beretningerne om skabelsen og ikke opdage nogen påmindelser om syndens lov. Han kan lytte til musikken fra naturens røster og ikke høre nogen klagelyd eller nogen undertone af smerte. I alt det skabte kan han genkende en eneste skrift, – se ‘Guds store navn skrevet med store bogstaver’ i det vældige himmelrum, og hverken på jorden eller i havet eller i luften er der noget spor af det onde tilbage“ (Ellen White, Uddannelse, s. 303).

`Til eftertanke. Forsøg at forestille dig, hvordan det vil være at leve evigt i en helt ny verden uden alt det, der gør livet her så vanskeligt. Hvordan forestiller du dig, at det bliver? Hvad ser du især frem til?`