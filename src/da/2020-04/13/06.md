---
title:  Den store lærer
date:  24/12/2020
---

Som vi har set i hele dette kvartal, var en side ved Jesu gerning her på jorden den at være lærer. Lige fra begyndelsen af sin tjeneste underviste Jesus sine efterfølgere i sandheder om sig selv, om Faderen, om frelse og om det håb, der venter os (se Matt 5,2; Mark 4,2; Luk 19,47; Joh 6,59).

Hvis vi læser evangelierne, vil vi hele vejen igennem finde, at Jesus underviste. Og selv nu, gennem sit ord, fortsætter Herren med at undervise os. Og i den nye verden vil hans undervisning også fortsætte. Forestil dig, hvor anderledes det vil blive i en tilværelse uden synd og alle dens begrænsninger.

**”Spørger man ham: ’Hvad er det for sår, du har på brystet?’ svarer han: ’Det er dem, jeg har fået i mine elskeres hus’“ (Zak 13,6).**

`Hvad tror du, denne tekst taler om?`

”Efterhånden som evighedens år henrinder, bringer de endnu rigere og mere herlige åbenbaringer af Gud og Kristus. Ligesom kundskaben er gradvist tiltagende, vil også kærligheden, ærefrygten og lykken øges. Jo mere menneskene lærer om Gud, jo større beundring får de for hans karakter. Når Jesus forklarer dem frelsens rigdomme og beretter om de store bedrifter, der blev udført i den store strid med Satan, vil de frelstes hjerter fyldes med endnu større hengivenhed for ham, og med endnu større fryd og glæde lader de guldharperne klinge, og titusind titusinder og tusind tusinder af stemmer forener sig i et vældigt lovsangskor …

Den store strid er til ende. Synd og syndere er ikke mere. Hele universet er rent. Harmoni og glæde går som et pulsslag gennem hele det umådelige skaberværk. Fra ham, der skabte alt, strømmer liv og lys og glæde til universets grænseløse rige. Alle ting, fra det mindste atom til den største klode, de levende og de livløse, forkynder i deres uplettede skønhed og fuldkomne glæde, at GUD ER KÆRLIGHED!“ (Ellen White, Mod en bedre fremtid, s. 548).

`Til eftertanke. Af alle de sandheder, som vi kan studere i evigheden, vil intet tryllebinde os mere end Kristi offer for os. Tænk over, hvor dybt og rigt det vil blive at studere i al evighed. Hvordan kan vi her og nu lære at sætte større pris på, hvad Jesus har gjort for os på korset?`