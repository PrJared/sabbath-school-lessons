---
title:  Den store lærers første elever
date:  29/10/2020
---

I det ene øjeblik er de en flok almindelige hyrder, der passer en almindelig fåreflok uden for en lille by. I det næste øjeblik får de lov til at se en fantastisk skare af engle, der forkynder overraskende, vidunderlige nyheder, som forandrer hele verden. Motiveret af englenes tilstedeværelse skynder de sig at finde det barn, som englene havde fortalt om.

`Læs Luk 2,8-20 Matt 2,1-12. Forestil dig, at du står sammen med hyrderne og ser ned i krybben. Hvad ville du se?`

Vi må beundre den store lærers første elever, Josef og Maria og hyrderne. De ydmyge omstændigheder omkring Jesu fødsel giver ingen antydning af det under, hans inkarnation er. Gud er gennem dette spædbarn blevet et med menneskeheden. Men ved hjælp af syner, drømme og engle blev disse første elever i stand til at se ud over de ydre omstændigheder ved Jesu fødsel. Hyrderne delte det lille spædbarns identitet med andre. Han er ”en frelser … Kristus, Herren“ (Luk 2,11; se også Luk 2,17).

`Til eftertanke. Hvordan reagerede de vise mænd på nyheden om Jesu fødsel? Hvordan reagerede kong Herodes?`

Længe inden den store lærer fortæller sin første lignelse eller udfører sit første mirakel, er han vores tilbedelse værd på grund af, hvem han er. For bedre at kunne værdsætte hans senere undervisning, må vi slutte os til disse tidligste elever, vismændene, i deres tilbedelse af den store lærer. Han, hvis undervisning vi beundrer, er mere end en vis pædagog. Han er Gud, som kom, og tog bolig blandt mennesker. Kristen uddannelse er grundfæstet på tilbedelse af Kristus.

Sammen med vismændene, hyrderne og englene opfordres vi til at tilbede Kristus, den nyfødte Konge, og se Gud selv i spædbarnet Jesus.

`Tænk over, hvad Jesu inkarnation betyder med hensyn til Guds karakter. Han, som skabte hele universet, som er så stort, at ingen kan fatte det, ”ydmygede sig“ ved at blive menneske, levede som Jesus, og døde på korset. Han bar selv straffen for vores synder. Hvorfor er dette en god nyhed for os?`