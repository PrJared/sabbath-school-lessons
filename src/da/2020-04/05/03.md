---
title:  At åbenbare Faderen, 2. del
date:  26/10/2020
---

I den smukke indledning til sit evangelium (Joh 1,1-18) taler Johannes om Jesus som det evige Ord. Johannes’ påstande om Jesus er ikke beskedne eller begrænsede; de er stærke og af kosmiske dimensioner. Jesus eksisterede, før verden blev til, faktisk fra evighed. Jesus er den, der skabte (Joh 1,2-3). Han er ”menneskenes lys“ (Joh 1,4), og da han som Ordet kom ind i verden, oplyste han ethvert menneske (Joh 1,9).

`Læs Joh 1,14.18 Joh 14,1-14. Hvad er ifølge Johannes resultatet af, at Kristus blev menneske? Hvilket lys bragte han, da han kom som Ordet? Hvilke egenskaber har han, som gør ham i stand til det?`

”Lyset viste sig, da verdens mørke var dybest … Der fandtes kun et eneste håb for menneskeslægten … at verden igen måtte komme til at kende Gud.

Kristus kom til verden med den evige kærligheds fylde. Han bortryddede de krav, som Guds lov var blevet belemret med. Han viste, at loven er en kærlighedens lov, et udtryk for den guddommelige godhed“ (Ellen White, Uddannelse, s. 74-76).

Alt det, Jesus gjorde i sit liv på jorden havde kun et formål: ”at åbenbare Gud så menneskeslægten kunne forædles“ (Uddannelse, s. 83).

`Jesus siger selv: ”Den, der har set mig, har set Faderen“ (Joh 14,9). I hvilken sammenhæng sagde Jesus dette? Hvorfor sagde han det?`

Det er let at kritisere Filips lidt klodsede udsagn (Joh 14,8). Efter flere år i nært samvær med Jesus fatter han stadigvæk ikke den væsentlige pointe ved inkarnationen: at Jesus var kommet for at vise, hvordan Faderen er. Måske kan lærere i dag finde en smule trøst i det faktum, at en af den store lærers elever gjorde det så dårligt! Filips udtalelse er formentlig nedskrevet, ikke for at give os en anledning til at kritisere ham, men for at give os mulighed til at granske os selv. Hvor længe har vi vandret med Jesus? Og har vi forstået Jesus bedre, end Filip havde? ”Den, der har set mig, har set Faderen.“