---
title:  At åbenbare Faderen, 1. del
date:  25/10/2020
---

`Læs Hebr 1,1-4. Hvilke vigtige udsagn kommer apostlen med om Jesus i begyndelsen af Hebræerbrevet?`

Nytestamentlige forfattere lægger gentagne gange vægt på denne vigtige tanke: Jesus kom til jorden for at vise menneskene, hvem Faderen er. I fortiden var Guds åbenbaring kommet stykkevis gennem profeterne. Men i Jesus var den endelige og fuldkomne åbenbaring af Gud kommet.

Jesus er også ”Guds herligheds glans“ (Hebr 1,3). Vi syndige mennesker kunne ikke tåle at have direkte adgang til Guds herlighed. Som Guds søn, der kom til verden, viser Jesus os Guds herlighed. Den er dæmpet i Kristi menneskelighed, så vi kan tåle at se den og tydeligt forstå Guds karakter.

Jesus er også ”hans væsens udtrykte billede“ (Hebr 1,3). Det udtryk, der bruges her, det græske ord charactēr, bliver nogle gange brugt om det aftryk, som et segl sætter i voks, eller om det billede, der bliver præget på en mønt. Jesus er altså det nøjagtige aftryk af Guds karakter.

Hvis vi ønsker at kende Faderen, må vil lytte nøje til, hvad den store lærer siger om ham. Og vi må også betragte den store lærer. Faderen ses gennem Sønnen.

`Læs Hebr 1,1-4 2 Kor 4,1-6. Sammenlign de to tekster. Hvordan beskrives Jesus i Korinther-brevet, og hvad lærer vi af ham?`

Når Paulus og hans medarbejdere underviser andre om Gud, forsøger de at genspejle Jesu egen undervisning om Faderen. Som ”Guds billede“ (2 Kor 4,4) bragte Jesus os kundskab om Gud Faderen. På samme måde holder Paulus sig væk fra forfalskning og forvrængning af Guds ord og ”bringer i stedet sandheden for dagen“ (2 Kor 4,2).

På samme måde som Gud ved skabelsen brugte lys til at gennemtrænge mørket, har han givet os sin søn Jesus for at fjerne de forkerte opfattelser af ham selv og vise os sandheden om Gud. Det er ”på Kristi ansigt“, at vi får det tydeligste kendskab til Gud (2 Kor 4,6).

Jesus var et fuldkomment genskin af Faderen. Vi kaldes til at gøre det samme, idet vi opfordres til at ”ligne Gud som hans kære børn“ (Ef 5,1). Hvad betyder det, og hvad kan vi lære af Jesus om, hvordan vi skal ”ligne“ Gud?