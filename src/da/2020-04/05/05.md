---
title:  Den store lærer og forligelse
date:  28/10/2020
---

Medmenneskelige forhold bryder alt for ofte sammen. Vi bliver fremmede over for hinanden. Den, som engang var vores bedste ven, bliver med tiden en person, vi ikke har tillid til. Men sådanne brudte forhold kan repareres. Når det sker, oplever vi forligelsens under. Der er kun få menneskelige erfaringer så smukke som det.

`Læs 2 Kor 5,16-21. På hvilken måde er forligelse det centrale i Kristi inkarnation og hans rolle som den store lærer?`

Hvis vi kan føle os velsignet, når et forhold til en anden person er blevet genoprettet, hvor meget mere kan vi ikke gøre det, når vi bliver forliget med Gud? I 2 Kor 5,16-21 gør Paulus det klart, hvem det er, der foretager forligelsen. Gud Fader har taget føringen i at reparere vores brudte forhold til ham. Og han har foretaget denne forligelse ”ved Kristus“ (2 Kor 5,18). ”For det var Gud, der i Kristus forligte verden med sig selv“ (2 Kor 5,19).

Men vi skal ikke kun nyde forligelsens glæder. Vi skal lære af den store lærer. Som menneske tog Jesus del i forligelsens arbejde. Og vi er også indbudt til at tage del deri. Gud har forliget os med ham gennem Kristus. Og nu har vi, sammen med Paulus, fået ”forligelsens tjeneste“ (2 Kor 5,18).

Kol 1,15-20 er et andet af de store afsnit i Det Nye Testamente om Kristi inkarnation. Den første halvdel af afsnittet, der ofte betragtes som en salme, beskriver Kristi rolle i skabelsen (Kol 1,15-17), mens den anden halvdel fokuserer på Kristi rolle i forsoningen (1,18-20). Gennem Kristi rolle som skaber og forsoner forliger Gud alle med sig selv. Den forligelse, som Gud udretter gennem Kristus, er af kosmiske dimensioner; han forsoner ”alt med sig, på jorden som i himlene, ved at stifte fred ved hans blod på korset“ (Kol 1,20).

Vi kan aldrig måle os med den store lærers gerning som forsoner; men vi er blevet bedt om at tage del i ”forligelsens tjeneste“ på vores eget plan (2 Kor 5,18). Var det mon dette, Jesus tænkte på, da han bad: ”Ligesom du har udsendt mig til verden, har jeg også udsendt dem til verden“ (Joh 17,18)?

`Til eftertanke. Hvordan kan vi i praksis afspejle Guds rolle som forliger? I hvilke situationer kan du her og nu hjælpe mennesker til at blive forliget med hinanden?`