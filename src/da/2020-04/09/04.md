---
title:  At leve som disciple
date:  24/11/2020
---

Hvis menigheden tager sin opgave med kristen uddannelse alvorligt, er det vigtigt, at vi begynder med Jesus. Jesus kaldte disciple. Han oplærte dem i mission ved at vandre sammen med dem. Jesus skabte muligheder for dem til at blive involveret i andre menneskers liv, så de kunne tage sig af dem og elske dem. Dagligt udfordrede Jesus dem med sin vision om, hvordan denne verden kunne blive, når mennesker begyndte at behandle hinanden som brødre og søstre.

`Læs Luk 4,18-23. Hvilket budskab har Jesus til alle sine efterfølgere?`

I tre år så disciplene Jesus, deres lærer, i praksis leve efter Guds riges idealer, de idealer, som han bekendtgjorde i sin første prædiken i synagogen i Nazaret. Tilgivelse, nåde og kærlighed gik hånd i hånd med ensomhed, overgivelse og vanskeligheder. Hvis der var en lektie at lære, var det, at discipelskab ikke er noget, vi kan betragte med ligegyldighed. Man er ikke discipel kun for en dag. Man er det hele livet.

”Det hverv, Frelseren pålagde disciplene, omfattede alle de troende. Det omfatter alle, der tror på Kristus, til tidernes ende. Det er en skæbnesvanger misforståelse, at arbejdet med at frelse mennesker alene afhænger af den ordinerede prædikant. Enhver, der tager imod livet i Kristus, er indviet til at arbejde for sine medmenneskers frelse. Til dette arbejde blev menigheden etableret, og alle, der påtager sig dens hellige løfter, er dermed forpligtet til at arbejde for Kristus“ (Ellen White, Jesu liv, s. 597).

Som Jesu disciple i dag må vi sikre os, at Jesus altid er i centrum både i vores samvær med hinanden og i vores tilbedelse. Det er godt at huske, at det var Jesus, som indstiftede discipelskab. Selv om rabbinerne på Jesu tid fik tilhængere, var det Jesus, som kaldte mænd og kvinder til at følge ham. Rabbinerne kunne ikke forestille sig et så radikalt kald, der påstod, at det at være sammen med Jesus var vigtigere end alle deres lovbud.

Som Jesu disciple har vi ikke alene respekt for alle mennesker, men vi vil også arbejde på at sørge for et sådant sted, hvor alle mennesker kan vokse og udvikles.

Sand kristen uddannelse må derfor indbefatte denne fornemmelse af mission, af hensigt. Den må ikke kun være en uddannelse med det formål at tjene til livets ophold, men en uddannelse til i vores egen sfære at udføre det, Jesus kalder os til: at følge i hans fodspor med at hjælpe mennesker i nød og dele evangeliets gode nyhed med dem.