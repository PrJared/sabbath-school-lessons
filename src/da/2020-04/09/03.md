---
title:  Kaldet til at leve som lys
date:  23/11/2020
---

Overalt i vores verden ser det ud til, at vores planet vender op ned på det hele, og udskifter lys med mørke. Men vi møder også mørket tæt på, når vi tænker over vores egen erfaring i vores vanskelige og udfordrende verden. Vi møder også de rædsler, som dette liv medfører, når vi kæmper med sygdom, tabet af vores kære, familier, der opløses gennem adskillelse og skilsmisse, og når vi forsøger at finde mening i mange af de onde ting, der sker i vores samfund og kultur.

Men midt i denne scene med moralsk forfald og åndeligt mørke, midt i denne ydre og indre larm, hører vi Jesu ord til hver eneste af os: ”I er verdens lys. En by, der ligger på et bjerg, kan ikke skjules. Man tænder heller ikke et lys og sætter det under en skæppe, men i en stage, så det lyser for alle i huset. Således skal jeres lys skinne for mennesker, så de ser jeres gode gerninger og priser jeres fader, som er i himlene“ (Matt 5,14-16).

`Til eftertanke. Hvad lærer disse vers os om, hvordan vi som kristne skal leve, og hvordan det, vi gør, har indflydelse på, hvordan andre opfatter Gud?`

Hvordan opfattede tilhørerne Jesu ord den dag under Galilæas varme sol? De, som hørte ham, vidste alt om lys og mørke. De havde i hvert fald stor frygt for mørket. De levede under romersk besættelse i et militariseret samfund, som på trods af manglen på telefon og computer og internet ikke var meget anderledes end vores egen, og som på nogle måder var endnu mere skræmmende.

Romerne var allevegne og mindede folkene på bjergskråningen om, at de, som insisterede på at skabe vanskeligheder, hurtigt ville være på vej til torturkamrene og den nøgne død på et romersk kors.

Alligevel giver Jesus dem her et kald om at være lys. At være barmhjertige. At være rene af hjertet. At stifte fred. Kristen uddannelse må indbefatte, at vi lærer vores elever at være lys i verden, at blive i stand til at vælge og tage beslutninger, som vil åbenbare Gud og hans godhed for andre.

`Hvordan kan vi lede andre til Gud og hans godhed?`