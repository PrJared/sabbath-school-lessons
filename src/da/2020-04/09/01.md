---
title:  Menigheden og uddannelse
date:  21/11/2020
---

> <p>Ugens vers</p>
> ”Vi søgte heller ikke anerkendelse hos mennesker, hverken hos jer eller andre, og det skønt vi som Kristi apostle havde ret til at ligge jer til byrde. Tværtimod færdedes vi med venlighed blandt jer. Som en mor tager sig af sine børn, sådan ville vi af ømhed for jer gerne give jer ikke blot Guds evangelium, men også vort liv. For vi var kommet til at holde af jer“ (1 Thess 2,6-8).

**Introduktion**

Bibelen viser os, at lige fra de første tider, når de trofaste mødtes for at tilbede Gud enten i synagoger, hjem eller kirker, var det mennesker, som gennem deres studium af Skriften og deres tilbedelse længtes efter at kende Gud og forstå hans vilje med deres liv. Bibelen åbenbarer også gentagne gange, at menigheden er et sted, hvor alvorlig og relevant drøftelse bør finde sted, og hvor mennesker kan vokse i deres kundskab om Gud og hans vilje med deres liv.

Nogle gange er vi bange for at stille spørgsmål. Men vi ser i Bibelen, at spørgsmål ofte bruges til at give mennesker en dybere forståelse af Gud. På lignende måde bruges beretninger i hele Bibelen til at skabe mulighed for mennesker til at genoverveje deres overgivelse. Jesus fokuserede især på denne type undervisning af sine disciple og efterfølgere.

Hvis menigheden skal være et uddannelsessted, må den give plads til, at sand dialog kan finde sted. Ligesom vi i skolen fik at vide, at ”der findes ingen dumme spørgsmål,“ må vi i menighedsregi sørge for, at der er trygge omgivelser, hvor vi alle kan vokse i nåde og forståelse af Gud og hans plan med vores liv.

**Ugens tekster**

- Luk 10,30-37
- Matt 5,14-16
- Luk 4,18-23
- Jer 29,13
- Matt 7,7
- 1 Thess 2,6-8