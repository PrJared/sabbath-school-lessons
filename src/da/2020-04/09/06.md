---
title:  Del dit liv med andre
date:  26/11/2020
---

`Læs 1 Thess 2,6-8. Hvad siger Paulus her, som vi kan og bør efterleve i vores skoler og menigheder?`

Vi lever i en verden, hvor fællesskab i samfundet nedbrydes, og hvor den bibelske opfattelse af menighed aldrig tidligere har været mere meningsfyldt. Matt 18,20 minder os om, at ”Hvor to eller tre er forsamlet i mit navn, dér er jeg midt iblandt dem“. Det Nye Testamentes vision om, hvad menighed og samfund er, opstod først og fremmest i de troendes hjem. Her mødtes de troende i små grupper og bad, sang, fejrede nadver, lærte og delte Jesu ord med hinanden.

Disse gudstjenestegrupper blev også de første menighedsskoler, hvor nye medlemmer blev oplært i Bibelen og det nye liv i Jesus Kristus. Paulus’ skrifter, som fx Rom 12,2: ”Og tilpas jer ikke denne verden, men lad jer forvandle, ved at sindet fornyes“, antyder, at menigheden betragtede dette uddannelsesarbejde som yderst vigtigt.

Disse første troende opdagede, at det er i samvær med andre, at evangeliet bedst kan omsættes i praksis. Når vi er sammen med andre, kan vi synge bedre, bede mere inderligt og vise større omsorg og medlidenhed. Når vi hører andre tale om Guds godhed, fornemmer vi også, hvor god han har været mod os. Når vi hører om hinandens kampe og vanskeligheder, fornemmer vi også Guds hjælp og omsorg i vores eget liv, og vi oplever et fornyet ønske om at være et redskab for hans nåde og helbredelse.

I sit brev til Thessalonikerne, som vores bibeltekst for i dag er hentet fra, forsikrer Paulus os om, at Guds evangelium indbefatter det hele: korsets kraft, Herrens opstandelse, løftet om Jesu genkomst. Der er ganske enkelt ingen bedre nyhed i hele verden, og Paulus tilbragte sit liv overgivet til udfordringen om først og fremmest at dele historien om Jesus med den største ærlighed og over-givelse.

Paulus siger også, at evangeliets budskab bedst forstås og bedst erfares, når vi deler vores liv med andre. Vi må aldrig glemme, at mennesker holder nøje øje med os for at se, om vores liv stemmer overens med Bibelens budskab om nåde.

`Til eftertanke. Tænk nøje over, hvordan du lever. Spørg dig selv: ”Hvilken slags vidne er jeg over for de mennesker, jeg møder?“`