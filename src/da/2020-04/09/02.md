---
title:  Sand kristen uddannelse
date:  22/11/2020
---

Der fortælles en historie om en rabbiner, som kiggede ind i de unge mænds søvnige øjne. Han spurgte dem: ”Elever, hvordan kan man vide, hvornår natten er forbi, og dagen er begyndt?“

Flere af eleverne rakte tøvende hånden i vejret. ”Rabbi,“ spurgte en af dem. ”Er det, når man kan se forskel på et figentræ og et oliventræ?“

”Nej.“

En anden spurgte: ”Rabbi, er det, når man kan se forskel på et får og en ged?“

Efter at have lyttet til mange svar sagde rabbineren: ”Elever, man ved, at natten er forbi, og dagen er begyndt, når man ser på et ansigt, man aldrig før har set, og opdager, at den fremmede er en bror eller søster. Indtil det sker, er det stadigvæk nat, uanset hvor klart dagslyset måtte være.“

`Læs Luk 10,30-37. Hvad var Jesu pointe med denne historie? Og hvad fortæller det os om, hvad der bør indgå i al sand kristen uddannelse?`

Som syvendedags adventister er vi blevet velsignet med en overflod af læremæssigt lys og sandhed, som det meste af den kristne verden stadigvæk ikke forstår (de dødes tilstand, sabbatten, 1844 og dommen, den store strid, for blot at nævne nogle få). Men til trods for, hvor vigtige disse sandheder er, gavner de os intet, hvis vi ikke er venlige over for andre mennesker. Hvis vi har fordomme mod andre, og hvis vi lader de kulturelle og sociale fordomme i vores omgivelser få os til at behandle andre, som om de er mindre værd, gavner det os intet.

Sand kristen uddannelse må i det mindste få os til at blive hævet over sådanne menneskelige svagheder og ondskab og i stedet se mennesker, som Kristus ser dem: mennesker, han døde for, mennesker, hvis synder han bar på korset, mennesker, som han betalte en uendelig stor pris for. Hvis vi ophøjer korset, som vi skal, vil vi se værdien i hvert eneste menneske og ideelt set behandle dem, som de virkelig fortjener i lyset af den værdi, Gud har givet dem. Kristen uddannelse må indbefatte denne undervisning, ellers er den ikke værd at kaldes ”kristen“.

`Til eftertanke. Hvilke fordomme opretholder din kultur og dine omgivelser enten umærkeligt eller åbenlyst, som vi som kristne må hæve os over?`