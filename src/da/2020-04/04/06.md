---
title:  Guds lov
date:  22/10/2020
---

For mange år siden drøftede man i Frankrig spørgsmålet om dødsstraf. Skulle den afskaffes? Forkæmpere for afskaffelsen kontaktede den berømte franske skribent og filosof Michel Foucault og bad ham om at skrive en ledende artikel på deres vegne. Men det, han gjorde, var at skrive en artikel, der ikke støttede afskaffelsen af dødsstraf, men talte for afskaffelsen af hele fængselssystemet og lade alle fanger få frihed.

Hvorfor? Fordi Michel Foucault betragtede alle moralsystemer som menneskeskabte opfindelser, menneskelige ideer, der var opfundet af dem, der sad ved magten, for at kontrollere masserne. Derfor havde disse moralbegreber ingen virkelig berettigelse.

Hans ideer var meget ekstreme; men de er en logisk følge af et gammelt problem. Moses mødte det samme problem blandt israelitterne for mange tusind år siden. ”I må ikke dyrke Gud på den måde, vi gør her i dag, hvor hver især gør, som han finder for godt“ (5 Mos 12,8; se også Dom 17,6; Ordsp 12,15).

Vi er ikke retfærdige, hellige og objektive nok til at vide, hvad der er moralsk rigtigt. Det nytter altså ikke noget, at vi bare gør, hvad vi selv synes er rigtigt. Hvordan kan vi vide, hvad der er rigtigt? Svaret er selvfølgelig, at Herren, som skabte os, også gav os et moralkodeks at leve efter. Måske kan vores øjne ikke se, hvad der er ret; men det kan Guds øjne altid.

`Læs 5 Mos 6,5 Mark 12,29-31 Åb 14,12. Hvad lærer disse tekster om moralsk opførsel?`

Hvis vi skal gøre frelsen central i vores kristne verdenssyn, må Guds lov, De Ti Bud, også stå centralt. For hvad er det egentlig vi skal frelses fra, hvis ikke det er synd, som er lovbrud (Rom 3,20)? Evangeliet giver egentlig ingen mening uden Guds lov, og det er en af grundene til, at vi ved, at loven endnu gælder, selv om den ikke kan frelse os. Det er derfor, vi har brug for evangeliet.

Derfor må al syvendedags adventistuddannelse understrege det, Ellen White kalder ”Guds lovs fortsatte gyldighed“ (Mod en bedre fremtid, s. 54). Det indbefatter også sabbatsbuddet. Hvis uddannelse skal være med til, at genoprette Guds billede i os, så vidt det er muligt i dette liv, må Guds lov, selv på det mest grundlæggende niveau og set i lyset af Kristi eksempel, opretholdes som det moralkodeks, der viser os, hvad der virkelig er ret i Guds øjne.