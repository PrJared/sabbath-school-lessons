---
title:  Det bibelske verdenssyn
date:  20/10/2020
---

Som det nævnes i introduktionen, betragter ingen verden ud fra et neutralt verdenssyn. En ateist ser fx en regnbue på himlen udelukkende som et naturfænomen. Den har ingen anden betydning end den, mennesker har besluttet at tillægge den. Men en, der betragter den ud fra et bibelsk verdenssyn vil ikke kun se den som et naturfænomen, hvor vand og lys påvirker hinanden, men også en ny bekræftelse af Guds løfte om ikke igen at ødelægge jorden med vand (1 Mos 9,13-16). ”Hvor var Guds nåde og medlidenhed med de fejlende skabninger stor, idet han således satte den smukke regnbue i skyen som et tegn på sin pagt med menneskene! … Det var Guds hensigt, at når børn i senere slægtled spurgte om betydningen af den smukke bue, der strækker sig over himmelen, skulle deres forældre gentage beretningen om syndfloden og fortælle dem, at den Højeste havde sat denne bue i skyen som en forsikring om, at vandet aldrig mere skulle oversvømme jorden“ (Ellen White, Patriarker og profeter, s. 55).

For syvendedags adventister er Bibelen den grundlæggende tekst for troen. Den giver os det verdenssyn, det ”filter“, hvorigennem vi skal se og forstå verden, der kan være et meget skræmmende og indviklet sted. Skriften skaber den skabelon, som kan hjælpe til bedre at forstå den virkelighed, vi befinder os i, som vi er en del af, og som vi ofte bliver forvirrede over.

**Hvordan hjælper disse tekster os til bedre at forstå den virkelighed, vi lever i?**

`Ef 6,12`

`Rom 5,8`

`Rom 8,28`

`Åb 20,5-6`

`Mark 13,7`

`Præd 9,5`

Det er vigtigt, at holde urokkeligt fast ved Bibelens lære, for det er Guds åbenbarede sandhed til menneskene. Den forklarer mange ting om verden, som vi ellers ikke ville kende til eller forstå. Derfor må al kristen uddannelse være grundfæstet i og bygge på Guds ord, og enhver lære, der står i modstrid med Bibelen, må forkastes.

`Til eftertanke. Tænk over nogle af Bibelens læresætninger, der modsiger den lære, som nogle mennesker holder fast ved. Hvad bør denne forskel lære os om, hvor vigtigt det er, at vi trofast holder fast ved Guds ord?`