---
title:  Tilbed Frelseren
date:  21/10/2020
---

Læren om skabelsen er afgørende for vores tro; men denne læresætning står ikke alene, især ikke i Det Nye Testamente. Den kædes ofte sammen med, og er til og med uløseligt knyttet sammen med læren om vores frelse. Det skyldes ganske enkelt, at i en syndig verden forklarer skabelsen ikke alt. Vi lever, vi kæmper, vi lider, og hvad sker der så? Vi dør og ender til sidst ikke meget anderledes end døde dyr i vejsiden. Hvad godt er der ved det?

Derfor har vi som en afgørende del af vores verdenssyn også læren om frelse, og hvad det betyder, at vi har Jesus Kristus og ham korsfæstet og opstået fra de døde som det centrale i alt det, vi tror.

`Læs Joh 1,1-14. Hvad lærer disse vers os om, hvem Jesus var, og hvad han har gjort for os?`

Se også på den første engels budskab: ”Jeg så endnu en engel flyve midt oppe under himlen; den havde et evigt evangelium at forkynde for dem, der bor på jorden, og for alle folkeslag og stammer, tungemål og folk, og englen sagde med høj røst: Frygt Gud og giv ham ære, for timen er kommet, da han dømmer. Tilbed ham, som har skabt himmel og jord og hav og kilder“ (Åb 14,6-7). Læg mærke til, at det evige evangelium er knyttet direkte til Gud som Skaberen. Og når det går op for os, at den Gud, som skabte os, er den samme Gud, som i menneskeligt kød bar straffen for vores synd, er det ikke mærkeligt, at vi bliver opfordret til at tilbede ham. Hvilken anden reaktion kan der være fra vores side, når vi indser, hvordan vores Gud egentlig er?

Af den grund må Kristus og ham korsfæstet forblive det vigtigste og mest centrale i alt, hvad vi lærer. Det er en lære, som også indbefatter Jesu genkomst; for Jesu første komme gavner os egentlig ikke ret meget, hvis ikke han også kommer igen. Ud fra Skriften kan man argumentere, at Kristi første og andet komme er uløseligt knyttet sammen i Guds frelsesplan.

`Til eftertanke. Tænk nøjere over den tanke, der udtrykkes i Joh 1, at han, som skabte alt ”det, som er“ (Joh 1,3), var den samme, som døde på korset for os. Hvorfor vil tilbedelse være den naturlige reaktion fra vores side?`