---
title:  I ånd og sandhed
date:  10/11/2020
---

En af de smukkeste beretninger i Det Nye Testamente om, hvordan Jesus hjalp sønderbrudte mennesker, finder vi i beretningen om kvinden ved brønden.

`Læs Joh 4,7-26. Hvad siger Jesus til hende med hensyn til tilbedelse? Hvordan kom de i det hele taget til at tale om tilbedelse?`

Selv om kvinden forsøger at skifte samtaleemne ved at tale om tilbedelse, benyttede Jesus hendes taktik til at give os nogle dybsindige sandheder om tilbedelse, og hvad det indebærer. Det måske vigtigste i vores sammenhæng her er, hvad Jesus sagde i Joh 4,24: ”Gud er ånd, og de, som tilbeder ham, skal tilbede i ånd og sandhed“.

Sand tilbedelse af Gud må foregå ”i ånd“, det vil sige, den må udspringe fra kærlighed til Gud, fra vores erfaring med et personligt kendskab til ham. ”Den religion, der kommer fra Gud, er den eneste religion, der kan føre til Gud. For at kunne tjene ham på rette måde må vi fødes af Guds Ånd. Det vil rense hjertet, forny sindet og give os fornyet evne til at kende og elske Gud. Det vil få os til villigt at adlyde alle hans krav. Sådan er sand gudsdyrkelse, frugten af Helligåndens virke i os“ (Ellen White, Jesu liv, s. 124).

Vores tilbedelse må samtidigt foregå ”i sandhed“. Vi må have den rigtige kundskab om Gud, om hvem han er, og hvad han kræver af os. Læresætninger er med andre ord involveret. Det er fx godt for os at vide, at vi tilbeder en Gud, som ikke brænder mennesker i helvede i al evighed.

Vi har her to elementer i tilbedelse: den erfaring, som kommer af at kende og adlyde Gud, og de objektive sandheder, som er åbenbaret for os om Gud. Ånd uden sandhed kan føre til en overfladisk sentimentalitet, som først og fremmest bygger på flygtige følelser. Men sandhed uden ånd kan føre til en livløs formalisme. Vi har derfor brug for begge dele.

`Til eftertanke. Hvordan ville du forsøge at lære nogen at tilbede ”i ånd og sandhed“? Er der situationer, hvor nogen har brug for, at der lægges mere vægt på det ene end det andet?`