---
title:  Alle tilbeder noget
date:  08/11/2020
---

Gud har oprindeligt nedlagt længslen efter at tilbede i os. Men ligesom så meget andet blev denne længsel fordærvet af synd. I begyndelsen var det indlysende, at vi kun skulle tilbede ham, som er tilbedelse værdig, vores Herre og skaber. Men efter syndefaldet var alt forandret.

Det er rigtigt, at alle tilbeder noget eller nogen. Det er med til at forklare, hvorfor mennesker ned igennem historien har tilbedt, og også gør det i dag. I det gamle Egypten tilbad nogle faraonerne; på andre tidspunkter tilbad man i andre lande statuer af fisk, guder med mange hoveder, eller andre såkaldte guder. Nogle tilbad solen, månen og stjernerne.

I dag er de fleste mennesker så sofistikerede, at de ikke bøjer sig ned foran en statue af en frø, men det betyder næppe, at selv verdslige mennesker ikke tilbeder noget. Det kan være penge, magt, sex, sig selv, popstjerner, skuespillere og politikere. Alt det, vi sætter højest, alt det, der får vores største opmærksomhed, alt det, vi lever for, er det, vi tilbeder. Den sekulære forfatter David Foster Wallace giver følgende advarsel: Hvis du tilbeder det forkerte, vil det ”flå dig levende“.

`Læs Dan 3. Hvad lærer denne beretning os om betydningen af tilbedelse?`

De tre jødiske unge mænd tog det andet bud (2 Mos 20,4-6) så alvorligt, som Gud havde ment, det skulle tages. Det er trods alt en del af De Ti Bud, sammen med buddene om ikke at slå ihjel, stjæle osv. Sand tilbedelse er så vigtig, at det bliver et afgørende emne i de sidste dage før Jesu genkomst. Kristen uddannelse må derfor indbefatte hele spørgsmålet om tilbedelse: hvad det er, hvordan vi tilbeder, hvorfor det er vigtigt, og hvem vi skal tilbede.

`Til eftertanke. Læs Åb 14,6-12. Hvad lærer disse vers om, hvor centralt spørgs-målet om tilbedelse kommer til at blive i den sidste krise i verden, før Jesus kommer igen?`