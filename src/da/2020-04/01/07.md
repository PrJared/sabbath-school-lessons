---
title:  Til videre studium
date:  02/10/2020
---

”Det hellige par var ikke alene børn under Guds faderlige omsorg, men også elever, der fik undervisning af den alvise Skaber. De fik besøg af engle, og havde samfund med deres skaber. Intet slør dækkede kontakten mellem dem. De var fulde af livskraft, som tilflød dem fra livets træ, og deres forstandsevner stod kun lidt under englenes. Det synlige univers’ hemmeligheder – den ‘Alvises underværker’ (Job 37,16) – var for dem en uudtømmelig kilde til undervisning og fryd. Altets evige Skaber og Opretholder åbnede deres forstand for de naturlove, der har optaget menneskenes studier gennem seks tusinde år. De betragtede blade, blomster og træer, og lærte disses livshemmeligheder at kende. Adam kendte ethvert levende væsen, lige fra den stærke Livjatan, som boltrer sig i vandet, til det mindste insekt, der svæver i solskinnet. Han havde givet hvert enkelt navn, og han kendte alles natur og vaner. Guds herlighed i himmelrummet, de utallige verdener i deres ordnede baner, ‘skyernes svæven’, lysets og lydens og dagens og nattens hemmeligheder – alt lå åbent for vore første forældres studium. På hvert blad i skoven, på hver sten i bjergene, i hver skinnende stjerne, på jorden, i luften og på himmelen var Guds navn skrevet. Skaberværkets orden og harmoni talte til dem om uendelig visdom og kraft. De opdagede stadig interessante ting, der fyldte deres hjerte med dybere kærlighed og fremkaldte nye udtryk for taknemmelighed“ (Ellen White, Patriarker og profeter, s. 20-21).

**Spørgsmål til drøftelse**:

`1.	Hvis det var Guds oprindelige hensigt, at skole/arbejde skulle være en anledning for menneskene til et møde ham og hans skaberværk, opfylder vi så stadigvæk Guds hensigt gennem vores arbejde i dag? Hvordan kan vi lære Gud bedre at kende gennem vores arbejde (betalt, frivilligt, uddannelse, tjeneste, etc.)?`

`2.	Når vi betragter Satans snedighed i Edens have, er det let at blive frustreret over vores egen menneskelige svaghed. Adam og Eva vidste, at Gud var i nærheden. Alligevel godtog de slangens halve sandhed. Hvordan kan vi, som befinder os så langt fra en sådan fysisk nærhed med Gud, stadigvæk få kraft fra ham, så vi kan få hjælp til at sejre over fristelser?`

`3.	Drøft i klassen spørgsmålet om myndighed og autoritet. Er det vigtigt og rigtigt at adlyde myndigheder? Hvad sker der, når myndighedernes grænser bliver utydelige? Hvordan kan myndighed misbruges, og hvordan skal vi reagere, når det sker?`