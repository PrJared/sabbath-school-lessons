---
title:  Genvinde det tabte
date:  30/09/2020
---

Da Adam og Eva valgte at følge slangens budskab, blev de blandt de mange følger deraf også forment adgang til Guds klasseværelse. Tænk over, hvad Adam og Eva mistede på grund af deres synd. Når vi forstår deres fald, kan vi bedre forstå formålet med uddannelse for os her og nu. På trods af deres bortvisning blev tilværelsen i en ufuldkommen verden begyndelsen på et nyt formål med uddannelse.

Hvis uddannelse før syndefaldet var Guds måde at gøre Adam og Eva bekendt med ham, hans karakter, hans godhed og hans kærlighed, må uddannelse efter deres bortvisning have til hensigt at hjælpe menneskeheden til at genopdage disse egenskaber hos Gud og genskabe hans billede i os. På trods af deres fysiske afstand fra Guds nærhed kan Guds børn stadigvæk lære ham og hans godhed og kærlighed at kende. Gennem bøn, tjeneste og studium af hans ord kan vi komme Gud nær, ligesom Adam og Eva kunne det i Eden.

De gode nyheder er, at på grund af Jesus og frelsesplanen, er ikke alt gået tabt. Vi har håbet om frelse og genoprettelse. Kristen uddannelse bør lede de studerende hen til Jesus, hvad han har gjort for os og den genoprettelse, han tilbyder os.

`Læs 2 Pet 1,3-11. På baggrund af alt det, der gik tabt, da menneskene forlod haven, kommer disse vers som en opmuntring om, at der i Jesus er gen-oprettelse. Hvad skriver Peter, at vi må gøre for at Gud kan gendanne sit billede i vores liv?`

Gennem Jesus er vi blevet skænket ”alt, hvad der behøves til liv og gudsfrygt.“ Hvilket løfte! Hvori består dette ”alt“? Peter giver os en liste: tro, dyd, erkendelse, selvbeherskelse, udholdenhed, gudsfrygt. Læg også mærke til, at en af de ting, Peter nævner, er erkendelse eller indsigt. Og det leder os til uddannelse. Sand uddannelse vil føre til sand indsigt og kundskab, kundskab om Kristus. Vi vil altså ikke alene blive mere lig ham; men vi kan også stå frem og dele vores kundskab om ham med andre.

`Til eftertanke. Tænk et øjeblik over det faktum, at det forbudte træ var træet ”til kundskab om godt og ondt“. Hvad bør det sige om, hvorfor ikke al kundskab er god? Hvordan kan vi kende forskel på god og dårlig kundskab?`