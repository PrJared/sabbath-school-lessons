---
title:  Forstyrrelse
date:  28/09/2020
---

For mange lærere er det en stor glæde at forberede deres klasseværelse: sætte opslagstavler op, organisere forskelligt materiale og arrangere lokalet, så det ser godt ud. Når vi ser på Guds vision for det klasseværelse, som Edens have var, finder vi, at han med stor omhu forberedte omgivelserne med henblik på Adams og Evas oplæring. Han ønskede, at de skulle være omgivet af skønhed. Vi kan forestille os, at hver eneste blomst, alle fugle, dyr og træer gav mulighed for Adam og Eva til at lære mere om deres verden og om deres Skaber.

Men der er en markant ændring fra Første Mosebog kap. 2 til kap. 3. Vi har fået en oversigt over alt det gode, Gud skabte. Men i 1 Mos 3,1 bliver vi også præsenteret for, at Gud giver menneskene en fri vilje. Slangens tilstedeværelse som ”det snedigste af alle de vilde dyr“ er en afvigelse fra det sprogbrug, som indtil nu er benyttet. Udtryk som ”det var godt“, ”skammede sig ikke“ og ”dejlige“ bruges til at beskrive Guds skaberværk i de foregående kapitler. Men nu, hvor slangen er til stede, ændres tonen. Ordet ”snedig“ kan også oversættes med ”snu“ eller ”udspekuleret“. Pludselig introduceres der et negativt element i det, der indtil nu kun havde været fuldkomment.

Første Mosebog fremstiller Gud som en modsætning til ”snedig“. Gud gør det meget klart, hvad han forventer af parret i haven. Guds befaling i 1 Mos 2,16-17 viser os, at han havde opstillet én hovedregel, som de skulle adlyde, nemlig, at de ikke måtte spise af den forbudne frugt.

Bortset fra alt det andet, vi kan lære af denne beretning, er der en ting, der skiller sig ud: Adam og Eva blev skabt som frie moralske væsener, som var i stand til at vælge mellem lydighed og ulydighed. Lige fra begyndelsen, selv i en fuldkommen verden, kan vi altså se, at menneskene havde en fri vilje.

`Læs 1 Mos 3,1-6. Læg mærke til de beskrivelser, som slangen brugte, og som Eva gentog. Hvad lægger du mærke til omkring de oplysninger, slangen giver Eva? Hvad lægger du mærke til med hensyn til, hvordan Eva derefter betragter træet til kundskab om godt og ondt?`

I 1 Mos 2,17 sagde Herren til Adam, at hvis han spiste af træet til kundskab om godt og ondt, ville døden være en uundgåelig følge. I 1 Mos 3,3 siger Eva, at de skal dø, hvis de rører ved eller spiser af træets frugt. I 1 Mos 3,4 modsiger slangen Gud og siger: ”Vist skal I ikke dø.“ Selv om Eva var blevet undervist af Gud i haven, tog hun ikke det, hun havde lært, så alvorligt, som hun burde have gjort.