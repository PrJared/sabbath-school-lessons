---
title:  Budskabet blev ikke opfattet
date:  29/09/2020
---

Som vi så i mandagsafsnittet blev Guds tydelige befaling udvandet af Eva, også i hendes sprogbrug. Selv om hun ikke misfortolkede det, Herren havde sagt, tog hun det tydeligvis ikke særlig alvorligt. Det er svært at overdrive de konsekvenser, som hendes handling fik.

Så da Eva mødte slangen, gentog hun (men ikke helt) over for slangen, hvad Gud havde sagt med hensyn til træerne i haven (1 Mos 3,2-3). Dette budskab var selvfølgelig ikke nyt for slangen. Slangen kendte godt til befalingen, og var derfor vel forberedt på at fordreje den og dermed udnytte Evas uskyldighed.

`Læs 1 Mos 3,4-6. Hvad sagde slangen, bortset fra direkte at benægte det, Gud havde sagt, som fik ham til at overtale Eva? Hvilke principper benyttede han sig af?`

Da slangen fortalte Eva, at noget af budskabet var forkert, kunne Eva have gået hen og spurgt Gud. Det var noget af det gode ved uddannelsen i Edens have. Eleverne havde en direkte adgang til den store lærer, som vi i dag slet ikke kan fatte. Men i stedet for at flygte, i stedet for at søge guddommelig hjælp, godtog Eva slangens budskab. Hendes accept af slangens reviderede version af budskabet forudsætter en vis portion tvivl hos Eva med hensyn til Gud og hvad, han havde sagt til dem.

I mellemtiden bevæger Adam sig også ind i en vanskelig situation. ”Adam forstod, at hans ledsager havde overtrådt Guds bud og undladt at tage hensyn til det eneste forbud, der var givet som en prøve på deres troskab og kærlighed. Der opstod en voldsom kamp i hans sind. Han fortrød, at han havde ladet Eva fjerne sig fra hans side. Men nu var det sket; han måtte skilles fra hende, hvis selskab havde været hans glæde. Hvordan skulle han kunne udholde det?“ (Ellen White, Patriarker og profeter, s. 28). Selv om han vidste, hvad der var rigtigt og forkert, valgte han desværre også det forkerte.

`Til eftertanke. Tænk over den forførende ironi i situationen. Slangen sagde, at hvis de spiste af den forbudte frugt, ville de blive ”som Gud“ (1 Mos 3,5). Men sagde 1 Mos 1,27 ikke, at de allerede lignede Gud? Er det let at blive bedraget? Hvordan kan vi beskytte os mod bedrag? Hvis det var let for Eva at blive bedraget, har vi så en undskyldning, hvis vi bliver det?`