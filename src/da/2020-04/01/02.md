---
title:  Den første skole
date:  27/09/2020
---

Selv om vi ikke normalt opfatter en have som et klasseværelse, giver det god mening, især en have som Eden, der var fyldt med Guds skaberværks uspolerede rigdom. Det er svært i dag at forestille sig, hvor meget disse syndfrie mennesker i en syndfri verden har lært i dette ”klasseværelse“ med deres Skaber som lærer.

`Læs 1 Mos 2,7-23. Hvad var Guds formål med at skabe Adam, placere ham og beskæftige ham i Edens have?`

Gud skabte manden og kvinden i sit billede, og gav dem et hjem og et meningsfyldt arbejde. Når man tænker over forholdet mellem lærer og elever, var Eden ideel. Gud kendte Adams evner; for han havde skabt ham. Gud kunne undervise Adam; for han vidste, hvordan Adam kunne nå hele sit potentiale.

Gud gav mennesket ansvar; men han ønskede også, at det skulle være lykkeligt. Måske var ansvaret en del af den måde, hvorved mennesket kunne opnå lykke. Hvem af os oplever ikke tilfredsstillelse og en vis lykke ved at blive betroet ansvar og trofast varetage det? Gud kendte Adams hjerte og vidste, hvad der skulle til, for at han skulle trives. Så han gav Adam til opgave at passe haven. ”Gud Herren tog mennesket og satte ham i Edens have, for at han skulle dyrke og vogte den“ (1 Mos 2,15). For os, som kun kender en verden med synd og død, er det svært at forestille sig, hvad Adams arbejde må have bestået af, og hvilke lektier Adam utvivlsom lærte, mens han arbejdede og passede haven, som de boede i.

I 1 Mos 2,19-23 fortælles om de dyr, Gud havde skabt. De kunne have været sammen med Adam; men Gud skaber i stedet Eva som Adams hustru. Gud vidste, at Adam havde behov for fællesskab og hjælp fra en person, der var hans lige. Derfor skabte han kvinden.

Gud vidste også, at mennesket havde behov for at have et nært forhold til ham, så han skabte en intim atmosfære inden for Edens Have. Alt dette bekræfter, at Gud havde en bestemt hensigt med skabelsen, og bevidner hans kærlighed til menneskene. Igen er det svært for os i dag at forestille os, hvordan det må have været; men det er sjovt at forsøge!

`Til eftertanke. Selv om vi er langt væk fra Edens have, kan vi alligevel lære noget af naturen. Hvilke lærdomme kan det være, og hvordan kan de gavne os, når vi fortolker dem gennem Bibelens linse?`