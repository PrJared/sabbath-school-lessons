---
title:  En tid til at lære at prioritere
date:  15/12/2020
---

Israels op- og nedture i deres erfaring med Gud var nøje knyttet til deres sabbatshelligholdelse. Gud så deres uvillighed til at respektere sabbatten som et udtryk for, at han ikke betød noget i deres liv (Jer 17,19-27). En fornyet helligelse til at holde sabbatten var også en del af genoprettelsen, et tegn på, at deres prioritering var rigtig. Esajas 58 beskriver en interessant kontrast.

`Læs Es 58,1-14. Hvad siger Gud til sit folk, som også er relevant for os i dag?`

I deres tilbedelse og faste bekender Israel sig til at tilhøre Gud; men den måde, de lever på, når de er færdige med at tilbede, viser, at deres ritualer kun er en ydre form; deres overholdelse af Guds lov kommer ikke fra hjertet.

Esajas fortsætter i kapitel 58 med at fortælle, hvad Gud forventer af sit folk.

Men det er ikke det eneste. Læs Es 58,13-14. Hvorfor fokuserer Gud på sabbatten i slutningen af dette kapitel? Profeten bruger udtryk, som ligner dem, vi finder i resten af kapitlet. Han advarer: gør ikke, som du plejer; gå ikke dine egne veje; tal ikke tomme ord. Tilbedelse om sabbatten skal med andre ord ikke bare være en rutine, mens du tænker dine egne tanker, og lever et liv, der ikke hænger sammen med din tilbedelse. Sabbatten skal være ”frydefuld“ og ”ærværdig“. I resten af kapitlets sammenhæng handler sabbatten om at fryde sig over at lære Guds karakter og hensigt at kende og at virkeliggøre dette i vores forhold til andre mennesker. Det er ikke nok at vide, hvordan man formelt skal holde sabbatten og tilbede Gud. Det, vi lærer, må også vise sig i vores liv. Sabbatten handler om, hvad vi prioriterer i det, vi lærer og lever.

`Til eftertanke. Fryder du dig over sabbatten? Hvis ikke, hvad kan du gøre for at ændre på det? Har du lært at ”ære“ sabbatten? Drøft i klassen, hvad det mon betyder. Giv praktiske eksempler.`