---
title:  En tid til at finde balance
date:  16/12/2020
---

Jesus respekterede og holdt fast ved loven (Matt 5,17-18). Men han udfordrede også de religiøse ledere, når det gjaldt deres fortolkning af loven. Ingen af hans udfordringer var en større trussel for deres stilling end de valg, Jesus foretog med hensyn til sabbatshelligholdelse. Synagogen svigtede ikke, når det gjaldt at gøre sabbatten til en anledning til undervisning. Toraen blev læst og fortolket hver uge. De skriftkloge og farisæerne kendte lovens bogstav. Men Jesus gik langt videre i sin sabbatsdags-uddannelse af sine efterfølgere.

`Læs Matt 12,1-13 Luk 13,10-17. Hvad lærte Jesus folk på sin tid gennem disse sabbatsberetninger, og hvad kan vi lære fra dem i dag?`

Striden omkring Jesu helbredelser på sabbatsdagen førte til vigtige debatter om syndens natur, begrundelsen for sabbatten, forholdet mellem Jesus og Faderen samt Jesu autoritet.

Jesu holdning til sabbatten opsummeres godt i denne uges vers: ”Og Jesus sagde til dem: ’Sabbatten blev til for menneskets skyld, og ikke mennesket for sabbattens skyld. Derfor er Menneskesønnen herre også over sabbatten’“ (Mark 2,27-28). Han ønskede at understrege, at sabbatten ikke skulle være en byrde. Den ”blev til“ (skabt) som en enestående anledning for mennesker til at lære om Guds karakter. Han skabte sabbatten. Sabbattens erfaring lærer os at værdsætte hans skaberværk.

Ved at skabe konfrontationer gennem sine handlinger pressede Jesus sine disciple, de jødiske ledere og folkeskarerne til at tænke dybere over Skriften og om betydningen af troen på Gud. Det er let for os at blive fanget af regler og forordninger, som måske i sig selv ikke er dårlige, men som bliver et mål i sig selv i stedet for at være et middel til at nå frem til målet. Målet er at få et større og bedre kendskab til Gud og hans karakter. Hvis dette er vores mål, vil det føre til lydighed fra vores side, baseret på vores tillid til Kristi retfærdighed, som tilbydes os.

`Til eftertanke. Hvordan er din sabbatshelligholdelse? Har du gjort sabbatten til en dag fuld af forbud, eller er den en dag, hvor du virkelig kan hvile i Herren og lære ham bedre at kende? Hvad kan du gøre for at opnå mere af Guds formål med at give sabbatten?`