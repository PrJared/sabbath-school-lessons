---
title:  En tid til nye opdagelser
date:  14/12/2020
---

Da Moses blev bedt om at føre israelitterne ud af Egypten, var det tydeligt, at folket havde glemt, hvad det ville sige at være Guds børn. De havde brug for at genopdage, hvem den Gud er, som bad om deres tilbedelse, og gav dem løfter om en fantastisk fremtid. I denne rejse spillede sabbatten en afgørende rolle. Den erfaring, sabbatten gav dem, underviste dem om Gud. Den blev også et tydeligt signal for andre folkeslag om det specielle forhold, der var mellem Gud og hans udvalgte folk. Erfaringen med mannaen repræsenterer Guds måde at uddanne israelitterne på.

`Læs 2 Mos 16,14-29. Hvilke lærdomme skal israelitterne lære i denne tekst?`

Gud giver israelitterne miraklet med mannaen og giver dem lige netop nok mad til en dag ad gangen. Hvis han havde givet dem mere, kunne de let have glemt, hvem der sørgede for dem. Men om sabbatten var situationen anderledes, ligesom dagen i sig selv skulle være anderledes. Nu skete der to mirakler. De fik dobbelt portion mad om fredagen, og den blev ikke ødelagt, selv om den blev gemt til næste dag. Det betød, at sabbatten gjorde det muligt for israelitterne at forundres over den Gud, som var deres befrier og genopdage, hvad det betød at være Guds folk.

Israelitterne kom til at spise manna i 40 år (2 Mos 16,35). Gud befalede også Moses at bevare et omer-mål manna for at minde israelitterne om, hvordan han havde givet dem mad i ørkenen (2 Mos 16,32-33). Det har også været en påmindelse om den særlige erfaring, de havde hver sabbat.

Der var også andre anledninger, hvor Gud gjorde det klart for israelitterne, at sabbatten er speciel. Sabbatten var en måde, hvorved Gud hjalp israelitterne til at genopdage deres identitet og deres Gud. De blev pålagt at adlyde og holde sabbatten hellig; men det var i en sammenhæng, hvor de skulle udvikle en dybere forståelse af deres skabers karakter og opbygge et varigt personligt forhold, der var bygget på Guds løfter.

`Til eftertanke. Du taler med en teenager, som finder sabbatten kedelig. Han holder den kun, fordi det er, hvad Bibelen og hans forældre siger, at han skal. Hvad vil du foreslå for ham, som kan hjælpe ham til at (gen)opdage, hvad sabbatten kan lære os om Gud?`