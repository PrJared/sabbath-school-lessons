---
title:  En tid til fællesskab
date:  17/12/2020
---

Jesus var et eksempel for sine disciple, når det gjaldt deltagelse i de ugentlige sabbatsfejringer i synagogen. Efter hans opstandelse fortsatte de, ligesom andre af Jesu efterfølgere, med at tilbede i synagogerne. Det blev et af de vigtigste samlingssteder for apostlene, hvor de drøftede fx opstandelsen. Sabbatten gav dem gyldne anledninger til at samles for at lære. Jesus var jo den hebraiske Messias, som var forudsagt i Det Gamle Testamente, som blev læst i synagogerne hver sabbat. Hvilket bedre sted kunne de troende finde til at forkynde Jesus, især når de vidnede for jøderne og andre, som ”frygter Gud“ (ApG 13,16.26).

`Læs ApG 13,14-15; 16,13-14; 17,1-5; 18,4. Hvad siger disse tekster om, hvordan Jesu efterfølgere vidnede på offentlige steder? Tænk over, hvor de talte, hvem de talte til, hvad de sagde, og hvad resultatet blev.`

Apostlenes vidnesbyrd var både personlige og skrifttro. Paulus uddybede Israels historie, idet han begyndte med ”vore fædre“ (ApG 13,17) i Egypten og fulgte deres historie fra bosættelse til dommerne, til kongerne, til David, som var en perfekt overgang til Jesus.

Paulus og andre viste også, hvordan deres personlige erfaring og forståelse gav mening inden for Skriftens sammenhæng. De fremlagde information, og de debatterede og drøftede. Kombinationen af personlige vidnesbyrd og Skriften, som blev forkyndt gennem prædikener, undervisning og drøftelser, var meget virkningsfuld. De bibeltekster, vi har læst, viser, at nogle af de religiøse ledere var misundelige på apostlenes autoritet, og på den indflydelse, de fik over både jøder og hedninger.

Historisk set har Syvende Dags Adventistkirken lagt stor vægt på, at medlemmer aflagde opmuntrende vidnesbyrd om deres erfaring. Vi har også understreget betydningen af at forkynde Skriften både gennem prædikener og undervisning af andre. Kombinationen af sabbatsskole (bibelstudium) og gudstjeneste samt andre møder om sabbatten giver tilbedelsen hos syvendedags adventisterne et stærkt, formelt undervisningsgrundlag for. Disse aktiviteter skal selvfølgelig suppleres med andre former for undervisning; men sabbatten har afgørende betydning for en sådan uddannelse.