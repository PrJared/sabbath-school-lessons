---
title:  En tid til overraskelser
date:  13/12/2020
---

Har du tænkt over, hvorfor Gud valgte at give os to harmonerende skabelsesberetninger i de første to kapitler i Første Mosebog? 1 Mos 1 beskriver skabelsesugen og det voksende under, når jorden får form og liv. Det kulminerer med mandens og kvindens skabelse på den sjette dag. 1 Mos 2 fortæller den samme beretning, men med særligt fokus på den sjette dag. Adam er nu i centrum af beskrivelsen. Alt er skabt for ham og kvinden: haven, floderne og dyrene.

Skabelsen indeholder mere, end en enkelt beretning kan rumme. Først lærer vi om den mægtige, kunstneriske Skaber, som har et øje for fuldkommen skønhed. Dernæst møder vi den Gud, som ønsker et personligt forhold, og at menneskene skal elske og tage vare på hinanden og resten af skaberværket.

`Læs 1 Mos 1 og 2. Tænk over, hvordan den første sabbat sammenkæder den første og den anden skabelsesberetning. Kan det hjælpe dig til at forstå, hvad det betyder, at Gud velsignede sabbatten og gjorde den hellig?`

Forestil dig, at du er Adam og Eva på den allerførste sabbat. Det er den første dag i dit liv, din første dag sammen med din ægtefælle, og din første dag sammen med Gud, en dag til at begynde din uddannelse. Først lærer du om Gud, som var i stand til at skabe så megen skønhed. Dernæst forundres du, når du i det ene øjeblik får øje på en elefant og i det næste en frø og ser, at de begge er helt enestående. Du smiler, når du ser giraffens og bøflens krumspring. Du er stille i din ærefrygt, når du ser de mange farver og former, og betages af en symfoni af lyde. Du glæder dig over variationen i duft og smag, og nyder at udforske naturens forskellige former og opbygning. Og mest af alt begynder du at lære om personforhold: ansvar, omsorg og kærlighed. Du oplever det sammen med din Skaber, og du begynder at vise det over for resten af skaberværket.

Den første sabbat kan ikke have været en passiv oplevelse for Adam og Eva. Gud havde skabt denne anledning, for at de kunne fokusere på deres Skaber og det skabte. Det var en dag, hvor de skulle overraskes og forundres.

`Til eftertanke. Lav en liste over de forskellige uddannelsesmuligheder, som Adam og Eva havde på den allerførste sabbatsdag. Hvilke af disse muligheder kan endnu være relevante, selv om situationen er en anden? Hvordan kan de gøre vores sabbatter rigere?`