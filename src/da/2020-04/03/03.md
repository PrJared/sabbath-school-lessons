---
title:  Et vidne mod dig
date:  12/10/2020
---

Da Moses bliver klar over, at han snart skulle dø, bliver han dybt bekymret over den situation, han efterlader. Han ved, at efter hans død vil israelitterne gå ind i Kanaan, det lovede land. Han ved også, at folket vil blive oprørsk, når de endelig når deres længe ventede destination.

`Læs 5 Mos 31,14-27 Rom 3,19-23. Hvilke forberedelser foretager Moses før sin død? Hvad var hans største bekymringer, og hvordan beskriver han dem?`

Moses kan lyde som en lærer, der forbereder en vikar på at træde til. Han ved, at hans elever har opført sig dårligt over for ham i klasseværelset. Han er ikke blind over for, at de også vil gøre oprør, når han er væk. Han instruerer levitterne, som bar pagtens ark, om at placere lovbogen ved siden af arken, så den kunne være et vidne. Moses giver ikke kun en undervisningsplan videre til sin vikar. Han videregiver et vidne. Moses taler om lovbogen, som om den er et levende væsen, der har magt til at irettesætte menneskers hjerter.

`Til eftertanke. Tænk over loven som ”et vidne mod dig“. Hvordan ser vi den samme tanke i Det Nye Testamente? Hvordan viser loven os vores behov for nåde?`

I 5. Mos 31 giver Gud Moses befaling om at nedskrive en sang, som Herren har lært ham. Moses skal dernæst lære israelitterne sangen, så den, som det står i vers 19, skal ”være mit vidne mod dem.“ Igen ser vi Guds instrukser personificeret. En sang, som synges, kan lettere deles og udbredes. Og når en sang er et vidne, har den evnen til at få folk til at se på sig selv og opdage, hvad den siger om dem.

`Hvordan fungerer Guds lov som et vidne mod os, selv når vi forsøger at adlyde den med al vores gudgivne styrke? Hvad lærer dette vidne os om behovet for evangeliet?`