---
title:  Du vil have lykken med dig
date:  13/10/2020
---

Mange steder i Bibelen hører vi om resultatet af at kende og adlyde Guds lov.

`Læs Jos 1,7-8 Åb 12,17; 14,12 Rom 1,5 Rom 16,26 Jak 2,10-12. Hvad sagde Herren til Josva, og hvordan gælder de principper, vi finder her, også i dag?`

Da Josva skal til at gå ind i Kana’an, siger Gud til ham: ”Vær modig og stærk! Følg omhyggeligt loven, som min tjener Moses har pålagt dig; vig ikke fra den til højre eller til venstre, så vil du have lykken med dig overalt, hvor du går“ (Jos 1,7).

Tanken om, at succes er en sidegevinst ved lydighed kan synes at stå i modsætning til den måde, succes måles i vores verden i dag. I dag tror mange, at tegnene på succes er nyskabelse, kreativitet og selvtillid. For at have succes inden for et bestemt erhverv kræves der ofte et specielt talent og risikovillighed.

Men i Guds øjne kræver succes og lykke et helt andet sæt resurser.

`Til eftertanke. Hvad siger disse vers os i dag om lydighed mod Guds lov? Hvorfor er det så vigtigt at holde Guds lov, selv om vi ikke bliver frelst ved at adlyde den?`

Det Gamle Testamente, Det Nye Testamente, den gamle pagt, den nye pagt, det gør ingen forskel. Som bibeltroende kristne er vi kaldet til lydighed mod Guds lov. Overtrædelse af loven, som også kaldes synd, kan kun føre til smerte, lidelse og evig død. Hvem af os har ikke erfaret eller set syndens følger, resultaterne af at overtræde Guds lov? Ligesom det gamle Israel ville opleve fremgang ved at følge Guds lov, selv om de også havde brug for nåde, gælder det for os i dag. Som en del af kristen uddannelse må dette at holde Guds lov derfor være en central del af, hvad det vil sige at leve af tro og stole på Guds nåde.

`Hvordan har du selv erfaret syndens følger? Hvad har du lært, som du evt. vil dele med andre, så de måske ikke begår de samme fejl?`