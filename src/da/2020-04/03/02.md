---
title:  At elske og frygte Gud
date:  11/10/2020
---

Femte Mosebog indeholder Moses’ sidste ord til Israel. Han taler til en ny generation, den, som endelig vil gå ind i det lovede land. Før de gør det, har han nogle meget tydelige instruktioner til dem.

`Læs 5 Mos 31,9-13. Hvad vil det sige at frygte Herren?`

Gud havde en tydelig hensigt med den måde, hvorpå han gav Israel sine love. Han gjorde alt, for at hans love ikke skulle glemmes. På den måde er Gud en meget tålmodig lærer. Han underviser igen og igen, og han sender profeter og bruger sine tjenere til at videregive sit budskab. Og han gjorde det igen og igen. I virkeligheden kan det meste af Det Gamle Testamente forstås som Guds forsøg på at lære sit folk at følge livets vej.

Læg mærke til, hvordan Moses i disse vers understreger betydningen af, at kommende generationer lærer loven. Moses beskriver en to-trins proces. Først hører børnene loven, dernæst vil de ”lære at frygte Herren jeres Gud“ (5 Mos 31,13).

Først hører de, dernæst lærer de at frygte Gud. Det vil sige, at oplæring i loven ikke går ud fra, at frygt er en naturlig følge af at kende loven. At frygte Gud må læres. For Moses er det under-forstået, at kundskab og frygt er en proces, ikke en umiddelbar årsag-og-virkning.

Hvad vil det sige at frygte Gud, når du sammen med Guds folk samtidigt bliver pålagt at ”elske Herren din Gud af hele dit hjerte og af hele din sjæl og af hele din styrke“ (5 Mos 6,5)? Måske kan vi sammenligne det med den måde, hvorpå et barn elsker og frygter en god far, en far, som viser sin kærlighed og omsorg ved at vise, at han mener det, han siger, og siger, hvad han mener. Med en sådan far vil du opleve følgerne, hvis du gør noget forkert. Så ja, vi kan og skal elske og frygte Gud på samme tid. Det er ikke modstridende tanker. Jo mere vi lærer om Gud, jo mere kommer vi til at elske ham på grund af hans godhed; men samtidigt vil vi også frygte ham mere, når vi lærer mere om ham; for vi kommer til at opdage, hvor hellig og retfærdig han er, og hvor syndige og uretfærdige vi er. Vi ser derfor, at det kun er på grund af hans nåde, som er helt og aldeles ufortjent, at vi ikke tilintetgøres.

`Til eftertanke. Hvordan kan man elske og frygte Gud på samme tid?`