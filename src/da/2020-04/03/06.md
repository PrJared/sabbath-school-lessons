---
title:  Jesus, vores eksempel
date:  15/10/2020
---

Jesus Kristus, Guds søn, levede som det eneste menneske et liv i fuldkommen lydighed mod Faderen, i fuldkommen lydighed mod Guds lov. Han gjorde det både som vores eksempel og for at kunne blive vores stedfortræder.

`Læs Luk 2,51-52 Fil 2,8 Hebr 5,8 Joh 8,28-29. Hvordan minder disse tekster os om Kristi lydighed gennem hele hans jordiske liv?`

Måske sagde Johannes det bedst, da han skrev: ”Den, der siger, at han bliver i ham, skylder også selv at leve sådan, som han levede“ (1 Joh 2,6). Når vi fæster vores blik på Kristi liv og hans gerning her på jorden, er det let at se, hvordan hans lydighed behagede Faderen. Kristus opfyldte profetierne, og hele sit liv opløftede han Guds lov.

Ligesom Gud bad Moses om at nedskrive loven, så det kunne være et vidne for Israel, var Kristus det levende vidne over for sine apostle og alle sine disciple, både over for syndere og de hellige. I stedet for kun at have et regelsæt at følge har vi nu også Jesu eksempel, en levende person, som vi kan følge.

Hvilken bedre rollemodel kan vi som lærere fremhæve for vores elever end Jesus og den måde, hvorpå han adlød sin Fader?

”Den såkaldte tro på Kristus, som hævdes at frigøre mennesket fra pligten til at adlyde Gud, er ikke tro, men ønsketænkning. ‘For af den nåde er I frelst ved tro.’ Men ‘tro uden gerninger er død’ (Ef 2,8; Jak 2,17). Jesus sagde om sig selv, før han kom til jorden: ‘Jeg ønsker at gøre din vilje, Gud, din lov er i mit indre’ (Sl 40,9). Og lige før han steg op til himlen, erklærede han: ‘Jeg har holdt min faders bud og bliver i hans kærlighed’ (Joh 15,10). Skriften siger: ‘Og deraf kan vi vide, at vi kender ham: hvis vi holder hans bud… Den, der siger, at han bliver i ham, skylder også selv at leve sådan, som han levede’ (1 Joh 2,3-6)“ (Ellen White, Vejen til Kristus, s. 65).

`Til eftertanke. Hvad kan du gøre for bedre at følge Kristi eksempel på alle områder af dit liv og dermed også blive en bedre lærer for andre? Selv om det er en gammel og måske forslidt talemåde, hvorfor er det alligevel sandt, at vores gerninger taler højere end vores ord?`