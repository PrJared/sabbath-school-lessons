---
title:  I stedet for at gemme sig
date:  01/11/2020
---

`Læs 1 Mos 3,1-11 Rom 5,11-19. Hvorfor spurgte Gud Adam: ”Hvor er du?“`

Typiske genfortællinger af syndefaldet beskriver frugten som et æble. Men det er ikke, hvad teksten siger. Det var ganske enkelt ”frugten på det træ, der står midt i haven“ (1 Mos 3,3). Det spiller ingen rolle, hvilken slags frugt det var. Det var forbudt at spise af frugten på grund af det, som træet symboliserede, nemlig fristelsen til at skubbe Gud til side og sige: ”Jeg kan bestemme over mit eget liv. Jeg kan selv være Gud. Jeg har autoritet over Guds ord.“

Og ganske rigtigt. Da slangen fik Adam og Eva til at spise af træets frugt, blev deres liv afsporet. Og da de fornemmede, at Gud var i nærheden, forsøgte de at gemme sig ”mellem havens træer“ (1 Mos 3,8).

Det virker mærkeligt, at Gud skulle spørge Adam: ”Hvor er du?“ Gud vidste helt sikkert, hvor han var. Måske stillede Gud spørgsmålet for at hjælpe Adam og Eva til at indse, hvad de var i gang med – at skjule sig – som en følge af det, de havde gjort. Han hjalp dem med andre ord til at se det sørgelige resultat af deres handlinger.

`Til eftertanke. Mange gange forbinder Paulus direkte det, Adam gjorde i Edens have, med det, Jesus gjorde på korset. Hvad fortæller det om, hvordan Jesus kom for at rette op på det, Adam gjorde?`

Man kan sige, at frelsesplanen er Guds svar på Adams og Evas svar. De gemte sig for Gud i skam og skyld over deres synd, og Gud kom for at redde dem. Vi har på vores egne måder gjort det samme, og Jesus kom for at redde os. Derfor kan spørgsmålet ”Hvor er du?“ også stilles til os. Hvor er du i din synd og skyld i forhold til Jesus, og hvad har han gjort for at frelse dig fra det?

`Kristen uddannelse har mange konsekvenser. Hvorfor må den altid indebære og understrege den kendsgerning, at vores naturlige tendens er at gemme os for Gud, og pege os hen til Jesus som den eneste løsning? Hvordan viser det sig i den måde, hvorpå vi uddanner os og vores børn?`