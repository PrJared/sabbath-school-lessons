---
title:  En kvinde svarer igen
date:  04/11/2020
---

Jesus er den store lærer. Guds sande karakter skinner igennem al hans undervisning og hans liv. Derfor er en af beretningerne i evangelierne ret bemærkelsesværdig, fordi den viser, at selv når nogen svarer igen, lytter Jesus.

`Læs Matt 15,21-28 Mark 7,24-30. Læs beretningen om Jesu møde med en hedensk (eller kanaanæisk) kvinde fra området ved Tyrus og Sidon. Læg mærke til, at mændene i Jesu følge er meget utålmodige over for hende, og at selv Jesus synes at afvise hende. Hvordan opfatter du kvindens dristighed? Hvad lærer denne beretning om, hvordan Jesus selv underviste andre?`

Jesus befandt sig i nærheden af Tyrus og Sidon. Han var kommet ind i et område, hvor der var mange fremmede, og hvor etniske gnidninger florerede. De græsktalende byboere så ned på de jødiske bønder på landet, og de jødiske bønder så ned på byboerne.

Kort forinden havde Herodes, som var en marionetstatholder i Galilæa, Jesu hjemegn, ladet Johannes Døber halshugge. Johannes var en mand, hvis visioner Jesus i høj grad delte, og henrettelsen virkede truende. Jesus stod ansigt til ansigt med farerne ved hans opgave.

Jesus følte presset, og Markus fortæller, at Jesus gik ind i et hus, idet han håbede, at ingen ville lægge mærke til ham (Mark 7,24). Men kvinden fandt ham.

På den tid og det sted måtte en kvinde ikke markere sig. Desuden tilhørte denne kvinde en kultur og etnisk gruppe, som jøderne ikke satte højt. Det var endnu en ulempe for hende. Men kvindens datter var syg. Hun ønskede hjælp, og hun blev ved med at bede om det.

Jesus afviste hende. ”Det er ikke rigtigt at tage børnenes brød og give det til de små hunde“ sagde han (Matt 15,26). Hans udtalelse kunne have såret hendes følelser.

Men så skete der noget bemærkelsesværdigt. Hun svarede. Hun kendte godt til hunde, i modsætning til jøderne, som ikke ville have dem som kæledyr, og hun sagde: ”Jo, Herre, for de små hunde æder da af de smuler, som falder fra deres herres bord“ (Matt 15,27).

Hendes bemærkning gør en forskel. Den virker overbevisende. Og Jesus helbreder hendes datter.

`Til eftertanke. ”Det skal ske dig, som du vil“ (Matt 15,28). Hvordan opfatter vi Jesu svar? Og hvordan reagerer vi, når tingene ikke går, som vi ønsker det?`