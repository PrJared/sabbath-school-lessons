---
title:  På flugt
date:  02/11/2020
---

`Læs 1 Mos 28,10-17. Hvad er denne beretnings sammenhæng, og hvad lærer den os om Guds nåde for dem, som på en måde er på flugt fra deres synder?`

I sin omgang med resten af familien var Jakob med sin mors hjælp havnet i et frygteligt bedrag, og nu måtte han betale for det. Hans bror har svoret en frygtelig hævn, og Jakob er nu på flugt på vej til sin onkel i Haran. Alt er usikkert og skræmmende.

En dag trasker Jakob ind i tusmørket og dernæst ind i mørket. Han befinder sig langt væk fra alting med kun himlen som tag. Han finder en sten til hovedpude, og falder i søvn. Men søvnens tomme bevidstløshed bliver snart brudt. Hans berømte drøm indtræffer, og stigen, som han ser, hviler på jorden og når op til himlen. Og engle går op og ned ad den.

Så hører han en stemme. ”Jeg er Herren, din fader Abrahams Gud.“ Stemmen fortsætter med at gentage løfter, som Jakob kender godt fra sin familiehistorie. Dine efterkommere skal blive mange. Og i dit afkom skal alle jordens slægter velsignes. ”Jeg vil være med dig,“ fortsætter stemmen, ”og bevare dig overalt, hvor du går … Jeg vil ikke svigte dig, men gøre, hvad jeg har lovet dig“ (1 Mos 28,15).

Ellen White skrev om, hvordan Paulus mange år senere ”ser, hvordan Jakobs stige i synet repræsenterer Kristus, som har skabt forbindelse mellem jord og himmel, mellem dødelige mennesker og den evige Gud. Hans tro bliver styrket og han husker, hvordan patriarker og profeter har sat deres lid til ham, som er hans styrke og trøst, og for hvem han giver sit liv“ (Acts of the Apostles, s. 512).

Jakob vågner og siger til sig selv: ”Herren er i sandhed på dette sted, og jeg vidste det ikke!“ (1 Mos 28,16). Det, der skete, er frygtind-gydende. Han vil aldrig glemme dette sted, og giver det derfor et navn. Og så sværger han livsvarig troskab mod Gud,

`Til eftertanke. Hvad kan vi lære fra denne beretning om, hvordan Gud i Kristus, forsøger at nå os på trods af vores synd? Hvorfor må denne kendsgerning stå som central i al kristen uddannelse?`