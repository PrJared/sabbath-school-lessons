---
title:  En elev, der fatter det
date:  05/11/2020
---

Jesus og hans efterfølgere var på vej mod Jerusalem. På samme måde, som Herodes havde bekymret sig over Johannes Døber, var myndighederne, deriblandt også Herodes, bekymret over Jesus. Hans efterfølgere indbefattede de fattige og andre udsatte grupper i befolkningen, som desperat håbede på en forandring.

Mere end noget andet ønskede Jesus at give verden håb. Men på dette tidspunkt var han klar over, at de, som havde størst magt og flest privilegier, ville gøre alt, hvad de kunne for at ødelægge hans arbejde. De ønskede ikke, at han skulle lykkes.

Med hensyn til Jesu indre kreds af elever, de tolv disciple, syntes de at være ivrige efter at stå på Jesu side. Men samtidigt udfordrer den store lærer i Mark 8,31-33 sine elever til at se nogle ting, som var vanskelige for dem at se. På mange måder var de stadigvæk åndeligt blinde over det, der virkelig betød noget (se Mark 8,37).

Alt dette danner baggrund for Jesu møde med en person, som er i stand til at se.

`Læs Mark 10,46-52. Læs beretningen om helbredelsen af den blinde tigger Bartimæus. Læg mærke til den store barmhjertighed, Jesus viser. Tænk over, hvordan den blinde mands ønske om at se førte til hans beslutning om at følge Jesus på vejen til Jerusalem. Tror du, Markus måske opstiller en kontrast mellem Bartimæus og de andre disciple? Hvordan er denne beretning med til at kaste lys over, hvad det vil sige for dig at reagere positivt på den store lærer?`

Bartimæus havde et ønske om at se krøllerne i et barns hår og hvedeaksets farve i høsten. Men at se indbefatter langt mere end kun at se den fysiske verden. Denne beretning handler med andre ord om at se åndeligt. Det drejer sig for os om at forstå, om at indse, hvad den store lærer virkelig ønsker at sige. Det er en ting at have fysisk syn. Det er vigtigt, og det ved Jesus. Men Jesus ved også, at hvert eneste menneskes dybeste længsel handler om et nyt og bedre liv.

`Til eftertanke. Læs Hebr 5,12-14. Hvad lærer disse vers os om sand uddannelse?`