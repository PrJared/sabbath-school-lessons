---
title:  Rabbi Jesus
date:  03/11/2020
---

Af alle kapitelbegyndelser i Det Nye Testamente er ingen mere kendte end dette: ”I begyndelsen var Ordet, og Ordet var hos Gud, og Ordet var Gud“ (Joh 1,1). Og Johannes 1 leder os videre til det uforglemmelige vers: ”Og Ordet blev kød og tog bolig iblandt os, og vi så hans herlighed, en herlighed, som den Enbårne har den fra Faderen, fuld af nåde og sandhed“ (Joh 1,14).

`Læs Joh 1,1-14. Hvad fortæller disse vers om, hvem Jesus var, og hvad han gjorde? Hvad fortæller det om Jesus som det store eksempel som lærer?`

Den samme Gud, som talte til Adam og Eva i haven og til Jakob i ødemarken, dukker nu op som en person. Det Nye Testamente siger, at Gud blev menneske i Jesus. Gennem Jesus kan vi lære om Guds vilje og Guds veje; for Jesus var Gud.

Johannes 1 fortsætter med at fortælle, hvordan Johannes Døber var en så overbevisende forkynder, at selv de religiøse ledere fra Jerusalem spekulerede på, om han var en helt speciel person. Men han kom for at berede vej for en, der var større end ham selv. En utrolig speciel person var på vej, og Johannes Døber ville ikke være værdig til at løse hans skorem (Joh 1,27).

Den følgende dag så Johannes Jesus og omtalte ham som ”Guds lam.“ På samme dag og den næste sagde han, at Jesus var ”Guds søn.“

To af Johannes’ disciple besluttede sig for selv at følge Jesus. Og da Jesus spurgte dem, hvad de ville, kaldte de ham ”Rabbi“, som betyder Mester eller lærer (Joh 1,38).

Jesus er altså en rabbi, en lærer. Men der har aldrig været en menneskelig lærer som ham; for han er Gud. Gud kom altså til menneskene som et menneske, og som menneske var han en rabbi, en lærer og mester. Ikke overraskende omtaler Ellen White Jesus som ”den store lærer, verden nogensinde har set“ (Signs of the Times, 10. juni 1886). Denne lærer var trods alt Gud.

`Til eftertanke. I lyset af, hvem Jesus var, hvorfor giver det mening at lære af ham, hvordan man bedst underviser i åndelige sandheder? Hvad kan vi lære af Jesus om, hvorfor ikke kun det, vi siger, er vigtigt i undervisningen, men også det, vi gør?`