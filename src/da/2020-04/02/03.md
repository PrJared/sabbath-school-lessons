---
title:  Jesu barndom
date:  05/10/2020
---

Skriften giver os meget få detaljer med hensyn til Jesu barndom. Meget af hans første leveår er en gåde for os. Men vi har fået et vist indblik i hans jordiske forældres karakter, og det, vi lærer om dem, kan være med til at kaste lys over noget af hans barndom og tidligste uddannelse.

**Hvad lærer følgende tekster om Maria og Josef, og hvordan er de med til at give os en vis indsigt i, hvordan Jesus blev undervist af sine forældre?**

`Luk 1,26-38`

`Luk 1,46-55`

`Matt 1,18-24`

I disse tekster kan vi se, at både Maria og Josef var trofaste jøder, som bestræbte sig på at leve i lydighed mod Guds love og bud. Og da Herren kom til dem og fortalte dem om, hvad der skulle ske for dem, gjorde de trofast alt det, de blev pålagt.

”Barnet Jesus fik ikke sin undervisning i synagogens skoler. Hans moder var hans første menneskelige lærer. Fra hendes mund og fra profeternes skrifter lærte han om, hvad der hørte Himmelen til. De samme ord, som han selv havde talt til Moses for Israel, lærte han nu på sin moders knæ. Da han gik fra barndom til ungdom, søgte han ikke til rabbinernes skoler. Han behøvede ikke den undervisning, man kunne få fra sådanne kilder; for Gud selv var hans læremester“ (Jesu liv, s. 39).

De var utvivlsomt gode og trofaste lærere for barnet. Beretningen i Luk 2,41-50 viser dog, at der var meget i forbindelse med deres søn, som de ikke forstod; for Jesus havde kundskab og visdom, som kun var blevet givet ham af Herren selv.

`Til eftertanke. Læs ovenstående citat fra Jesu liv igen. Tænk over, at Jesus på sin mors knæ lærte de ord, som han selv havde talt til Moses. Hvorfor blev Gud menneske?`