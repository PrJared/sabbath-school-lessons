---
title:  Den anden berøring
date:  12/07/2020
---

Der er kun et enkelt mirakel i Bibelen, hvor Jesus udførte miraklet i to stadier. Det er helbredelsen af den blinde mand i Betsajda. Beretningen giver værdifulde lærdomme også for Kristi menighed i dag. Den illustrerer Guds plan om at bruge enhver troende til at bringe andre til Jesus. Bibelen siger: ”Så kom de til Betsajda. Og folk førte en blind hen til ham, og de bad ham om at røre ved ham“ (Mark 8,22). Nøgleordene i dette vers er ”førte“ og ”bad“. Den blinde mand kom ikke af sig selv. Hans venner så hans behov, og førte ham til Jesus. Han havde måske ikke ret meget tro, men det havde hans venner. De troede, at Jesus ville helbrede den blinde mand.

Jesus udfører omkring 25 helbredelsesmirakler i Det Nye Testamente. I over halvdelen bringer en ven eller et familiemedlem personen til Jesus for at blive helbredt. Mange vil aldrig komme til Jesus, med mindre en anden person, som har tro, leder dem til ham. Vores rolle er at være den, der introducerer dem, og fører dem til Jesus.

Det andet ord, som er værd at tænke over i Mark 8,22, er ordet ”bad“. Det kan betyde bønfalde, trygle eller opfordre. Det antyder en mildere og venligere bøn end et højt og larmende krav. Den blinde mands venner appellerede venligt til Jesus og troede, at han både ønskede, og havde magt til at hjælpe manden. Det er ikke sikkert, at manden selv havde tro på, at Jesus kunne helbrede ham; men det havde hans venner. Nogle gange er vi nødt til at bære andre til Jesus på troens vinger.

`Læs Mark 8,22-26. Hvorfor tror du, at Jesus helbredte den blinde mand i to stadier? Hvilken lærdom er der i denne beretning for os som vidner for Jesus i dag?`

Er det muligt, at heller ikke vi ser mennesker tydeligt? Opfatter vi dem af og til mere som træer, der ”går omkring“ som utydelige skygger end som kandidater for Guds rige? Hvad kan det skyldes, at vi nogle gange ikke ser mennesker mere tydeligt?

`Til eftertanke. Hvad kan vi lære af denne beretning ud over det indlysende, at Gud bruger os til at nå andre mennesker? Hvad kan den fx lære os om, hvordan både det medicinske og det åndelige kan være en del af helbredelse og tjeneste til at nå de fortabte?`