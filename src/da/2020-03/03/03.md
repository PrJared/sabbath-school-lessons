---
title:  En lektie om accept
date:  13/07/2020
---

Ved i praksis at vise, hvad det betød at se hvert enkelt menneske fra en ny synsvinkel, lærte Jesus sine disciple, hvordan de skulle se mennesker gennem himlens øjne. Denne måde at se mennesker på var grundlæggende anderledes. Jesus så dem, ikke som de var, men som det, de kunne blive. I al sin omgang med mennesker behandlede han dem med værdighed og respekt. Ofte overraskede han sine disciple gennem den måde, han behandlede andre mennesker på. Det er især tydeligt i beretningen om hans møde med den samaritanske kvinde.

The Archaeological Study Bible har denne interessante observation om forholdet mellem jøder og samaritanere: ”Kløften mellem samaritanerne og judæerne går tilbage til en tidlig periode. Ifølge 2 Kong 17 var samaritanerne efterkommere af mesopotamiske folkeslag, som af den assyriske konge blev tvangsflyttet til de nordlige områder i Israel i tiden efter landflygtigheden i 722 f.Kr. De blandede tilbedelsen af Jahve med skikke fra deres afgudsdyrkelse.“ I tillæg til disse skikke oprettede de et rivaliserende præstedømme og et rivaliserende tempel på bjerget Garizim. På baggrund af disse teologiske forskelle mellem jøder og samaritanere, må det have overrasket disciplene, at Jesus valgte at gå igennem Samaria for at komme til Galilæa. Det overraskede dem, at Jesus ikke lod sig involvere i en religiøs debat. Han appellerede direkte til den samaritanske kvindes længsel efter accept, kærlighed og tilgivelse.

`Læs Joh 4,3-34. Hvordan henvendte Jesus sig til den samaritanske kvinde? Hvad var kvindens respons på Jesu samtale med hende? Hvordan reagerede disciplene på denne oplevelse, og hvordan udvidede Jesus deres synsfelt?`

Den evige sandhed, som Jesus ønskede at lære sine disciple og os alle, er ganske enkel: ”De, som har Kristi Ånd, vil se alle mennesker med den guddommelige barmhjertigheds øjne“ (Ellen White, The Signs of the Times, 20. juni 1892).

`Til eftertanke. Hvilke mennesker har du en tendens til at betragte nedladende eller uden respekt på grund af indflydelse fra din egen kultur eller dit lokalsamfund? Hvorfor er det tvingende nødvendigt, at du forandrer din holdning, og hvordan kan det ske?`