---
title:  Begynd, hvor du er
date:  14/07/2020
---

Der er ganske rigtigt sagt: ”I livet er det eneste startpunkt der, hvor du er; for der findes intet andet sted at begynde.“ Jesus understregede dette princip i ApG 1,8, hvor han sagde: ”Men I skal få kraft, når Helligånden kommer over jer, og I skal være mine vidner både i Jerusalem og i hele Judæa og Samaria og lige til jordens ende.“

Jesu budskab til disciplene var ikke til at misforstå: begynd der, hvor I er. Fortæl om Jesus, hvor Gud har sat dig. Fremfor at drømme om bedre muligheder skal du begynde med dem, du er omgivet af. Betragt med guddommelige øjne de muligheder, der er lige omkring dig.

Du behøver ikke at være den mest veluddannede person i verden, den mest veltalende, den mest talentfulde. Og hvor nyttige nogle af disse gaver end kan være, når de bruges rigtigt, har du i sidste instans brug for din egen kærlighed til Gud og til andre mennesker. Hvis du er villig til at vidne, vil Gud gøre det muligt for dig at gøre det.

`Læs Joh 1,40-41 Joh 6,5-11 Joh 12,20-26. Hvad fortæller disse skriftsteder både om Andreas’ åndelige syn og hans metode i at vidne?`

Andreas’ erfaring taler stærkt til os. Han begyndte med sin egen familie. Først delte han Kristus med sin bror Peter. Han udviklede et venskabsforhold med en lille dreng, som dernæst gav Jesus materiale til et af hans mirakler. Og Andreas vidste nøjagtigt, hvad han skulle gøre med grækerne. Fremfor en teologisk debat fornemmede han deres behov, og introducerede dem for Jesus.

Den effektive, sjælevindende kunst går ud på at opbygge positive og omsorgsfulde personforhold. Tænk over de mennesker, der står dig nærmest, men som ikke kender Jesus. Oplever de i dig en person, som har medfølelse og viser omsorg? Ser de i dig en fred og hensigt, som de selv længes efter? Er dit liv en reklame for evangeliet? Vi skaber venner for Gud ved at dele Jesus med dem. De bliver kristne venner, og med tiden bliver de måske også syvendedags adventister, når vi deler Guds budskab til de sidste tider med dem.

`Til eftertanke. Hvorfor er det af og til så vanskeligt at lede vores familiemedlemmer og slægtninge til Kristus? Er det lykkedes for dig at dele Jesus med nogen i din egen familie eller med dine nære venner? Del nogle nyttige principper med klassen.`