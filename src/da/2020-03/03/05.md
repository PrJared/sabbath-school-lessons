---
title:  At møde vanskelige mennesker
date:  15/07/2020
---

Jesus var ekspert i at møde vanskelige mennesker. Gennem både sine ord og handlinger viste han, at han accepterede dem. Han lyttede opmærksomt til deres bekymringer, stillede spørgsmål og åbenbarede gradvis guddommelige sandheder for dem. Han så de inderste længsler i de mest forhærdede hjerter, og så muligheder i de mest forhærdede syndere. For Jesus var ingen uden for evangeliets rækkevidde. Han var overbevist om, at ”ingen er faldet så dybt, ingen er så usle, at de ikke kan blive frigjort ved Kristus“ (Ellen White, Jesu liv, s. 176). Jesus betragtede mennesker på en anden måde, end resten af os gør. I hvert eneste menneske så han en genspejling af den oprindelige skabelses herlighed. Han opløftede menneskers tanker, så de forstod, hvad de kunne blive, og mange hævede sig op, så de mødte hans forventninger til deres liv.

`Læs Matt 4,18-19 Mark 12,28-34 Luk 23,39-43. Hvilke ligheder er der mellem Jesu appel til Peter og Johannes, til en unavngivet skriftklog, der stillede spørgsmål, og til røveren på korset? Studer nøje Jesu måde at henvende sig på til hver enkelt af dem. Hvad lægger du mærke til?`

Overalt, hvor Jesus gik, så han åndelige muligheder. Han så potentielle kandidater for Guds rige i de mest usandsynlige forhold. Vi kalder denne evne ”menighedsvækst-øjne“. Menighedsvækst-øjne indbefatter en opøvet følsomhed til at se mennesker, som Jesus så dem, som mennesker der kan vindes for Guds rige. Det indbefatter også ”menighedsvækst-ører“. Det handler om at kunne lytte til uudtalte behov hos dem, vi møder. Det handler om at lytte til deres hjertes længsel efter noget, de ikke har, selv om de ikke åbent har givet udtryk for det.

Bed Gud om at gøre dig følsom over for Helligåndens arbejde i andre menneskers liv. Bed om, at Gud vil give dig den anden berøring og åbne dine øjne for de åndelige muligheder, som han hver dag giver dig til at dele din tro med andre. Bed Gud om øjne der kan se et følsomt hjerte, ører der lytter og villighed til at dele Kristus, som du kender og elsker, med andre. Så vil du være godt på vej til en spændende rejse for resten af livet. Tilværelsen får en helt ny mening. Du vil opleve en følelse af tilfredshed og glæde, som du ikke tidligere har oplevet. Kun de, som arbejder for andre menneskers frelse, kan opleve den tilfredsstillelse, det giver.