---
title:  Opmærksom på gode anledninger
date:  16/07/2020
---

Apostlenes Gerninger er fyldt med beretninger om, hvordan disciplene benyttede gunstige anledninger til at fremme Guds rige. Fra den ene ende af bogen til den anden læser vi fascinerende beretninger om den første menighed og om, hvordan den voksede, også på trods af de udfordringer de mødte både internt og udadvendt.

I 2 Kor 2,12-13 fortæller Paulus fx om sin erfaring i Troas: ”Men da jeg kom til Troas med evangeliet om Kristus, og der var åbne døre for mig i Herren, fik jeg ikke ro på mig, for jeg fandt ikke min broder Titus. Så tog jeg afsked med dem og drog til Makedonien.“ På mirakuløs vis åbnede Gud en dør for Paulus til at forkynde evangeliet på det europæiske kontinent, og han vidste, at de døre, Gud åbner i dag, måske er lukkede i morgen. Han greb anledningen og så mulighederne, og rejste derfor med det samme til Makedonien.

Det Nye Testamentes Gud er de åbne døres Gud – den Gud, som sørger for gunstige anledninger til os til at dele vores tro. I hele Apostlenes Gerninger ser vi Guds handlinger. Der er åbne døre i byer, i provinser, i lande og mest af alt i de enkelte menneskers hjerter.

`Læs ApG 8,26-38. Hvad lærer disse vers om Filips åbenhed over for Guds ledelse og hans lydhørhed over for guddommeligt givne anledninger?`

”En engel førte Filip til den, som ledte efter lys, og som var parat til at modtage evangeliet. Også i dag vil engle lede de arbejderes skridt, som vil lade Helligånden hellige deres tunger og rense og forædle deres hjerter. Englen, som blev sendt til Filip, kunne selv have udført arbejdet for etiopieren; men det er ikke den måde, Gud arbejder på. Det er hans plan, at mennesker skal arbejde for deres medmennesker“ (Ellen White, The Acts of the Apostles, s. 109).

Hvis vi har ører, der hører, og øjne der ser, vil vi også af usynlige engle blive ledet til at nå mennesker, der leder efter sandheden, og bringe dem Guds riges sandheder.

`Til eftertanke. Læg mærke til, hvilken central rolle Skriften har i denne beretning. Læg også mærke til, hvor vigtigt det var i denne situation, at en person, der kendte Skriften, kunne udlægge den. Er det en lærdom, vi kan bruge til noget i dag?`