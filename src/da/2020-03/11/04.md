---
title:  Fortæl historien om Jesus
date:  08/09/2020
---

Hvem var de første missionærer, som Jesus udsendte? De var ikke blandt disciplene. De var ikke blandt dem, der i lang tid havde fulgt ham. De første missionærer, som Jesus udsendte, havde været forrykte og besatte mænd, som et par timer tidligere havde terroriseret hele området og skabt frygt i de omkringliggende landsbyer.

Med overnaturlige dæmoniske kræfter brød den ene af dem de lænker, han var bundet med, udstødte frygtelige skrig, og slog sig selv med sten. Smerten i deres råb var kun en genklang af den dybere smerte i deres hjerte (Matt 8,28-29; Mark 5,1-5). Men så mødte de Jesus, og deres liv blev forvandlet. De ville aldrig blive de samme igen. Jesus drev de frygtelige dæmoner ud af dem og ind i en flok svin, der kastede sig ud over klippeskrænten og ned i søen (Matt 8,32-34; Mark 5,13-14).

`Læs Matt 8,28-34. Hvad skete der med disse mænd, og hvad fandt landsbyboerne, da de kom ud for at se, hvad der var sket?`

De besatte var nu nye mennesker, forvandlede af Kristi kraft. Landsbyens befolkning fandt dem siddende ved Jesu fødder, hvor de lyttede til hvert ord, Mesteren sagde. Vi bør lægge mærke til, at Matthæusevangeliet fortæller, at der var to, som blev befriet, mens Markus kun fokuserer på den enes beretning. Om der er en eller to, er underordnet. Pointen er, at Jesus helbreder både fysisk, mentalt, følelsesmæssigt og åndeligt.

`Læs Mark 5,18-20. Denne nyomvendte, forvandlede besatte ønskede at være sammen med Jesus; men hvad bad Jesus ham om at gøre?`

”Kun i nogle få øjeblikke havde disse mænd haft det privilegium at lytte til Kristi lære. De havde aldrig hørt en eneste prædiken fra hans mund. De kunne ikke belære folket sådan som disciplene, der dagligt havde været sammen med Kristus. Men de medbragte i sig selv beviset for, at Kristus var Messias. De kunne fortælle, hvad de vidste, hvad de selv havde set og hørt og oplevet af Kristi kraft. Dette er, hvad enhver kan gøre, hvis hjerte har følt Guds nåde“ (Ellen White, Jesu liv, s. 242). Deres vidnesbyrd forberedte Dekapolis, de ti byer på bredden af Genesaretsøen, til at modtage Jesu undervisning. Sådan er kraften i et personligt vidnesbyrd.