---
title:  Et personligt vidnesbyrds forvandlende kraft
date:  07/09/2020
---

Zebedæus’ sønnerne Jakob og Johannes var kendt som ”Tordensønner“ (Mark 3,17). Det var faktisk Jesus, som gav dem dette tilnavn. En illustration af Johannes’ hidsige temperament fandt sted, da Jesus og hans disciple gik gennem Samaria. Da de forsøgte at finde et sted at overnatte, blev de mødt med stor modstand på grund af samaritanernes fordom imod jøderne. De blev nægtet selv det mest enkle husly.

Jakob og Johannes mente, at de havde løsningen på problemet. ”Da disciplene Jakob og Johannes så det, spurgte de: ’Herre, vil du have, at vi skal sige, at der skal falde ild ned fra himlen og fortære dem?’“ (Luk 9,54). Jesus irettesatte brødrene, og de forlod alle landsbyen i stilhed. Jesu metode er kærlighed, ikke magt.

I Jesu nærhed blev Johannes’ heftighed og vrede forvandlet til kærlighed og mild omsorg. I Johannes’ første brev findes ordet at elske eller kærlighed over fyrre gange.

`Læs 1 Joh 1,1-4; 3,1; 4,7-11; 5,1-5. Hvad siger disse vers om Johannes’ vidnesbyrd og om den forandring, der fandt sted i hans liv på grund af hans samvær med Jesus?`

Der findes et evigt universelt princip. Ellen White udtrykker det med følgende ord: ”Udøvelse af magt er i modstrid med principperne for Guds herredømme. Gud ønsker kun kærlighedens tjeneste, og kærlighed kan ikke fremtvinges, den kan ikke vindes ved magt eller autoritet. Kærlighed kan kun vækkes med kærlighed“ (Jesu liv, s. 9-10).

Når vi er overgivet til Kristus, vil hans kærlighed skinne ud til andre gennem os. Et forvandlet liv er kristendommens største vidnesbyrd. Det betyder ikke, at vi aldrig begår fejl, eller at vi altid er de kanaler for kærlighed og nåde, som det er meningen, at vi skal være. Men det betyder ideelt set, at Kristi kærlighed vil strømme fra vores liv, og at vi bliver en velsignelse for dem, vi møder.

`Til eftertanke. Hvor god er du til at genspejle Kristi kærlighed til andre? Tænk over følgerne af dit svar.`