---
title:  At vidne med overbevisning
date:  09/09/2020
---

`Læs 1 Joh 5,11-13 Hebr 10,19-22 1 kor 15,1-2. Hvilken forsikring om evigt liv giver Bibelen os, som gør os i stand til at vidne med vished om frelsen i Kristus?`

Hvis vi ikke har en personlig overbevisning om frelse i Jesus, er det ikke muligt at dele den med andre. Vi kan ikke dele, hvad vi ikke selv har. Der er alvorlige kristne, som lever i evig uvished og frygt for, at de aldrig bliver gode nok til at blive frelst. En klog ældre prædikant sagde engang: ”Når jeg ser på mig selv, ser jeg ingen mulighed for at blive frelst. Når jeg ser på Jesus, ser jeg ingen mulighed for at gå fortabt.“ Ned igennem århundrederne har man altid kunnet stole på Herrens sikre ord: ”Vend dig til mig, og bliv frelst, hele du vide jord! For jeg er Gud, der er ingen anden“ (Es 45,22).

Vores Gud ønsker, at hver og en af os skal glæde os over den frelse, han af nåde tilbyder os. Han længes efter, at vi skal erfare, hvad det betyder at blive retfærdiggjort af hans nåde og blive befriet fra den fordømmelse og skyld, som synden medfører. I Rom 5 siger Paulus: ”Da vi nu er blevet gjort retfærdige af tro, har vi fred med Gud ved vor Herre Jesus Kristus“ (Rom 5,1). Han tilføjer, at vi kan være forvisset om, at ”så er der da nu ingen fordømmelse for dem, som er i Kristus Jesus“ (Rom 8,1). Apostlen Johannes bekræfter, at ”den, der har Sønnen, har livet; den, der ikke har Guds søn, har ikke livet“ (1 Joh 5,12).

Hvis vi i tro har taget imod Jesus, og han lever i vores hjerter gennem Helligånden, er det evige livs gave vores her og nu. Det betyder ikke, at når vi en gang har erfaret Guds nåde og frelsen i Jesus Kristus, kan vi ikke miste den (2 Pet 2,18-22; Hebr 3,6; Åb 3,5). Vi har altid muligheden for at vælge at gå bort fra ham. Men når vi har erfaret hans kærlighed, og forstår dybden af hans offer, bør vi aldrig vælge at gå bort fra ham, som elsker os så højt. Hver dag vil vi forsøge at finde anledninger til at dele den nåde med andre, som vi har fået i Jesus.

`Til eftertanke. Har du vished om frelsen i Jesus? Hvad baserer du den evt. på? Hvorfor har du en sådan vished? Hvor finder vi den? Og hvis du ikke har en sådan frelsesvished, hvorfor har du den da ikke? Og hvor kan du finde den?`