---
title:  Værd at vidne om
date:  10/09/2020
---

”Jeg er korsfæstet med Kristus. Jeg lever ikke mere selv, men Kristus lever i mig, og mit liv her på jorden lever jeg i troen på Guds søn, der elskede mig og gav sig selv hen for mig“ (Gal 2,19-20).

Der vil helt sikkert være noget, vi skal ofre, når vi tager imod Jesus. Der vil være ting, han beder os om at opgive. Jesus sagde tydeligt, hvad det ville koste at følge ham: ”Hvis nogen vil følge efter mig, skal han fornægte sig selv og daglig tage sit kors op og følge mig“ (Luk 9,23). Når vi overgiver vores liv til Kristus og hans vilje, og ”vort gamle menneske er blevet korsfæstet sammen med ham“ (Rom 6,6), gør det ondt. Til tider gør det ondt at opgive det, vi har holdt af og vores livslange vaner. Men belønningen overgår langt smerten.

Stærke vidnesbyrd, som har forvandlende effekt på andre, fokuserer på, hvad Kristus har gjort for os, ikke på, hvad vi har opgivet for ham. De fokuserer på hans offer, ikke på vores egne såkaldte ofre. Kristus beder os aldrig om at opgive noget, som det er til vores bedste at holde fast ved.

Kristendommens historie er fuld af beretninger om mennesker, som ofrede alt for Kristus. Det betyder ikke, at disse mennesker fortjente frelsen, uanset hvor uselviske og opofrende de var. I de fleste tilfælde var disse mænd og kvinder i overensstemmelse med Guds kald i deres liv villige til at lægge alt på selvopofrelsens alter, når de indså, hvor meget Kristus havde gjort for dem.

`Læs Joh 1,12; 10,10 Joh 14,27 1 Kor 1,30 Vores vidnesbyrd er altid baseret på, hvad Kristus har gjort for os. Nedskriv nogle af de nådegaver, der omtales i disse tekster.`

Tænk over, hvad Kristus har gjort for dig. Måske har du været en overgivet kristen hele dit liv. Eller måske har du oplevet en dramatisk omvendelse. Tænk over, hvor god Jesus har været imod dig, og den mening, fred og lykke, han har givet din tilværelse. Tænk over de gange, hvor han har givet dig styrke til at komme igennem vanskelige erfaringer i dit liv.

`Til eftertanke. Hvilke ofre er du blevet kaldet til at gøre for Kristus? Hvad har du lært, som kan være en velsignelse for andre?`