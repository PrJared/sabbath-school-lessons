---
title:  Der er kraft i et personligt vidnesbyrd
date:  09/07/2020
---

Lad os igen betragte Paulus foran kong Agrippa. Apostlen står foran denne konge, som var den sidste i en lang række jødiske konger af makkabæerslægten og Herodes’ familie. Agrippa bekendte sig til at være jøde; men hans hjerte var romersk. Den aldrende apostel, som var træt efter sine missionsrejser og mærket af kampen mellem godt og ondt, står foran kongen med et hjerte fyldt af Guds kærlighed og et ansigt, der lyste af Guds godhed. Hvad han end har oplevet i sit liv af forfølgelser og vanskeligheder, kan han dog sige, at Gud er god.

Agrippa er kynisk, skeptisk, forhærdet og egentlig ligeglad med alle sande værdinormer. I modsætning hertil er Paulus fuld af tro, overgivet til sandheden og en modig forsvarer af retfærdighed. Kontrasten mellem disse to mænd kunne ikke være større. Under forhøret giver Agrippa Paulus lov til at tale.

`Læs ApG 26,1-32. Hvordan vidnede Paulus for Agrippa? Hvad kan vi lære af hans ord?`

Venlighed åbner hjerter, hvor uforskammethed lukker dem. Paulus er utrolig taktfuld over for Agrippa. Han roser ham for at have ”et enestående kendskab til alle jødernes skikke og stridigheder“ (ApG 26,3). Derefter kaster han sig ud en drøftelse af sin omvendelse.

`Læs ApG 26,12-18 ApG 26,26-28. Læs Paulus’ omvendelseshistorie og læg nøje mærke til, hvilken virkning den har på Agrippa. Hvorfor tror du, Agrippa reagerede, som han gjorde? Hvad var det ved Paulus’ vidnesbyrd, der gjorde indtryk på ham?`

Paulus’ vidnesbyrd om, hvordan Jesus forandrede hans liv, gjorde stort indtryk gå den gudløse konge. Der findes ikke et mere effektivt vidnesbyrd end et forvandlet menneske. Et vidnesbyrd om en ægte omvendelse har en forbløffende effekt på andre. Selv gudløse konger bliver påvirket af mennesker, som Guds nåde har forvandlet. Selv om vi ikke kan fortælle en lige så dramatisk historie som Paulus, bør vi alle være i stand til at fortælle andre, hvad det betyder at kende Jesus og være frelst gennem hans blod.