---
title:  Usandsynlige vidner
date:  05/07/2020
---

`Læs Mark 5,15-20. Hvorfor tror du, at Jesus sendte manden til Dekapolis for at vidne for sin familie og sine venner i stedet for at lade ham få lov til at følge med Jesus, hvor hans nye tro kunne plejes og vokse?`

Ordet Dekapolis kommer af to ord: deka, som betyder ti, og polis, som betyder by. Dekapolisområdet bestod af ti byer, der lå langs Genesaretsøens østlige bred i det første århundrede e.Kr. Disse byer var knyttet sammen af fælles sprog og kultur. Den besatte var kendt af mange i området. Han havde skræmt dem med sin uforudsigelige og voldsomme opførsel. Jesus så ham som en, der længtes efter noget bedre, så ved et mirakel befriede han manden for de onde ånder, som pinte ham.

Da folk i byen hørte, at Jesus havde tilladt de onde ånder at fare ind i deres svineflok, og at svinene havde styrtet sig ud over en skrænt og druknede, kom de derud for at se, hvad der foregik. Markusevangeliet fortæller: ”De kommer hen til Jesus og ser den dæmonbesatte, som havde haft legionen i sig, sidde påklædt og ved sin fulde fornuft, og de blev grebet af frygt“ (Mark 5,15). Manden var blevet rask, både fysisk, mentalt, følelsesmæssigt og åndeligt. Evangeliets mål er at gøre mennesker, som er nedbrudte af synd, til hele mennesker, som Kristus oprindeligt skabte dem til at være.

Hvem ville være bedre til at nå disse ti byer i Dekapolis end den forvandlede besatte mand, som kunne dele sit vidnesbyrd med hele området? Ellen White udtrykker det godt: ”Som Kristi vidner bør vi fortælle, hvad vi ved, hvad vi selv har set og hørt og følt. Hvis vi skridt for skridt har fulgt Jesus, må vi have noget afgørende at fortælle om den måde, hvorpå han har ført os. Vi kan fortælle, hvordan vi har sat hans løfter på prøve og fundet, at de var sande. Vi kan vidne om, hvad vi har erfaret af Kristi nåde. Det er til dette vidnesbyrd, Herren kalder os, og uden det vil verden gå til grunde“ (Ellen White, Jesu liv, s. 292). Gud benytter ofte uventede vidner, som er blevet forvandlet af hans nåde, til at gøre en forskel i verden.

`Til eftertanke. Hvordan er din historie? Hvordan blev du omvendt? Hvad kan du fortælle andre om, hvordan du kom til troen? Hvad kan du gennem dit vidnesbyrd tilbyde nogen, som er uomvendt, så din erfaring kan gavne andre?`