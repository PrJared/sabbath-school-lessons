---
title:  Et forvandlet liv gør en forskel
date:  07/07/2020
---

”Men da de så Peters og Johannes’ frimodighed og blev klar over, at de var jævne og ulærde mænd, undrede de sig; de vidste, at de havde været sammen med Jesus“ (ApG 4,13).

Den nytestamentlige menighed oplevede en eksplosiv vækst. På Pinsedagen blev 3000 døbt (ApG 2,41). Tusinder andre blev lagt til menigheden nogle få uger senere (ApG 4,4). Snart gik det op for myndighederne, hvad der skete. Disse nytestamentlige troende havde været sammen med Jesus. Deres liv var blevet forandret. De var blevet forvandlet ved hans nåde, og de kunne ikke tie stille.

`Læs ApG 4,1-20. Hvad sker der i disse vers? Hvad skete, da myndighederne forsøgte at bringe Peter og Johannes til tavshed? Hvordan reagerede de?`

Disse troende var blevet nye i Kristus, og de var nødt til at fortælle deres historie. Peter, en højrøstet fisker, var blevet forvandlet af Guds nåde. Jakob og Johannes, tordensønnerne, som havde svært ved at styre deres temperament, var blevet forvandlet af Guds nåde. Thomas, tvivleren, var blevet forvandlet af Guds nåde. Disciplene og medlemmer af den første menighed havde alle sammen en historie at fortælle, og de kunne ikke tie. Læg mærke til dette stærke citat fra Ellen White i bogen Vejen til Kristus: ”Lige så snart en person er kommet til Kristus, er der et ønske i hjertet om at gøre andre kendt med, hvor værdifuld en ven man har fundet i Jesus; den frelsende og helliggørende sandhed kan ikke lukkes inde i hans eller hendes hjerte“ (s. 86).

Læg også mærke til, hvad de religiøse ledere sagde i ApG 4,16. De erkendte åbent det mirakel, der var sket; den helbredte mand stod lige foran dem. Men selv med alle disse beviser nægtede de at ændre deres holdning. På trods af en så åbenlys modstand ville Peter og Johannes dog ikke trække deres vidnesbyrd tilbage.

`Til eftertanke. Hvilken forbindelse er der mellem at kende Kristus og dele Kristus med andre? Hvorfor er det så altafgørende for at kunne vidne for andre om Kristus, at vi kender han personligt?`