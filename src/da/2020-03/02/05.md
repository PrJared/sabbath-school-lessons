---
title:  Del din erfaring
date:  08/07/2020
---

I ApG 26 er apostlen Paulus som fange blevet ført frem for kong Agrippa. Paulus deler sit personlige vidnesbyrd direkte med kongen. Han fortæller ikke kun om sit liv som en, der forfulgte Jesu efterfølgere, men også om, hvordan han efter sin omvendelse er blevet et vidne om Jesus og løftet om opstandelse fra de døde (ApG 26,8).

Da Paulus blev omvendt på vejen til Damaskus, talte Herren til ham og sagde: ”Jeg har vist mig for dig netop for at udvælge dig til tjener og til vidne både om det, du har set, og om det, jeg vil lade dig se“ (ApG 26,16). At dele vores tro er altid en aktiv handling. Det indbefatter at dele, hvad Kristus har gjort for os i fortiden, hvad han gør for os i vores liv i dag, og hvad han vil gøre for os i fremtiden.

At vidne handler aldrig om os selv. Det handler altid om Kristus. Han er den Gud, som tilgiver al vores skyld, helbreder vores sygdomme, og kroner os med godhed og barmhjertighed (Sl 103,3-5). At vidne er ganske enkelt at dele historien om hans vidunderlige nåde. Det er et vidnesbyrd om vores personlige møde med denne nåderige Gud.

`Læs 1 Joh 1,1-3 Gal 2,20. Sammenlign de to tekster. Hvilke ligheder er der? Hvordan ligner Johannes’ og Paulus’ erfaringer hinanden?`

Selv om Paulus’ og Johannes’ liv var meget forskellige, havde de begge personligt mødt Jesus. Deres erfaring med Jesus var ikke en oplevelse, som fandt sted på et bestemt tidspunkt i deres fortid, og det var så det. Nej, det var en vedvarende daglig erfaring, hvor de glædede sig over hans kærlighed, og vandrede i hans sandheds lys.

Er omvendelse kun noget, der skete i fortiden? Læs Ellen Whites udtalelse om den, som mente, at det kun var deres omvendelseserfaring i fortiden, der betød noget: ”Som om de, hvis de engang vidste noget om religion, derfor ikke længere havde brug for dagligt at blive omvendt. Hver og en af os bør blive omvendt hver dag“ (Manuscript Releases, 4. bd, s. 46).

`Til eftertanke. Hvorfor er det vigtigt at have et forhold til Jesus hver eneste dag, uanset om dine erfaringer i fortiden har været både stærke og dramatiske? Hvorfor er det nødvendigt at opleve hans virkelighed og godhed og kraft hver dag? Del dit svar med klassen på sabbatten.`