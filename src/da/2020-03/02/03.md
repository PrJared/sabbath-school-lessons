---
title:  Forkynd den opstandne Kristus
date:  06/07/2020
---

Det var tidligt søndag morgen, og de to Maria-er skyndte sig ud til Jesu grav. De gik ikke derhen for at bede ham om noget. Hvad kunne vel en død mand give dem? Sidste gang, de så ham, var hans legeme blodigt, såret og sønderknust. Scenerne fra korset stod tydeligt indprentet i deres sind. Nu kom de kun for at gøre deres pligt. Tynget af sorg var de på vej hen til hans grav for at salve hans legeme. Fortvivlelsens dystre skygger overvældede dem. Fremtiden var uvis og gav dem intet håb.

Da de kom hen til graven, blev de overraskede over, at den var tom. Matthæus beskriver begivenhederne den opstandelsesmorgen på følgende måde: ”Men englen sagde til kvinderne: ’Frygt ikke! Jeg ved, at I søger efter Jesus, den korsfæstede. Han er ikke her; han er opstået’“ (Matt 28,5-6).

Kvinderne blev overvældet af glæde. Sorgens mørke skyer blev erstattet af opstandelsesmorgenens solskin. Den mørke og triste nat var endt. Glæden lyste ud af deres ansigter, og lovsange erstattede deres sorg.

`Læs Mark 16,1-11. Hvordan reagerede Maria, da hun opdagede, at Kristus var opstået fra de døde?`

Efter at Maria havde mødt den opstandne frelser, løb hun hen for at dele nyheden med andre. Gode nyheder skal deles, og hun kunne ikke tie. Kristus lever! Hans grav var tom, og verden må få det at vide. Når vi møder den opstandne Kristus på livets vej, må vi også løbe hen for at fortælle det til andre, for gode nyheder skal deles.

Jesus havde specielt udvalgt disciplene, og han havde adskillige gange fortalt dem både, at han skulle dø og opstå igen. Det er fascinerende, at de alligevel nægtede at tro på Marias vidnesbyrd. ”Men da de hørte, at han levede, og at hun havde set ham, troede de ikke på det“ (Mark 16,11). Hvis Jesu egne disciple ikke troede med det samme, bør vi ikke blive overrasket, hvis andre heller ikke med det samme tror på vores vidnesbyrd.

`Til eftertanke. Hvornår er du sidst blevet afvist, når du aflagde dit vidnesbyrd? Hvordan reagerede du, og hvad har du lært af din erfaring?`