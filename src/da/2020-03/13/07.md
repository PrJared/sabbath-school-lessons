---
title:  Til videre studium
date:  25/09/2020
---

”De, som har det åndelige ansvar for menigheden, bør finde måder og midler, hvor hvert eneste menighedsmedlem får mulighed for at have en opgave i Guds værk. Alt for ofte er dette ikke sket i tiden, der er gået. Planer er ikke tydeligt blevet lagt og gennemført, hvor alles talenter kan udnyttes i aktiv tjeneste. Det er kun nogle få, der indser, hvor meget der er gået tabt af den grund.

Ledere i Guds sag skal som vise generaler lægge planer for fremstød på alle fronter. I deres planlægning skal de i særlig grad studere det arbejde, der kan udføres af lægfolk for deres venner og naboer. Guds gerning på denne jord kan aldrig afsluttes, før de mænd og kvinder, som udgør vores menighed, støtter op om arbejdet og forener deres indsats med præsternes og menighedens embedsmænd.

Synderes frelse kræver alvorligt personligt arbejde. Vi skal bringe dem livets ord, ikke vente på, at de kommer til os. Åh, om jeg kunne tale nogle ord til mænd og kvinder, som kunne vække dem til flittig handling! De øjeblikke, vi nu har, er få. Vi står lige ved den evige verdens grænse. Vi har ingen tid at miste. Hvert øjeblik er en gylden anledning og alt for værdifuldt til at bruge på os selv. Hvem vil inderligt søge Gud og få styrke og nåde fra ham til at være hans trofaste arbejdere i missionsmarken?

I hver eneste menighed findes der talenter, som med den rette slags arbejde kan udvikles til at blive en stor hjælp i dette arbejde. Til at opbygge vores menigheder, er der brug for en god indsat fra vise arbejdere, der opdager og udvikler talenter i menigheden – talenter, som kan blive udviklet til brug for Mesteren“ (Ellen White, Testimonies for the Church, 9. bd, s. 116-117).

**Spørgsmål til drøftelse**:

`1.	Hvad er hovedtanken i citatet herover? Hvilken indflydelse kan det have at følge dette råd – på din egen vidnetjeneste og menighedens udadvendte arbejde?`

`2.	Hvordan viser ægte kærlighed sig? Hvad er falsk kærlighed?`

`3.	Tal sammen i klassen om, hvad nogle mennesker har ofret for Gud, deriblandt også livet. Hvad kan vi lære af de historier?`

`4.	Tænk over, hvad du har ofret for Kristus. Hvad har du i det hele taget ofret? Var det det værd? Hvordan vil du forklare over for en ikke-kristen, hvad du gjorde og hvorfor?`