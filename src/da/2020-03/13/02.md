---
title:  Jesu selvopofrende kærlighed
date:  20/09/2020
---

Apostlen Paulus opmuntrer os til at have det samme sindelag over for hinanden, som var i Kristus Jesus. Men hvordan var Jesu sind? Hvad styrede hans tankegang? Hvad var vigtigst for ham?

`Læs Fil 2,5-11. Hvordan viser disse vers, hvad der var vigtigst i Kristi tankegang og det mønster, der styrede hele hans liv?`

Jesus var fra al evighed et med Gud. Paulus forkynder denne evige sandhed med følgende ord: ”Han, som havde Guds skikkelse, regnede det ikke for et rov at være lige med Gud“ (Fil 2,6). Det ord, der oversættes med ”skikkelse“, er det græske ord morfē. Det angiver en persons egentlige væsen. Her forbinder det to med samme værdi. ”Dette placerer Kristus som lig med Faderen, og stiller ham langt over enhver anden magt. Paulus understreger dette, fordi han ønsker at give en langt bedre beskrivelse af, hvor stor Kristi frivillige fornedrelse var“ (The SDA Bible Commentary, 7. bd, s. 154).

Jesus, var fra al evighed et med Faderen, men ”gav afkald på det“ (Fil 2,7). ´Bogstaveligt kan det oversættes med ”at udtømme sig“. Frivilligt udtømte Jesus sig selv for sine privilegier og forret som ét med Faderen for at blive mennesker lig og blive en ydmyg tjener for menneskeheden. Som en tjener åbenbarede han himlens kærlighedslov for hele universet, og udførte til sidst den allerstørste kærlighedsgerning, da han døde på korset. Han gav sit liv for at frelse os for evigt.

Det grundlæggende i Jesu tankegang var selvopofrende kærlighed. At følge Jesus betyder, at vi elsker, som han har elsket, tjener, som han tjente, og arbejder for andre, som han gjorde det. Når vi tillader Jesus gennem Helligånden at tømme os for selviske ambitioner, vil det koste os noget. Det kostede Jesus alt. Skriften siger: ”Derfor har Gud højt ophøjet ham og skænket ham navnet over alle navne“ (Fil 2,9).

Himlen er ethvert offer værd, som vi bringer her på jorden. Der vil blive krævet ofre af os på vejen; men glæden ved at tjene vil langt overgå dem her og nu, og den evige glæde over at leve sammen med Kristus vil få ethvert offer her til at synes ubetydeligt.

`Til eftertanke. Hvornår har du sidst været nødt til virkelig at dø fra selvet for Kristi skyld? Hvad fortæller dit svar om din kristne vandring?`