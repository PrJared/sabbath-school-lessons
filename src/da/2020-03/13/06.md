---
title:  Kærlighedens forpligtelse
date:  24/09/2020
---

Ved slutningen af samtalen mellem Peter og Jesus ser vi to mænd, der går sammen langs søbredden. Mens bølgerne slår mod stranden, fortæller Jesus Peter om, hvad discipelskab koster. Han ønsker, at Peter skal være helt klar over, hvad han kommer til at møde, hvis han tager imod Jesu invitation: ”vogt mine lam“.

`Læs Joh 21,18-19. Hvad fortalte Jesus Peter om, hvad discipelskab koster? Hvorfor tror du, at Jesus åbenbarede noget så chokerende for Peter på dette tidspunkt i hans liv?`

Jesus forudsagde den martyrdød, som Peter en dag skulle komme til at lide. Hans hænder ville blive strakt ud på et kors. Men Jesus tilbød også Peter tilværelsens største glæde: at se sjæle blive vundet for Guds rige. På pinsedagen ville han se tusinder komme til Kristus. Han ville udføre mirakler i Jesu navn og herliggøre ham. Han ville opleve den evige glæde over fællesskab med Jesus i hans mission.

Peter blev bedt om at forpligte sig med åbne øjne. For Peter var intet offer for stort, når det gjaldt at tilslutte sig Jesu mission.

`Læs 1 Joh 3,16-18. For Johannes er kærlighed mere end en abstrakt følelse. Hvordan definerer han kærlighedens ultimative offer?`

I evigheden vil intet af det, vi har gjort, synes som et offer. Vores investering af tid og anstrengelse, investeringen af vores liv, vil blive belønnet i rigt overmål. Hvilken glæde det er at omsætte kærlighed til handling, at vende intentioner til forpligtelse. Når vi svarer positivt på guddommelig kærlighed ved ikke at holde noget tilbage, når vi i tjeneste rækker ud og vidner for andre, opfylder vi hensigten med vores liv, og oplever livets allerstørste glæde. Jesus sagde rammende: ”Når I ved det, er I salige, hvis I gør det“ (Joh 13,17). Livets største glæde og mest varige lykke kommer, når vi opfylder hensigten med vores eksistens ved at herliggøre Gud gennem den måde, vi lever på, og når vi deler hans kærlighed og sandhed med verden.

`Til eftertanke. Det er svært at forstå tanken om en evighed, når det eneste, vi kender til, er en lille bitte del af tiden. Men forsøg alligevel at forestille dig evigt liv, et evigt og godt liv, bedre end noget, vi kan opleve her. Tænk også over, om der er noget i den korte tid, vi lever, som er mere værd end løftet om det evige liv, vi har i Jesus.`