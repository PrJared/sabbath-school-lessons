---
title:  Kærlighedens krav
date:  23/09/2020
---

Kærlighed manifesterer sig altid i handling. Vores kærlighed til Kristus får os til at ønske at gøre noget for fortabte mennesker. Paulus sagde det tydeligt, da han skrev til menigheden i Korinth: ”Thi Kristi kærlighed tvinger os“ (2 Kor 5,14). Kristendommen handler ikke primært om at opgive ting for at blive frelst. Jesus opgav himlen, så vi kunne blive frelst. Jesus inviterer os ikke kun til at give af vores tid, talenter og midler for sin sag. Han inviterer os til at give vores liv.

I et morgenmøde med sine disciple på bredden af Genesaretsøen opstillede Jesus på eminent måde den guddommelige kærligheds krav.

`Læs Joh 21,15-19. Hvad spurgte Jesus Peter om tre gange, og hvad svarede Peter? Hvorfor tror du, at Jesus stillede det samme spørgsmål tre gange?`

Peter havde fornægtet Jesus tre gange; efterfølgende fik Jesus en kærlighedserklæring fra Peter tre gange. I overværelse af de andre disciple genopbyggede Jesus Peters tillid til, at guddommelig kærlighed havde tilgivet ham, og at Jesus stadig kunne bruge ham.

`Læs Joh 21,15-19. Læg specielt mærke til Jesu svar på Peters bekræftelse af sin kærlighed til Kristus. Hvad sagde Jesus, at han skulle gøre til gengæld?`

Guddommelig kærlighed er aktiv. Ægte kærlighed er mere end varme følelser. Den indbefatter forpligtelse. Kærlighed tvinger os til handling. Den får os til at række ud til en verden, hvor mennesker er fyldt med et desperat behov. Da Jesus sagde til Peter: ”Vogt mine lam!“, gav Jesus både en befaling og en opmuntring. Mesteren bad om et svar på sin kærlighed, og samtidig opmuntrede han Peter ved at vise, at han stadigvæk havde en opgave til ham. Det gjorde han på trods af Peters skammelige opførsel, da han nægtede, at han kendte Jesus.

Hvad er pointen? Måske har du også svigtet Jesus. Måske har du med dine handlinger fornægtet ham mere end en gang. Den gode nyhed er, at hans nåde stadigvæk er tilgængelig, og Gud har ikke opgivet dig endnu. Der er stadig en plads til dig i hans værk, hvis du er villig.

`Til eftertanke. Har du ligesom Peter nogen sinde fornægtet Jesus? Hvis du har, hvad fortæller historien om Peters fornægtelse – og om Kristi ord til Peter bagefter – netop til dig?`