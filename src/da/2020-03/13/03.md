---
title:  Kaldt til overgivelse
date:  21/09/2020
---

Forestil dig, at du er Peter og Johannes. Solen er lige stået op; en smuk galilæisk morgen jager nattens kølighed på flugt. Du tænker kun på en eneste ting: at fange fisk, rigtig mange fisk. Fangsten har været god på det sidste, og du ser frem til endnu en dag med godt resultat. Og så ser du ham komme i det tidlige morgenlys. Jesus fra Nazaret. Du har ingen anelse om, at om nogle få øjeblikke vil hele dit liv forandres.

`Læs Matt 4,18-20. Hvorfor tror du, at Peter og Johannes var villige til at overgive sig så fuldstændigt til at følge Kristus? Hvad i teksten fortæller os, at Jesus kaldte dem til noget langt højere end at fange fisk?`

I Johannesevangeliet læser vi, at disse mænd allerede i over et år havde haft et vist kendskab til Jesus; men at de endnu ikke havde overgivet sig fuldt til ham. Der må have været en holdning hos Jesus, noget i hans udseende, ord og handlinger, som gjorde det klart for disse galilæiske fiskere, at det var et guddommeligt kald, han gav dem. Grunden til, at de forlod deres både, erhverv og kendte omgivelser for at følge ham, var, at de følte sig kaldet til et højere formål, noget helt ekstraordinært. Det er ikke sikkert, at Gud i dag kalder dig til at opgive dit arbejde; men han kalder dig til en ekstraordinær opgave, nemlig at dele hans kærlighed med andre og vidne om hans sandhed til hans navns ære.

`Læs Matt 9,9. Tænk over tolderen Matthæus og hans kald. Hvad ser du som usædvanligt i denne beretning?`

Toldere på Jesu tid var ofte afpressere, som udnyttede deres officielle magt til at undertrykke almindelige mennesker. De hørte til nogle af de mest afskyede mennesker i Israel. Kristi indbydelse ”følg mig“ forudsætter, at Matthæus allerede havde hørt om Jesus og i sit hjerte ønskede at følge ham. Da invitationen kom, var han klar. Han var forbløffet over, at Kristus ville tage imod ham som en af sine disciple.

Vi har alle en dyb længsel efter mening i tilværelsen. Vi ønsker at leve for noget værdifuldt, noget større og ædlere. Kristus kalder os ligesom Matthæus til at følge ham.

`Til eftertanke. Tænk over, hvad nogle mennesker har været nødt til at opgive for at følge Jesus. Hvorfor vil det i sidste ende altid være det værd?`