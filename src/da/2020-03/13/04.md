---
title:  Paulus, Guds udvalgte redskab
date:  22/09/2020
---

Da Paulus tog imod Jesus, blev hele hans liv totalt forandret. Kristus gav ham en helt ny fremtid. Han førte ham ud af hans komfortzone til erfaringer, som han knapt kunne have forestillet sig. Under Helligåndens ledelse forkyndte apostlen Paulus Guds ord for tusinder af mennesker i middelhavsområdet. Hans vidnesbyrd ændrede historien både for kristendommen og for verden.

`Læs ApG 9,3-6.10-20. Hvordan viser disse vers, at Jesus havde en guddommelig plan for Paulus’ liv?`

Jesus vælger ofte nogle af de mest usandsynlige kandidater til at vidne om hans navn – fx de besatte, den samaritanske kvinde, en prostitueret, en tolder, galilæiske fiskere og nu en person, der forfulgte de kristne. Alle disse mennesker blev forvandlet af Guds nåde og sendt ud med hjertet fyldt af glæde for at fortælle om, hvad Kristus havde gjort for dem. Ingen af dem blev nogen sinde trætte af at fortælle deres historie. Det, Kristus havde gjort for dem, var så fantastisk, at de var nødt til at fortælle andre om det. De kunne ikke tie.

`Læs ApG 28,28-31 2 Tim 4,5-8. Sammenlign teksterne. Hvad i disse vers fortæller os, at Paulus aldrig vaklede i sin beslutning om at give hele sit liv til Kristus i sjælevindende arbejde?`

Mens Paulus sad i fængsel i Rom, bekræftede han, at ”denne frelse fra Gud er sendt til hedningerne; og de skal høre!“ (ApG 28,28). Han modtog alle, som besøgte ham, og forkyndte Ordet for dem (ApG 28,30-31). Mod slutningen af sit liv formanede han Timotheus i hans arbejde som evangelist, og Paulus kunne sige om sig selv: ”Jeg har stridt den gode strid, fuldført løbet og bevaret troen“ (2 Tim 4,7).

Gud kalder hver eneste af os til at arbejde sammen med ham i denne verden. Det er indlysende, at Paulus på trods af de mange vanskeligheder, han mødte (se 2 Kor 11,25-30), forblev tro imod Guds kald. Beretningen om, hvordan den tidligere kristenforfølger blev en af de mest indflydelsesrige og betydningsfulde fortalere for den kristne tro, forbliver et stærkt vidnesbyrd om, hvad Gud kan gøre gennem et menneske, der overgiver sit liv til at arbejde for Herren.

`Til eftertanke. Hvad har Gud kaldt dig til at gøre? Gør du det?`