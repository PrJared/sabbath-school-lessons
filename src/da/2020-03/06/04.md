---
title:  De åndelige gavers formål
date:  04/08/2020
---

`Læs 1 Kor 12,7 Ef 4,11-16. Hvorfor giver Gud nådegaver til enhver troende? Hvilket formål har disse gaver?`

Åndelige gaver har mere end én hensigt. Gud giver dem for at udruste og styrke sin menighed, så den kan udføre sin opgave for ham. De skal udvikle en forenet kirke, som er villig til at udføre hans mission i verden. Bibelens forfattere giver os eksempler på de åndelige gaver, som Gud giver til menigheden, som fx tjeneste, forkyndelse, undervisning, opmuntring og gavmildhed. Der tales også om gæstfrihed, barmhjertighed, hjælpsomhed og iver, for at nævne nogle få. Se Rom 12 og 1 Kor 12 for en mere fuldstændig liste.

Måske spøger du om forbindelsen mellem åndelige gaver og naturlige talenter. Åndelige gaver gives af Helligånden til enhver troende for at udruste dem til deres særlige opgave i menigheden og til tjeneste for verden. De kan indbefatte naturlige talenter, som bliver helliggjort af Helligånden og brugt i tjeneste for Kristus. Alle naturlige talenter er givet af Gud; men ikke alle bliver brugt i tjeneste for Kristus.

”Åndens særlige gaver er ikke de eneste talenter, der er beskrevet i lignelsen. De indbefatter alle gaver og egenskaber, hvad enten de er medfødte eller erhvervede, timelige eller åndelige. De skal alle bruges i Kristi tjeneste. Når vi bliver hans disciple, overgiver vi os til ham med alt, hvad vi er og har, og disse gaver giver han os tilbage igen rensede og forædlede, for at vi skal bruge dem til hans ære og til velsignelser for vore medmennesker“ (Ellen White, Lys over hverdagen, 2. bd, s. 132).

Gud har også givet særlige gaver som fx profetiens gave og specielle opgaver i menigheden, deriblandt pastorer, forstandere og lærere. De er lærere inden for Kristi legeme og sat til at have omsorg for og udruste ethvert medlem til tjeneste (se Ef 4,11-12). Alle lederroller i kirken har til formål at hjælpe hvert eneste medlem til at opdage deres åndelige gaver og lære dem at bruge disse gaver til at opbygge Kristi legeme.

`Til eftertanke. Hvilke naturlige talenter har du, som er til stor gavn og glæde i verdslig sammenhæng, men som også kan være en velsignelse for menigheden?`