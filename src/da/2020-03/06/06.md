---
title:  Opdyrkning af vores gaver
date:  06/08/2020
---

`Læs Matt 25,14-30. Læs lignelsen om talenterne. Hvad lægger du især mærke til i denne beretning? Hvorfor blev de to første tjenere rost af Gud, mens den sidste blev fordømt? Hvad siger denne lignelse om brugen af vores talenter? Læg især mærke til vers 29.`

Herren gav hver tjener talenter i overensstemmelse med ”hans evner“ (Matt 25,15). De modtog alle forskellige beløb. En fik fem talenter, en anden to, og en anden en. Alle kunne vælge, hvordan de ville investere eller bruge den talent, de havde fået. Det afgørende her i beretningen er, at det, de havde fået, ikke tilhørte dem selv. Det tilhørte en anden, som havde givet dem råderet over det.

Tjenernes herres bekymring var ikke, hvem der havde større eller mindre talenter. Det drejede sig ikke om, hvor mange talenter hver af dem havde fået. Herren var interesseret i, hvad hver enkelt havde gjort med det, han var blevet givet.

Paulus siger det på denne måde i 2 Kor 8,12: ”For når den gode vilje er til stede, påskønnes den i forhold til, hvad man evner, ikke i forhold til, hvad man ikke evner.“ For Gud er det vigtigste ikke, hvad du har, men i stedet, hvad du gør med det, du har.

Gud roste de første to tjenere, fordi de trofast havde brugt deres talenter. Deres talenter voksede ved at blive brugt. Den ”dårlige“ tjener brugte ikke det talent, som herren havde givet ham, og det voksede ikke. Det er en evig sandhed, at ”tjenestens lov bliver forbindelsesledet, der knytter os til Gud og vore medmennesker“ (Ellen White, Lys over hverdagen, 2. bind, side 130). Den utro tjener spildte sin mulighed for at tjene, og mistede til sidst evnen til at tjene.

Når vi bruger de gaver, Gud har givet os, til hans navns ære, vil de vokse og udvikles. Hvordan kan du finde ud af, hvilke gaver Gud har givet dig? Bed ham ydmygt om at vise dig de områder, han ønsker, at du skal tjene ham. Dine gaver vil vokse, når du bruger dem, og du vil opleve stor tilfredsstillelse i hans tjeneste.

`Til eftertanke. Tænk over lignelsen om de betroede talenter og anvend den på dit eget liv. Siger det dig noget om, hvad du gør med det, Gud har givet dig? Husk, at alt det, du har, er en gave fra Gud.`