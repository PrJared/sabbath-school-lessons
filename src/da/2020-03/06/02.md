---
title:  'Forskellige gaver: fælles i tjenesten'
date:  02/08/2020
---

Har du nogensinde tænkt over, hvor forskellige disciplene var? Deres bagrund, personlighed, temperament og evner var vidt forskellige. Men det var ikke en hæmsko for kirken. Det var i stedet en styrke. Matthæus, som var tolder, var præcis, nøjagtig og eksakt. Peter talte ofte meget hurtigt, og var entusiastisk og impulsiv. Men han havde også naturlige lederevner. Johannes var hjertevarm, men også frimodig. Andreas var omgængelig og yderst opmærksom på sine omgivelser og andre mennesker. Thomas havde en naturlig tendens til at stille spørgsmål og let til at tvivle. Med alle deres forskellige personligheder og evner, kunne Gud bruge dem til at vidne for ham.

`Læs 1 Kor 12,12-13.18-22. Hvad ser vi i disse vers om behovet for mennesker med forskellige gaver i Kristi legeme – kirken?`

Gud elsker at tage mennesker med forskellig baggrund og forskellige talenter og evner og udstyre dem med gaver til tjeneste for ham. Kristi legeme er ikke en ensartet gruppe mennesker, hvor alle er ens. Det er ikke en eksklusiv klub for mennesker med samme baggrund, hvor alle tænker ens. Det er en dynamisk bevægelse af mennesker med forskellige gaver, som er forenet i deres kærlighed til Kristus og Bibelen, og som er engageret i at dele Guds kærlighed og sandhed med verden (Rom 12,4; 1 Kor 12,12). Kristi legemes lemmer har forskellige gaver; men de er alle værdifulde. Hver enkelt har betydning for hele legemets sundhed og funktion. Ligesom øjnene, ørerne og næsen har forskellige funktioner, men er nødvendige for hele kroppen, er de forskellige gaver også nødvendige for kirken (1 Kor 12,21-22).

Når vi tænker på menneskekroppen, spiller selv den mindste del en vigtig rolle. Tænk fx på øjenvipperne. Hvad ville der ske, hvis vi ikke havde noget så tilsyneladende ubetydeligt som øjenvipper? Så ville støvpartikler sløre vores syn, og med tiden kunne det føre til uhelbredelig ødelæggelse af vores øjne. Det menighedsmedlem, som måske synes mest ubetydeligt, er en del af Kristi legeme, og har fået gaver fra Helligånden. Når vi helliger disse gaver helt til Gud, kan hver eneste af os gøre en forskel for evigheden.

`Til eftertanke. Uanset hvor dygtig du er, hvad er du ikke god til, som andre i kirken måske har talent for? Hvordan kan en sådan observation hjælpe med til at gøre os ydmyge?`