---
title:  Opdag, hvilke gaver, du har
date:  05/08/2020
---

`Læs 1 Kor 1,4-9 2 Kor 1,20-22. Sammenlign de to tekster. Hvad siger disse tekster om Guds løfter og specielt om åndelige gaver i tiden før Jesu genkomst?`

Guds løfter til menigheden vil vise sig i alle Helligåndens gaver i tiden op til Jesu genkomst. Hans løfter er sikre. Han har givet os Helligåndens vidnesbyrd i vores hjerter til at vejlede hver enkelt af os til en forståelse af de gaver, han har givet os. Det er Gud, der giver gaverne, og Gud, der gennem sin Ånd åbenbarer dem for os.

`Læs Luk 11,13 Jak 1,5 Matt 7,7. Hvad opfordrer Gud os til at gøre, hvis vi ønsker at opdage, hvilke gaver han har givet hver enkelt af os?`

Vi modtager Helligåndens gaver, når vi helliger os til Gud, og beder ham om at åbenbare for os, hvilke gaver han har givet os. Når vores hjerter tømmes for selvophøjelse, og det, vi sætter højest, er at tjene Jesus, vil hans Ånd åbenbare for os, hvilke gaver han har til os. ”Disciplene modtog ikke Åndens udgydelse i hele dens fylde, før de gennem tro og bøn havde overgivet sig helt til dens ledelse; men da fik Kristi efterfølgere på en særlig måde overdraget Himmelens rige gaver… Gaverne hører allerede os til i Kristus; men det afhænger af vor modtagelse af Guds Ånd, om vi virkelig skal komme i besiddelse af dem“ (Ellen White, Lys over hverdagen, 2. bd, s. 131).

Åndelige gaver (se 1 Kor 12,4-6) er egenskaber, som Gud giver os, så vi effektivt kan tjene ham. Vores gaver kan bedst udtrykkes i forskellige former for tjeneste og kan bruges i specifikke aktiviteter. Åndelige gaver kommer ikke til os fuldt udviklet. Når Helligånden overbeviser dig om en bestemt form for tjeneste, skal du bede om, at han vil lede dig til en specifik opgave, hvor du kan udøve din gave gennem en udadrettet aktivitet.

`Til eftertanke. Hvilke åndelige gaver har du? Det endnu vigtigere spørgsmål er: hvordan kan du forbedre disse gaver til større tjeneste for Gud?`