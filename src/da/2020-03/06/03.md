---
title:  Gud – alle gode gavers giver
date:  03/08/2020
---

Ifølge 1 Kor 12,11.18; Ef 4,7-8 og Jak 1,17 er Gud den, der giver os alle gaver, og ”alle gode gaver … kommer“ fra ham. Derfor kan vi være sikre på, at han vil give os netop de af Åndens gaver, som passer bedst til vores personlighed, og han vil bruge vores evner til at tjene hans sag og ære hans navn.

`Læs Mark 13,34 1 Kor 12,11. Hvem giver Gud åndelige gaver til?`

Bibelen siger det tydeligt. Gud har en særlig opgave til hver enkelt af os til at dele evangeliet med andre. I Jesu lignelse om manden, der overlader sit hus til sine tjenere, mens han er bortrejst, giver herren sine tjenere specifikke opgaver (Mark 13,34). Der er en opgave til hver enkelt, og Gud giver åndelige gaver til alle, så de kan udføre den opgave og tjeneste, de er kaldet til. Når vi overgiver vores liv til Kristus og ved dåben bliver en del af hans legeme, menigheden, giver Helligånden os gaver, så vi kan tjene legemet og vidne for verden.

I 1903 skrev Ellen White et brev til en mand for at opmuntre ham til at bruge de gaver, Gud havde givet ham, i tjeneste. ”Vi er alle medlemmer af Guds familie, og alle er blevet betroet gudgivne talenter, som vi skal stå til ansvar for. Enten vores talent er stort eller lille, skal vi bruge det i tjeneste for Gud, og vi skal anerkende alle andres ret til at bruge de gaver, de har fået. Vi må aldrig nedgøre selv den mindste fysiske, intellektuelle eller åndelige gave“ (Letter 260, 2. dec. 1903).

`Læs ApG 10,36-38 Matt 3,16-18 ApG 2,38-42. Hvad lærer disse vers os om løftet om Helligånden, når vi bliver døbt?`

På samme måde, som Jesus, da han blev døbt, blev salvet med Helligånden for at forberede og udruste ham til tjeneste for verden, har vi alle fået løftet om Helligånden, når vi bliver døbt. Gud længes efter, at vi skal have den positive forsikring om, at han har opfyldt sit løfte og givet åndelige gaver til os for at velsigne menigheden og verden.