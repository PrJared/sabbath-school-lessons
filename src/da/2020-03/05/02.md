---
title:  Jesus og løftet om Helligånden
date:  26/07/2020
---

Med løftet om Helligånden mødte Jesus disciplenes bekymring med hensyn til, at han skulle forlade dem og vende tilbage til himlen. ”Det er det bedste for jer, at jeg går bort. For går jeg ikke bort, vil Talsmanden ikke komme til jer; men når jeg går herfra, vil jeg sende ham til jer“ (Joh 16,7). Det græske ord, der oversættes med ”talsmanden“, er parakletos. Det henviser til ”en, der er ved siden af“ for at hjælpe. En af Helligåndens vigtigste opgaver er at være ved siden af hver enkelt af de troende og vejlede dem i deres vidnesbyrd. Når vi vidner for Jesus, er vi ikke alene. Helligånden er sammen med os for at lede os til dem, der oprigtigt søger. Han forbereder deres hjerter, inden vi møder dem. Han leder vores ord, bringer overbevisning til de søgendes sind, og styrker dem til at reagere positivt på hans påvirkning.

`Læs Joh 15,26-27; 16,8. Hvad siger disse vers om Helligåndens rolle i vores vidnetjeneste?`

Helligånden vidner om Jesus. Hans ultimative mål er at lede så mange mennesker som muligt til Jesus. Hans opgave er at herliggøre Jesus. I denne rolle overbeviser han alle de troende om deres ansvar til at vidne. Han åbner vores øjne, så vi kan se de muligheder, der er i alle, vi møder, og han arbejder bagved scenen for at skabe modtagelige hjerter over for evangeliet.

Johannesevangeliet siger det tydeligt: han skal ”overbevise verden om synd“ (Joh 16,8). Han bevæger med andre ord menneskers hjerter, så de oplever en dybere opfattelse af adskillelse fra Gud og behovet for omvendelse. Han overbeviser også verden ”om retfærdighed.“ Helligånden overbeviser ikke alene om synd, men oplærer os også i retfærdighed. Han åbenbarer, hvor stor Jesu retfærdighed er sammenlignet med vores egne snavsede liv. Helligåndens rolle er ikke kun at vise os, hvor slemme vi er; han skal åbenbare, hvor god, hvor venlig, hvor medfølende, og hvor kærlig Jesus er, og forvandle os efter hans billede.

Når vi vidner, samarbejder vi med Helligånden i at herliggøre Kristus. Med Helligåndens kraft og under hans vejledning vidner vi om den vidunderlige Kristus, som har forvandlet vores liv.

`Til eftertanke. Hvorfor må vi altid i vores ønske om at vinde mennesker huske, at vi ikke kan omvende mennesker; det kan kun Helligånden?`