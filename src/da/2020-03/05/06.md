---
title:  Helligåndens livsforvandlende kraft
date:  30/07/2020
---

Et grundigt studium af Apostlenes Gerninger viser os, at Gud gennem Helligånden udretter mirakler i menneskers liv. Apostlenes Gerninger er et studie i, hvordan evangeliet sejrer over kulturelle fordomme, forvandler livslange fastgroede vaner, og underviser hele menneskeheden om Kristi nåde og sandhed. Helligånden møder mennesker, hvor de er, men han efterlader dem ikke der. I hans nærværelse forandres de. Deres liv bliver forvandlet.

`Læs ApG 16,11-15.23-34; 17,33-34; 18,8. Dette er kun nogle få af de omvendelsesberetninger, som vi finder i Bibelen. Hvad lærer de os om, hvorledes Guds kraft kan forandre alle slags mennesker med forskellige baggrund?`

Hvilken fantastisk variation af mennesker! Lydia var en succesrig jødisk forretningskvinde, og fangevogteren i Filippi var en romersk, offentligt ansat. Helligånden kan nå alle samfundslag. Hans forvandlende kraft kan nå både mænd og kvinder, rig og fattig, uddannede og uuddannede.

De sidste to personer i vores liste er også bemærkelsesværdige. ApG 17,34 omtaler, at Dionysios, som var medlem af Areopagosforsamlingen, blev omvendt. Han tilhørte den forsamling af dommere, som afgjorde retssager. De var fremstående og højt respekterede medlemmer af det græske samfund.

Gennem Helligåndens kraft nåede Paulus’ arbejde selv de øverste samfundslag. Krispus (ApG 18,8) var en jødisk synagogeforstander. Han var en religiøs leder, som var gennemsyret af gammeltestamentlig tankegang, og Helligånden brød igennem og forandrede hans liv. Disse beretninger viser, at når vi vidner for Kristus og deler hans ord med andre, vil Helligånden udrette forunderlige ting i mennesker med forskellig baggrund, kultur, uddannelse og tro. Vi kan ikke og må ikke tage for givet, at nogen kan, og andre ikke kan nås. Vores opgave er at vidne for alle og enhver, som vi kommer i kontakt med. Gud vil gøre resten.

`Til eftertanke. Kristus døde for hele verden; det vil sige, han døde for hvert eneste menneske til alle tider. Hvad bør denne vigtige sandhed lære os om, at vi ikke må tage for givet, at nogen på forhånd er uden håb om frelse?`