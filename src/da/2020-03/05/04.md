---
title:  Helligånden og vidnetjeneste
date:  28/07/2020
---

I Apostlenes Gerninger er Helligånden hele tiden til stede med sin kraft. Han arbejdede for og gennem de troende, når de på forskellige måder vidnede om deres Herre. Han gav dem styrke til at møde de prøvelser og udfordringer, det medfører at vidne i en fjendtligstillet kultur. Han førte dem til mennesker, der oprigtigt ledte efter sandheden. Han forberedte menneskers hjerter i hele byer, før de troende kom dertil. Han åbnede for muligheder, som de aldrig havde drømt om, og gav deres ord og handlinger stor kraft.

`Læs ApG 7,55; 8,29; 11,15; 15,28-29; 16,6-10. Hvordan kom Helligånden disciplene til hjælp, når de vidnede? Hvilke forskellige mål opnåede Helligånden i disse situationer?`

Helligåndens varierede arbejde i løbet af det første århundrede er helt fantastisk. De oplevelser, vi ser i de bibeltekster, der er nævnt herover, er kun en lille smagsprøve på Helligåndens aktivitet. Han gav Stefanus styrke til at vidne om sin Herre, da han blev stenet til døde af en ubarmhjertig og uregerlig pøbelskare. På mirakuløs vis førte han Filip til en indflydelsesrig sandhedssøgende etiopier, så det afrikanske kontinent blev åbnet for evangeliet. Han gav Peter et bekræftende tegn, da de hedningetroende også modtog Helligåndens gave. Han førte menigheden til enighed på et tidspunkt, hvor den meget let kunne være blevet splittet med hensyn til emnet omskærelse, og han åbnede hele det europæiske kontinent for forkyndelsen af evangeliet gennem apostlen Paulus.

Helligånden var aktiv i den nytestamentlige kirke og er også aktiv i kirkens liv i dag. Han længes efter at give os kraft, styrke os, undervise os, lede os, forene os og sende os ud på den vigtigste mission i verden, nemlig at lede mænd og kvinder til Jesus og hans sandhed. Vi må huske, at han også i dag er aktiv og arbejder, ligesom han gjorde det på apostlenes tid og i den tidlige kristne kirke.

`Til eftertanke. Hvad kan vi hver dag gøre for at blive mere åbne og modtagelige for Helligåndens kraft i vores liv? Hvilke rigtige slags valg kan jeg foretage, som vil gøre Helligånden i stand til at arbejde i og gennem mig?`