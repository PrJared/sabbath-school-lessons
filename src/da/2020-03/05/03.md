---
title:  En kraftfyldt menighed
date:  27/07/2020
---

Apostlenes Gerninger er også blevet kaldt ”Helligåndens Gerninger“. Det er en spændende beretning om vidnetjeneste, evangeliets forkyndelse og menighedsvækst. Apostlenes Gerninger er beretningen om overgivne kristne, som fyldt af Helligånden forandrede verden. De var totalt afhængige af Helligånden for at opnå de mirakuløse resultater. De er eksempler på, hvad Helligånden kan opnå gennem mænd og kvinder, som er helt og fuldt overgivet til Gud.

`Læs ApG 2,41-42; 4,4.31; 5,14.42; 6,7; 16,5. Hvad gør størst indtryk på dig i disse vers? Hvilket budskab ønsker Lukas, forfatter af Apostlenes Gerninger, at dele ved at beskrive en så hurtig vækst?`

Lukas’ hensigt med at skrive Apostlenes Gerninger er at dele med læserne, hvad Helligånden gjorde i den tidlige kirke. Læg mærke til, at han ikke tøver med at bruge tal for at måle Helligåndens virke i det første århundrede. Det vil sige, han talte, hvor mange der blev døbt. I ApG 2,41 fremhæver han det faktum, at 3.000 blev døbt på én dag på ét sted. I ApG 4,4 taler han om 5.000, som blev døbt. Og i ApG 5,14 kommer mænd og kvinder i stort tal til troen på Jesus.

Hvad enten det drejer sig om et enkelt menneske som Lydia, fangevogteren i Filippi, en djævlebesat slavepige eller den etiopiske eunuk, bemærker Lukas det og nedskriver, hvordan Helligånden bevæger disse menneskers hjerter. Den vigtige pointe her er, at bag hvert af disse store tal finder vi enkeltmennesker, som hver især er et Guds barn, for hvem Jesus døde. Vi kan godt lide store tal; men i sidste instans handler vidnetjeneste oftest om at nå en person ad gangen.

For at fremme den store vækst i den nytestamentlige kirke blev der oprettet nye menigheder. En af grundene, til at den første kirke voksede så hurtigt, er, at kirken hele tiden fornyede sig ved at plante nye menigheder. Det er et vigtigt budskab for os i dag.

`Til eftertanke. Den nytestamentlige kirke fokuserede først og fremmest på mission. Hvordan kan vi sikre os, at mission er det centrale i alt det, vi gør i vores lokale menigheder?`