---
title:  Helligånden, Ordet og vores vidnesbyrd
date:  29/07/2020
---

Guds ord havde en central plads i den første kirkes vidnesbyrd. Peters tale på Pinsedagen hentede det meste af sit indhold fra Det Gamle Testamente for at bevise, at Jesus var Messias. Før sin død gennemgik Stefanus Israels historie fra Det Gamle Testamente. Peter henviste til ”det ord, Gud sendte til Israels børn“ (ApG 10,36) og delte derefter opstandelsesberetningen med Kornelius. Apostlen Paulus henviste igen og igen til de store gammeltestamentlige forudsigelser om Messias’ komme, og Filip forklarede grundigt betydningen af den messianske profeti i Es 53 for en søgende etiopier. I alle disse situationer forkyndte disciplene Guds ord, ikke deres egne. Det ord, som Helligånden havde inspireret, var grundlaget for deres autoritet.

`Læs ApG 4,4.31; 8,4; 13,48-49; 17,2; 18,24-25. Hvad lærer disse tekster os om forholdet mellem Helligånden, Guds ord og den nytestamentlige kirkes vidnetjeneste?`

Den samme Helligånd, som inspirerede Guds ord, arbejder gennem ordet for at forvandle menneskers liv. Der er livgivende kraft i Guds ord, fordi det gennem Ånden er Kristi levende ord.

`Læs 2 Pet 1,21 Hebr 4,12. Hvorfor er Guds ord mægtigt til at forandre menneskers liv?`

”Den skabende kraft, som frembragte verdenerne, findes i Guds ord. Dette ord tildeler kraft; det frembringer liv. Enhver befaling er et løfte; hvis den antages gennem viljen og modtages i sjælen, bringer den Almægtiges liv med sig. Den forvandler naturen og genskaber Guds billede i sjælen“ (Ellen White, Uddannelse, s. 126).

Grunden til, at Bibelen har kraft til at forvandle menneskers liv, skyldes, at den samme Helligånd, som fra begyndelsen inspirerede Bibelen, inspirerer og forandrer os, når vi læser den. Når vi deler Guds ord med andre, vil Helligånden arbejde på at forandre deres liv gennem det ord, han inspirerede. Kraften finder vi i Guds ord, ikke i menneskers spekulationer.