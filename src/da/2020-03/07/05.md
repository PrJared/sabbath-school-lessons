---
title:  At anvende Guds ord
date:  12/08/2020
---

Nogen har optalt, at der er over tre tusinde løfter i Guds Ord. Hvert eneste af disse løfter kommer fra Guds hjerte, han, som elsker os og ”formår med sin kraft, der virker i os, at gøre langt ud over alt, hvad vi beder om eller forstår“ (Ef 3,20). Gud giver sine løfter til hver enkelt af os. Når vi i tro tager disse løfter til os, og lærer andre mennesker også at gøre det, vil himlens velsignelser strømme ind i vores liv. Apostlen Paulus understreger denne guddommelige virkelighed i Rom 8,32: ”Han, som ikke sparede sin egen søn, men gav ham hen for os alle, vil han ikke med ham skænke os alt?“ Apostlen Peter forklarer dette løfte, idet han siger, at ”alt, hvad der behøves til liv og gudsfrygt, har hans guddommelige kraft skænket os“ (2 Pet 1,3). Ved Kristi død på korset og hans sejr over Satan og alle de onde magter, har han givet os alt, som er nødvendigt for at vi kan leve et gudfrygtigt åndeligt liv. Han lover også at opfylde vores grundlæggende fysiske behov.

`Læs 1 Joh 1,7-9 Fil 4,13.19. Sammenlign teksterne. Hvad lærer disse løfter, som er meget forskellige, os om Guds karakter? Hvordan har disse løfter påvirket dit liv?`

De løfter, vi har læst i disse to tekster, taler om helt forskellige ting. Men det billede af Gud, som de giver os, er meget ens. De åbenbarer en almægtig Gud, som i kærlighed tilgiver os, og sørger for vores grundlæggende behov. De giver os forsikring om, at Gud elsker os meget højt.

`Læs Hebr 3,19; 4,1-3 Matt 13,58. Hvad fortæller disse vers om behovet for tro?`

Gud har givet os mange fantastiske løfter i Bibelen, og når vi i tro griber disse løfter, og tror på dem, fordi Kristus har lovet det, bliver velsignelserne i disse løfter vores. Det er manglen på tro på, at Gud kan gøre, hvad han har lovet i sit ord, som begrænser opfyldelsen af hans løfter i vores liv. Bed om, at Gud vil lede dig til nogen i denne uge, som har brug for det håb, som løfterne i Guds ords giver.