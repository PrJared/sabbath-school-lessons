---
title:  At dele Guds ord med andre
date:  13/08/2020
---

Gode nyheder skal deles. Tænk over, hvornår du har modtaget gode nyheder i dit liv. Måske var det den dag, du blev forlovet, dit barns fødsel, et nyt arbejde eller køb af nyt hus eller bil. Du var så glad, at du ikke kunne lade være med at dele nyheden med andre.

Det er dejligt at dele sin glæde med andre; men de bedste nyheder i hele universet er beretningen om Jesus. Når vi opdager nye sandheder i Guds ord om den frelse, vi får i Jesus Kristus, vil vores hjerter flyde over med glæde, og vi vil ønske at dele det med andre. Da de religiøse ledere forsøgte at standse apostlenes forkyndelse, sagde Peter: ”Vi kan ikke lade være at tale om, hvad vi har set og hørt“ (ApG 4,20).

”Lige så snart en person er kommet til Kristus, er der et ønske i hjertet om at gøre andre kendt med, hvor værdifuld en ven, man har fundet i Jesus; den frelsende og helliggørende sandhed kan ikke lukkes inde i hans eller hendes hjerte. Hvis vi er iklædt Kristi retfærdighed og er fyldt med hans iboende Ånds glæde, vil vi ikke være i stand til at tie stille“ (Ellen White, Vejen til Kristus, s. 86).

I Rom 1,14-16 skrev Paulus: ”Både grækere og barbarer, både vise og uforstandige er jeg forpligtet over for. Derfor min iver efter også at forkynde evangeliet for jer i Rom. For jeg skammer mig ikke ved evangeliet; det er Guds kraft til frelse for enhver, som tror, både for jøde, først, og for græker.“ Apostlen Paulus blev aldrig træt af at fortælle om sin omvendelseserfaring. Hans hjerte flød over med hans glæde i Jesus. For ham skulle de gode nyheder deles, og han kunne ikke tie stille.

`Læs Es 50,4 Præd 3,1 2 Tim 4,2. Hvilke vigtige principper giver disse tekster os om at dele Guds ord med andre?`

Når vi overgiver vores liv til Kristus og tjeneste for ham, vil han åbne døre for os til at tale ”et ord i rette tid“ til dem, hvis hjerte Gud har gjort modtageligt. Når vi vidner, må vi altid huske følgende tre bibelske principper: Hvad siger vi, hvordan siger vi det, og hvornår siger vi det.

`Til eftertanke. Hvem af dem, du har kontakt med, kan du blive et bedre vidne for?`