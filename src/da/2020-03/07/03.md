---
title:  Guds ords skaberkraft
date:  10/08/2020
---

`Læs Hebr 1,1-3 Hebr 4,12 Sl 33,6.9. Sammenlign teksterne. Hvad fortæller disse vers om Guds ords kraft?`

Guds ord er det levende ord. Menneskers ord kan tale om ting, som er; men Gud taler om ting, som endnu ikke er, og gennem sit ords kraft skaber han dem. Guds ord er skabende. De hørbare ord, der udgår fra hans mund, har kraft til at skabe alt det, der udtales.

I Skabelsesberetningen i 1 Mosebog 1 bruges udtrykket ”Gud sagde“ gentagne gange (1 Mos 1,3.6.11.14.20.24.26.29). Når Gud udtalte sine ord, havde de en sådan kraft, at når han talte, fremstod der tørt land, planter voksede frem, blomster blomstrede, frugttræer gav frugt, og dyr sprang frem.

I 1 Mos 1 bruges der et fascinerende hebraisk ord for Guds skaberkraft. Det er ordet bara. I den form af ordet, som er brugt, beskriver det, at Gud skaber noget ud af intet. Udsagnsordet bruges kun, når Gud er grundledet. Det vil sige, kun Gud kan bara, altså skabe noget ud af intet, og han gør det gennem sit talte ords kraft.

Guds skabte ikke alene denne verden gennem sit ords kraft; men han opretholder den også gennem sit ord. Den samme kraft, som findes i Guds talte ord, findes også i hans skrevne ord. Den samme Helligånd, som var aktiv under skabelsen, var også aktiv under Bibelens inspiration. Han er til stede, når vi læser Bibelen, eller deler den med andre. Guds ord indeholder en livgivende og livsforvandlende kraft. ”Den skabende kraft, som frembragte verdenerne, findes i Guds ord. Dette ord meddeler kraft; det frembringer liv. Enhver befaling er et løfte; hvis det med viljen godkendes og modtages i sjælen, bringer det den Almægtiges liv med sig. Det forvandler menneskets natur og genskaber Guds billede i sjælen“ (Ellen White, Uddannelse, s. 126).

Når vi personligt griber de løfter, vi finder i Guds ord, bliver vores liv forandret. Og når vi hjælper andre til at tilegne sig disse fantastiske løfter, vil Helligånden også forvandle deres liv.

`Til eftertanke. Gud talte, og det skete! Tænk på, hvad det egentlig indebærer. Hvad fortæller det om Guds kraft? Hvordan kan Guds skaberkraft være med til at bringe trøst?`