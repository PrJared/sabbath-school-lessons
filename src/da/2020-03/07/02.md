---
title:  Symboler på Guds ord
date:  09/08/2020
---

`Læs Sl 119,105 Jer 23,29 Luk 8,11 Matt 4,4. Hvilke fem symboler bruges for at beskrive Guds ord i disse skriftsteder? Hvorfor tror du, at netop disse fem symboler blev brugt til at repræsentere Guds ord?`

De forskellige symboler, som anvendes i disse tekster, beskriver nogle af Skriftens primære funktioner. Når vi deler Guds ord med andre, oplyser det hele livet. Mange mennesker har en forkert opfattelse af, hvem og hvordan Gud er. Jesus, ”verdens lys“, bryder igennem dette mørke. Gennem Guds ord kan Helligånden oplyse menneskers sind, så de ser, hvordan Gud er.

Ifølge Jeremias er Guds ord som en ild og en hammer. Den fortærer syndens hø i vores liv, og knuser vores hårde hjerter. Når vi hjælper mennesker til at se Jesu herlighed i Bibelen, bliver deres hjerte knust, og Guds kærligheds ild vil fortære den selviskhed, griskhed, begær og selvoptagethed, som forurener deres liv.

Guds ord sammenlignes også med såkorn. Den vigtigste egenskab ved et frø er, at det giver liv. Det tager tid for et frø at vokse. Ikke alle frø spirer på samme tid. Ikke alle planter vokser lige hurtigt. Men under de rette forhold vil livet i frøet bryde gennem jorden med nyt liv. Når vi planter Guds ords såsæd i andre menneskers hjerter og sind, vil vi ikke altid se øjeblikkelige resultater. Men frøet vil stille og roligt vokse, og hvis de reagerer positivt på Helligåndens påvirkning, vil det på Guds tid og sted give en høst til Guds rige.

Jesus sammenligner sit ord med brød, der giver næring. Som mange af os ved, er der intet så tilfredsstillende som et godt stykke brød. Guds ord stiller sjælens sult, og giver næring til vores inderste åndelige længsler. Når du deler løfterne i Guds ord med andre, og hjælper dem til at se, at Jesus er Ordet, vil deres liv blive forvandlet af hans godhed, fortryllet af hans kærlighed, forundret over hans nåde og tilfredsstillet af hans nærhed.

`Til eftertanke. Tænk igen over de sandheder, vi kun kender fra Bibelen. Det bør få os til at værdsætte alt det, den lærer os.`