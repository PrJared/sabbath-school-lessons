---
title:  Fordele ved at studere Guds ord
date:  11/08/2020
---

Der er mange fordele ved at studere Guds ord. Apostlen Peter fortæller os, at vi gennem løfterne i Bibelen får ”del i guddommelig natur“ (2 Pet 1,4). Jakob taler om ”det ord, som er indplantet i jer, og som kan frelse jeres sjæle“ (Jak 1,21). Paulus tilføjer, at ”hans nådes ord … formår at opbygge og at give arven til alle dem, der er helliget“ (ApG 20,32). Bibelen har et frelsende formål. Når vi ser Jesus i hele Skriften, forandres vi. Ved at betragte ham i hans ord, kommer vi til at ligne ham (2 Kor 3,18). “For både den intellektuelle og den åndelige natur gælder den lov, at de forandres ved at se. Sindet vænner sig gradvist til de emner, det får lov at dvæle ved“ (Ellen White, Mod en bedre fremtid, s. 447).

`Læs 2 Tim 3,14-17 Joh 17,14-17. Hvilke yderlige fordele er der ved at studere Guds ord?`

Paulus skrev til sin unge medarbejder Timotheus og formanede ham til at forblive tro imod Skrifterne. Han nævner nogle af de fordele, der ligger i at studere det inspirerede ord. Ifølge Paulus er Guds ord ”nyttigt til undervisning“. Det åbenbarer sandhed, og afslører falskhed. Den giver et overblik over Guds plan for menneskeheden. Det irettesætter vores synd, korrigerer vores fejlagtige tankegang og oplærer os i retfærdighed. Skriften åbenbarer Kristi retfærdighed. Den leder os fra vores egen syndigheds tåbelighed til Kristi retfærdigheds skønhed. Når vi ser Jesu uselviske kærlighed i modsætning til vores egen selvoptagethed, må vi forbløffes. Når vi i Bibelen ser dybden i hans kærlighed og omsorg, bliver vi forandret. Når vi deler hans ord med andre, vil de også blive fundamentalt forvandlet. Når vi betragter Jesus i hans ord, bliver vi mere lig ham. At vidne handler ikke om, hvad vi tænker og egentlig heller ikke om, hvad vi tror. Det handler om at dele de evige sandheder, som findes i Guds ord. Når Guds ord så rigt har velsignet vores eget liv, kan vi med overbevisning fortælle andre om, hvordan det også kan velsigne dem.

`Til eftertanke. Tænk over en situation, hvor du stod over for store personlige vanskeligheder, og hvordan Guds ord viste sig at være en stor styrke for dig. Hvad har du lært af den erfaring?`