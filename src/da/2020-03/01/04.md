---
title:  At vokse ved at give
date:  30/06/2020
---

Dødehavet er det lavest liggende sted på jordens overflade. Med sine 423 meter under havets overflade er det den lavest liggende sø. Jordanfloden løber ud fra Genesaretsøen og snor sig ned igennem Jordandalen, før den ender i Dødehavet.

Det varme og tørre klima med et intenst solskin midt i et ørkenområde får vandet til at fordampe meget hurtigt. Dødehavet har et salt- og mineralindhold på 33,7 %, og derfor er der meget lidt, der overlever i vandet. Der er ingen fisk, ingen planter, kun nogle få mikrober og bakterier på bunden.

Vores kristenliv bliver stillestående og livløst som Dødehavet, hvis Guds nåde, som strømmer ind i vores liv, ikke flyder ud til andre. Det er ikke sådan, vi skal leve som kristne.

`Læs Joh 7,37-38 Luk 6,38. Hvad er det naturlige resultat, i modsætning til en Dødehavserfaring, når de troende modtager forfriskende strømme af levende vand fra Kristus?`

”Gud kunne have nået sit mål med at frelse syndere uden vor hjælp, men for at vi skal kunne udvikle en karakter som Kristi karakter må vi deltage i hans arbejde. For at få del i hans glæde – glæden ved at se syndere blive frelst ved hans offer – må vi tage del i hans bestræbelser for at frelse dem“ (Ellen White, Jesu liv, s. 91-92).

”De, som ønsker at blive sejrvindere, må give slip på deres eget; og det eneste, der kan udrette denne store opgave, er at blive intenst interesseret i andre menneskers frelse“ (Ellen White, Fundamentals of Christian Education, s. 207).

Vi vokser, når vi deler med andre, hvad Kristus har gjort i vores eget liv. Når vi tænker over, hvor meget vi har fået i Kristus, kan kun den mest usle selviskhed forhindre os i at dele med andre, hvad vi selv har fået. Og hvis vi undlader at dele vores tro, vil vores åndelige liv blive lige så stillestående som vandet i Dødehavet.

`Til eftertanke. Hvordan har du selv oplevet at dele din tro med andre, bede med andre og hjælpe dem i deres vanskeligheder? Hvilken indflydelse har disse erfaringer haft på din egen tro og din vandring med Gud?`