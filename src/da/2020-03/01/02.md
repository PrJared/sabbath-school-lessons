---
title:  Anledninger til frelse
date:  28/06/2020
---

Gud giver hver dag anledninger til mennesker allevegne til at lære ham at kende. Gennem Helligånden rører han deres hjerter. Han åbenbarer sig gennem naturens skønhed og kompleksitet. Universets storhed, orden og symmetri taler om en evig Gud med ubegrænset visdom og uendelig magt. Han sørger for omstændigheder eller anledninger i vores liv, som kan drage os til ham.

Men selv om Gud åbenbarer sig gennem Helligåndens påvirkning, naturens skønhed og forsynets tilskikkelser, finder vi den tydeligste åbenbaring af hans kærlighed i Jesu Kristi liv og tjeneste. Når vi deler Jesus med andre, giver vi dem den bedste mulighed for at blive frelst.

`Læs Luk 19,10 Jak 5,19-20. Sammenlign teksterne. Hvad fortæller Lukasevangeliet om Kristi hensigt med at komme til jorden? Hvordan kan vi samarbejde med Kristus i hans arbejde for at frelse de fortabte?`

”Den, der får en synder til at vende om fra den vildfarelse, han lever i, frelser hans sjæl fra døden“ (Jak 5,20). Romerbrevet videreudvikler denne tanke. I Rom 1 og 2 siges det, at både hedningerne, som har set Gud åbenbaret i naturen, og jøderne, som har modtaget Guds profetiske åbenbaringer i Skriften, vil gå fortabt uden Kristus. I Rom 3-5 viser apostlen Paulus, at frelse kun kommer af nåde gennem tro. I Rom 6-8 beskriver han, hvordan den nåde, som retfærdiggør hver den, som tror, også er en helligende nåde. I Rom 10 siger han, at ”enhver, som påkalder Herrens navn, skal frelses“ (Rom 10,13), og understreger dernæst, at ingen kan påkalde, hvis de ikke tror, og ingen kan tro, hvis de ikke har hørt, og ingen kan høre, hvis ingen fortæller dem (Rom 10,14-15). Vi er Guds forbindelsesled i frelsesplanen; vi skal nå fortabte mennesker med evangeliets herlighed.

`Til eftertanke. Vi vidner ikke for at give mennesker deres eneste mulighed for at blive frelst. Vi vidner for at give dem den bedste mulighed. Hvad er vores opgave i Guds plan for at frelse menneskene? Hvor mange mennesker har hørt evangeliet fra dine læber?`