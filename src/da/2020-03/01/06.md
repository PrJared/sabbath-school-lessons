---
title:  Motiveret af kærlighed
date:  02/07/2020
---

I denne uge har vi fokuseret på at besvare spørgsmålet ”hvorfor vidne?“ Vi har set, at når vi deler vores tro med andre, oplever vi glæden ved at samarbejde med Gud i hans mission for verden. Vores vidnesbyrd om hans kærlighed giver mennesker en større mulighed for frelse, fordi de tydeligere kan se Guds nåde og sandhed.

Samtidigt er vores vidnesbyrd et af Guds redskaber til vores egen åndelige vækst. Hvis vi undlader at dele, hvad Kristus har gjort for os, og at hjælpe andre, kvæler det et ægte åndeligt liv.

Når vi vidner, får vi forbindelse med Gud, som ønsker, at alle skal blive frelst. Det er et svar i lydighed mod hans befaling. I dag skal vi se på den allerstørste motivation for at vidne.

`Læs 2 Kor 5,14-15. 18-20. Hvad motiverede Paulus til at udholde prøvelser, trængsel, vanskeligheder og modgang for evangeliets skyld? Hvordan kan den samme motivation tilskynde os i vores tjeneste for Kristus?`

Apostlen Paulus var motiveret af kærlighed. Der er ting, man vil gøre af kærlighed, som man ikke vil gøre af nogen anden grund. Når apostlen siger ”Kristi kærlighed tvinger os,“ udtrykker han en evig sandhed. Ordet ”tvinger“ betyder ”at drive, tilskynde, kontrollere eller motivere.“ Kristi kærlighed kontrollerede Paulus’ handlinger og motiverede hans vidnesbyrd. Med en uforfærdet målbevidsthed og et helhjertet fokus forkyndte han frelsesplanen i hele Middelhavsområdet.

”Kærligheden må bo i hjertet. En dyb og inderlig kristen henter motivation for sine handlinger i sin dybe kærlighed til sin Herre. Ud fra hans rodfæstede kærlighed til Kristus springer en uselvisk interesse for hans brødre“ (Ellen White, The Adventist Home, s. 425).

Når vi virkelig forstår, hvilket stort offer Kristus har givet for vores skyld, bliver vi overvældet af hans kærlighed og ”tvunget“ til at dele med andre, hvad han har gjort for os.

`Til eftertanke. Han, som skabte alt (galakserne, stjernerne, englenes hær, hele universet, andre verdener) er den samme, som døde på korset for os. Hvordan kan denne ufattelige sandhed undgå at skabe en kærlighed til Gud i os og et ønske om at dele denne kærlighed med andre?`