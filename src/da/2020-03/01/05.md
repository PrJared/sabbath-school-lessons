---
title:  Trofasthed over for Kristi befaling
date:  01/07/2020
---

Loyalitet over for Kristus kræver en overgivelse til at følge hans vilje. Det nødvendiggør lydighed mod hans bud. Det fører til et hjerte, som slår i takt med hans hjerte for at frelse de fortabte. Det prioriterer de ting, han sætter højt.

`Læs 1 Tim 2,3-42 Pet 3,9. Hvad fortæller disse tekster om Guds hjerte? Hvad sætter han højt?`

Gud ønsker lidenskabeligt at frelse mennesker. Der er intet, der er vigtigere for ham. Det er hans inderlige ønske, at ”alle“ skal frelses og ”komme til erkendelse af sandheden“ (1 Tim 2,4). ”Han vil, at ingen skal gå fortabt, men at alle skal nå til omvendelse“ (2 Pet 3,9). I en kommentar til denne tekst indikerer The SDA Bible Commentary, at det græske ord, der benyttes om ”vil“ er boulamai, som udtrykker ”sindets lyst“, som ”at ønske“ eller ”at længes efter“. Dernæst kommer kommentaren med denne indsigtsfulde observation om det lille ord ”men“. Det græske ord for ”men“ er alla. Det benyttes i denne tekst ”for at understrege kontrasten mellem misforståelsen af Guds natur, nemlig at han måske er villig til, at nogle skal gå fortabt, og den sandhed, at han ønsker, at alle skal frelses“ (The SDA Bible Commentary, 7. bd, s. 615). Kristi befaling til hver eneste af os om at tage del i hans mission som vidner om hans kærlighed, nåde og sandhed, springer ud af hans ønske om, at hele menneskeheden skal blive frelst.

`Læs ApG 13,47 Es 49,6. Sammenlign teksterne. Hvem blev det oprindeligt sagt om, og hvordan bruger Paulus det?`

Der er situationer, hvor en gammeltestamentlig profeti har mere end kun en anvendelse. Her tager apostlen Paulus en profeti, som først henviste til Israel og profetisk til Messias (se Es 41,8; Es 49,6; Luk 2,32), og bruger den om den nytestamentlige menighed. Hvis kirken undlader eller bagatelliserer Kristi befaling, forsømmer den hensigten med sin eksistens, og tager fejl af sit profetiske kald over for verden.

`Til eftertanke. Hvilke farer er der for kirken og for en lokal menighed, hvis den fokuserer så meget indad, at den glemmer, hvad dens oprindelige hensigt er?`