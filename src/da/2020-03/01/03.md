---
title:  Gør Jesus glad
date:  29/06/2020
---

Er du nogen sinde blevet spurgt: ”Hvordan går det med dig?“ ”Har du haft en god dag?“ Hvordan ville det være, hvis du stillede Gud de samme spørgsmål? ”Gud, hvordan går det i dag?“ Hvad slags svar tror du, du ville få? Måske ville det være noget i denne retning: ”Jeg har haft en meget vanskelig dag. Jeg fik tårer i øjnene over de tusinde flygtningelejre fulde af frysende, sultne, grædende børn. Jeg gik ned ad gaderne i verdens travleste byer og græd sammen med de hjemløse og fattige. Mit hjerte bløder over misbrugte kvinder og bange børn, som bliver solgt som sexslaver. Jeg så ødelæggelser på grund af krig og naturkatastrofer. Jeg så de smertefulde kvaler ved udmarvende dødelige sygdomme.“ ”Men Gud, er der ikke noget, der kan få dig til at blive glad? Er der noget, der bringer glæde til dit hjerte? Er der noget, der kan få dig til at synge?“

`Læs Luk 15,6-7.9-10.22-24.32. Hvordan ender disse beretninger, og hvad fortæller det om Gud?`

Hele himlen glæder sig, når det tabte bliver fundet. I en verden fuld af sygdom, ødelæggelse og død kan vi bringe glæde til Guds hjerte ved at dele frelsens ”gode nyheder“ med andre. En af de største motivationer for at dele Kristi kærlighed med andre er, at vi ved, at når vi vidner, gør vi Gud glad. Hver gang vi åbenbarer hans kærlighed, synger hele himlen af glæde.

`Læs Zef 3,17. Hvordan reagerer Gud, når vi tager imod hans nåde og frelse?`

Forestil dig scenen. Som en følge af dit vidnesbyrd tager en mand eller en kvinde, en dreng eller en pige imod Jesus som sin personlige frelser. Og Jesus bliver glad. Hele himlen bryder ud i begejstret lovsang, og vores mægtige frelser glæder sig over den person, som har omvendt sig, ved at synge. Hvad kan være mere berigende, mere tilfredsstillende end at vide, at dit vidnesbyrd gør Gud glad i en trist verden som vores?