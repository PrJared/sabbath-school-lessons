---
title:  En kosmisk kamp
date:  19/07/2020
---

`Læs Åb 12,7-9 Ef 6,12 2 Kor 10,4. Sammenlign de tre skriftsteder med hinanden. Hvilken indflydelse har disse tekster på vores forståelse af forbøn?`

Bibelen løfter sløret mellem den synlige og den usynlige verden. Der foregår en kamp mellem godt og ondt, mellem retfærdighedens magter og mørkets magter, mellem Kristus og Satan. I denne kosmiske strid respekterer Gud menneskenes frihed. Han vil aldrig manipulere vores vilje eller tvinge vores samvittighed. Han sender Helligånden til at overbevise mænd og kvinder om guddommelige sandheder (Joh 16,7-8). Himmelske engle tager del i striden i et forsøg på at påvirke mennesker for evigheden (Hebr 1,14). Gud skaber også gunstige øjeblikke i menneskers liv, som kan lede dem til ham.

Men Gud vil ikke tvinge vores samvittighed. Tvang er i modstrid med principperne i Guds rige. Tvang står i modsætning til princippet om kærlighed, grundvolden i Guds styre. Her kommer bønnens betydning ind. Gud arbejder også ihærdigt for at nå mennesker, før vi beder. Men i sin plan for sejr i den store strid mellem godt og ondt har han valgt at respektere vores frihed. Når vi beder for andre, vil himlens kræfter blive frigivet til hjælp i denne kamp.

Tænk over følgende citat: ”Det er en del af Guds plan som svar på troens bøn at give os det, han ikke havde givet os, hvis vi ikke i tro havde bedt om det“ (Ellen White, Mod en bedre fremtid, s. 424). I den store strid mellem godt og ondt har bøn betydning. Når vi beder for nogen, som ikke kender Kristus, åbner det for kanaler, hvorigennem guddommelige velsignelser kan nå dem. Gud besvarer vores bøn, og gør endnu mere for at nå dem.

Når det gælder emnet om forbøn for andre, må vi ydmygt erkende, at vi ikke helt forstår, hvordan Gud arbejder; men det bør ikke holde os fra at blive ved med konstant at søge de velsignelser, som bøn giver både os selv og dem, vi beder for.

`Til eftertanke. Hvorfor gør Gud mere, når vi beder, end når vi forsømmer at bede? Selv om vi ikke helt forstår, hvordan det hænger sammen, bør Bibelens formaning om at bede for andre få os til at gøre det.`