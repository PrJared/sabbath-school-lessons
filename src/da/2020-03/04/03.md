---
title:  Jesus, som går i forbøn for os
date:  20/07/2020
---

`Læs Luk 3,21; 5,16; 9,18. Hvad siger disse vers om forholdet mellem Jesu bønneliv og effektiviteten i hans arbejde?`

Jesu liv var et liv i konstant guddommelig kommunikation med sin Fader. Da han blev døbt, og indledte sit messianske arbejde, bad han om guddommelig kraft til at opnå himlens hensigt. Helligånden gav ham kraft til at gøre Faderens vilje og udføre den gerning, der lå foran ham. I situationer som bespisningen af de fem tusind, helbredelsen af den spedalske eller befrielse fra onde ånder var Jesus klar over, at bøn er et mægtigt våben til at slå helvedes kræfter tilbage i kampen mellem godt og ondt. Bøn er himlens måde at forene vores hjælpeløshed og svaghed med Guds almagt. Det er en måde, hvormed vi kan løftes op til Gud, som er den eneste, der kan røre hjerterne hos mennesker, som vi beder for.

`Læs Luk 22,31-34 Hebr 7,25. Hvilken forsikring gav Jesus Peter for at forberede ham på den fristelse, som han inden længe skulle møde? Hvilken forsikring giver han os alle sammen, når vi møder fristelser?`

Effektive sjælevindere er mænd og kvinder, der beder. Jesus bad for Peter ved navn. Han forsikrede Peter om, at når han ville møde sin største fristelse, ville Jesus bede for ham. Satan var udmærket klar over det potentiale, Peter havde til at fremme Guds rige. Hans plan var at gøre alt, der var muligt for at ødelægge Peters positive indflydelse i den kristne kirke. Men under alle de fristelser, han mødte, bad Jesus for ham, og Mesterens bønner blev hørt. Hvor er det fantastisk at vide, at Frelseren beder for os også. Han indbyder os til at tage del i arbejdet med at bede for andre og løfte dem op ved navn for nådens trone.

Udholdenhed i bøn viser, at vi erkender vores totale, absolutte afhængighed af Gud til at nå dem, vi beder for.

`Til eftertanke. Hvem beder du for lige nu? Hvorfor er det så vigtigt ikke at give op, uanset hvor vanskelig situationen synes at være?`