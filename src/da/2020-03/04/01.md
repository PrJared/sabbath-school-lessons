---
title:  'Bønnens kraft: Bed for andre'
date:  18/07/2020
---

> <p>Ugens vers</p>
> ”Bekend derfor jeres synder for hinanden, og bed for hinanden om, at I må blive helbredt. En retfærdigs bøn formår meget, stærk som den er“ (Jak 5,16).

**Introduktion**

Medlemmerne i den nytestamentlige menighed følte behov for bøn.

”Da de havde bedt, rystedes det sted, hvor de var forsamlet, og de blev alle fyldt af Helligånden, og de forkyndte Guds ord med frimodighed“ (ApG 4,31). Læg mærke til, at disciplene først bad. Så blev de fyldt med Helligånden, og dernæst forkyndte de Guds ord med frimodighed.

Der var en direkte forbindelse mellem deres bøn, at de modtog Helligånden og deres frimodige forkyndelse af Guds ord. ”Disciplene … bad ikke kun om en velsignelse for sig selv. De var tyngede af en byrde for menneskenes frelse. De erkendte, at evangeliet skulle bringes til verden, og de tilegnede sig den kraft, som Kristus havde lovet dem“ (Ellen White, The Acts of the Apostles, s. 37).

Når vi søger Gud og går i forbøn for andre, vil Gud arbejde i vores hjerter og drage os nærmere til ham og give os guddommelig visdom til at nå andre for hans rige (Jak 1,5). Han vil også med kraft arbejde i disse menneskers liv for at drage dem til sig og gøre det på måder, som vi hverken kan se eller forstå (1 Joh 5,14-17).

**Ugens tekster**

- Åb 12,7-9
- Ef 6,12
- Hebr 7,25
- Ef 1,15-21
- Dan 10,10-14
- 1 Joh 5,14-16