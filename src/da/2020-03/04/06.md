---
title:  Fokuseret bøn
date:  23/07/2020
---

Bibelen understreger gennemgående, at vores bønner skal være specifikke. Bøn er ikke en eller anden vag sjælelig længsel. Bøn præsenterer specifikke anmodninger til Gud. Jesus bad specifikt for sine disciple. Apostlen Paulus bad meget specifikt for de kristne i Efesos, Filippi og Kolossæ. Han bad for sine unge medarbejdere Timotheus, Titus og Johannes Markus.

`Læs 1 Sam 12,22-24 Job 16,21. Hvad er fælles for disse to afsnit fra Skriften? Hvad fortæller de om forbøn?`

Både Samuel og Job understreger behovet for alvorlig, inderlig specifik forbøn. Samuels ord er ret stærke. Han råber: ”Jeg vil da heller aldrig begå den synd mod Herren at holde op med at gå i forbøn for jer“ (1 Sam 12,23). Vi kan næsten høre ekkoet af Samuels bøn i Jobs ord: ”Grædende vender jeg blikket mod Gud. Gid han ville skaffe en mand ret over for Gud“ (Job 16,20-21). Det er vores opgave at vende os til Gud og bede for de mænd og kvinder, som ikke kender Kristus.

`Læs 1 Joh 5,14-16. Hvad sker der, når vi går i forbøn for andre?`

Når vi beder for andre, bliver vi en kanal, hvorigennem Guds velsignelser kan strømme til dem. Gennem os øser Gud livets vands flod fra himlens trone over dem, vi beder for. Hele Satans hær skælver ved lyden af oprigtig forbøn. Ellen White beskriver bønnens magt med disse betydningsfulde ord: ”Satan kan ikke holde ud, at hans mægtige rival bliver bedt til; for han frygter og skælver over hans styrke og majestæt. Ved lyden af inderlig bøn skælver hele Satans hær“ (Testimonies for the Church, 1. bd, s. 346). I kampen for fortabte mænd og kvinder sætter bøn os i forbindelse med den guddommelige magts kilde.

`Læs Matt 18,18-19. Hvilken forbindelse er der mellem denne tekst og forbøn? Hvordan kan disse vers opmuntre os til sammen med andre at bede for, at mennesker, som endnu ikke kender Jesus, kan blive frelst?`