---
title:  Paulus’ forbøn
date:  21/07/2020
---

Forbøn er bibelsk. I sit arbejde bad Paulus for de nyomvendte i de menigheder, han oprettede gennem sit evangeliske arbejde. Paulus troede, at der, når han bad, skete noget, som ellers ikke ville ske. Selv om han var adskilt fra dem, han holdt af, erkendte han, at de kunne forenes ved gensidig forbøn.

`Læs Ef 1,15-21. Skriv på linjerne nedenunder, hvad Paulus bad til Gud om for efeserne. Hvad bad han specielt om, at Gud skulle give dem?`

Paulus’ bøn for efeserne er bemærkelsesværdig. Han bad om, at Gud måtte give dem visdoms og åbenbarings ånd, at han ville oplyse deres sind med guddommelig sandhed og give dem håb om evigt liv. Han bad også om, at de måtte erfare Guds store kraft i deres liv. Vores Gud er så stor, så mægtig, at han opvakte Jesus fra de døde. Denne begivenhed danner grundlag for deres håb om evigt liv i ham. Hans bøn afsluttes med en påmindelse om, ”hvor rig på herlighed hans arv til de hellige er.“ De kristne i Efesos må være blevet fyldt med opmuntring, når de fik at vide, at Paulus bad for dem, og når de hørte, hvad han bad om.

`Læs Fil 1,3-11. Læg mærke til tonen i Paulus’ bøn. Hvordan ville du have reageret, hvis du var medlem i menigheden i Filippi og modtog et sådant brev fra Paulus, hvor han ikke alene fortalte, at han bad for jer, men også hvad han bad om? Hvilke løfter ligger der i hans ord? Hvilke formaninger udtrykker de også?`

Disse vers er nogle af de mest opløftende og opmuntrende i hele Bibelen. De er fulde af løfter, men også med kald om at blive fyldt med den kærlighed og kundskab og visdom, som kommer af at kende Jesus, så vi alle kan blive det, Gud ønsker, at vi skal være i ham.