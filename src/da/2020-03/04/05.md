---
title:  Usynlige kræfter på spil
date:  22/07/2020
---

Forbøn er et stærkt våben i kampen mellem godt og ondt. En af de tydeligste åbenbaringer af ”den store strid“ finder vi i Dan 10.

Profeten Jeremias havde forudsagt, at jøderne skulle være i babylonisk fangenskab i 70 år. I slutningen af Daniels liv var denne profetiske periode ved at være forbi. Daniel var bekymret. Han så ingen tegn på profetiens opfyldelse. Hans folk var stadig i fangenskab.

Babylon var blevet besejret af det medo-persiske rige. I tre uger bad og fastede Daniel. Han gik i alvorlig forbøn for sit folk. Ved slutningen af de tre uger viste en mægtig engel sig for ham.

`Læs Dan 10,10-14. Hvornår blev Daniels bønner hørt? Hvad havde midlertidigt forhindret dem i at blive besvaret?`

Disse vers giver os en fascinerende beskrivelse. For helt at kunne forstå dem, må vi identificere nogle af personerne. Hvem er fyrsten over perserriget? I hvert fald ikke Kyros. Han var konge over perserriget. Det mest sandsynlige er, at udtrykket ”Fyrsten over perser-riget“ repræsenterer Satan. Jesus kaldte ham ”denne verdens fyrste“ eller ”verdens fyrste“ (Joh 12,31; Joh 14,30). Paulus omtalte ham som ”han, som hersker over luftens rige“ (Ef 2,2). Men hvem er så Mikael? Navnet Mikael bruges fem gange i Bibelen (Åb 12,7; Jud 9; Dan 10,13.21; Dan 12,1). Et nøje studium af disse afsnit viser, at Mikael (som betyder ”Hvem er som Gud?“) er et andet navn brugt til at beskrive Jesus, som fyrsten over alle englene, i den direkte kamp mod Satan. Kristus er Guds evige, altid-eksisterende, almægtige guddommelige Søn. En af hans opgaver som fyrste over himlens hær er at sejre over og til sidst ødelægge Satan.

Dan 10 trækker forhænget til side, og åbenbarer kampen mellem godt og ondt. Mens Daniel beder, kommer Mikael, den almægtige Jesus, ned fra himlen for at slå helvedes magter tilbage. Selv om vi ikke kan se det, er Jesus også i gang med at besvare vores forbønner. Han er en mægtig frelser. Ikke en eneste af vores bønner forbliver ubemærket.

`Til eftertanke. Hvordan oplever du den store strid udfolde sig i dit eget liv? Hvilke valg bør vi foretage, når vi ved, at denne kamp foregår?`