---
title:  En større forståelse af Guds budskab
date:  16/09/2020
---

Åbenbaringsbogens budskab til de sidste tider præsenterer Jesus med hans omfattende frelsende nåde for hele menneskeheden (Åb 14,6). Det er en indtrængende appel om at ”frygte“ eller vise ærefrygt over for Gud i alt, hvad vi gør, og at respektere hans bud og adlyde hans lov i lyset af Guds dom (Åb 14,7). At frygte Gud handler om, hvordan vi tænker. Det er en appel om at leve for at behage Gud og sætte ham først i alle vores tanker. Det er en holdning af lydighed, som leder os til at leve et gudfrygtigt liv (Ordsp 3,7; ApG 9,31; 1 Pet 2,17). Dette budskab inviterer os også til at give Gud ære i enhver situation i vores tilværelse.

`Læs Præd 12,13-14 1 Kor 6,19-20. Hvordan hjælper disse vers os til at forstå, hvad det betyder både at frygte Gud og give ham ære?`

I en tid med moralsk uansvarlighed, hvor millioner af mennesker føler, at de ikke skal stå til ansvar over for andre end dem selv, minder dette domsbudskab os om, at vi skal stå til ansvar for vores handlinger. Der er en sammenhæng mellem en ærbødig holdning over for Gud, lydighed mod Gud og dom. Lydighed er frugten af et frelsesforhold til Jesus. Kun hans retfærdighed er god nok til at bestå i dommen, og i hans retfærdighed er vi trygge. Gennem hans retfærdighed lever vi for at ære hans navn i alt, hvad vi gør.

`Læs Åb 14,7 Åb 4,11 1 Mos 2,1-3 2 Mos 20,8-11. Hvad er grundlaget for al tilbedelse af Gud, og hvordan udtrykker sabbatten denne opfattelse?`

Satan har angrebet sabbatten, fordi han ved, at den er selve kernen i tilbedelse. Den ophøjer Kristus som skaber, og appellerer til mænd og kvinder allevegne om at ”tilbede ham, som har skabt himmel og jord og hav og kilder“ (Åb 14,7). Den har noget meget betydningsfuldt at sige i evolutionens tidsalder. Den kalder os tilbage til tilbedelse af Jesus, som skabte os, og den giver os en følelse af vores sande værdi i ham.

`Til eftertanke. Tænk over, hvor vigtig sabbatten er som en påmindelse om Gud som skaber, og som derfor er den eneste, som er vores tilbedelse værdig.`