---
title:  Til videre studium
date:  18/09/2020
---

”På samme måde, som Gud kaldte det gamle Israel, har han kaldt sin menighed i denne tid til at stå som et lys på jorden. Gennem det mægtige sandhedssværd – den første, anden og tredje engels budskaber – har han adskilt dem fra kirkerne og fra verden for at lede dem ind i hans egen hellige nærhed. Han har gjort dem til sin lovs vogtere og har givet dem de store profetiske sandheder til denne tid. Ligesom de hellige udtalelser, som blev betroet det gamle Israel, er disse sandheder et helligt ansvar, som skal forkyndes til verden.

De tre engle i Åb 14 repræsenterer det folk, som tager imod lyset i Guds budskaber, og går ud som hans sendebud for at forkynde advarslen på hele jorden. Kristus siger til sine efterfølgere: ‘I er verdens lys’ (Matt 5,14). Til hver eneste person, som tager imod Jesus, taler Golgatas kors: Se, hvilken værdi hver eneste sjæl har, ‘Gå ud i alverden og prædik evangeliet for hele skabningen’ (Mark 16,15). Intet må få lov til at hindre dette arbejde. Det er det allervigtigste arbejde i vores tid; det må nå lige så langt som evigheden. Den kærlighed, som Jesus viste for menneskene i det offer, han bragte for deres frelse, vil motivere alle hans efterfølgere.

Kristus tager med stor glæde imod hvert eneste menneske, som overgiver sig til ham. Han leder mennesket ind i fællesskab med det guddommelige, så han kan kommunikere den inkarnerede kærligheds mysterier til verden. Tal om den, bed om den, syng om den, fyld verden med budskabet om hans sandhed, og bliv ved med at udbrede det til alle verdenshjørner“ (Ellen White, Counsels for the Church, s. 58-59).

**Spørgsmål til drøftelse**:

`1.	På hvilken måde identificerer de tre engles budskaber i Åb 14 essensen af Syvende Dags Adventistkirken?`

`2.	Tænk over sabbatten og betydningen af det, den repræsenterer. Gud har afsat en syvendedel af vores liv til at huske på, at han er vores skaber og frelser. Vi skal ikke rejse til hellige bjerge eller hellige byer for at tilbede, men hver uge kommer sabbatten os i møde med jordens naturlige rotation. Hvordan kan det hjælpe os med at forstå denne dags betydning?`

`3.	Hvordan kan vi forklare tanken om Babylons fald eller ideen om dyrets mærke på den bedste måde? Hvordan kan vi præsentere disse sandheder uden at være stødende?`