---
title:  Peters nærværende sandhedsbudskab
date:  13/09/2020
---

Gud har med regelmæssige mellemrum sendt særlige budskaber gennem profetiske ord for at forberede mennesker på det, som skulle komme. Gud bliver aldrig overrumplet (Es 46,9-10). Han forbereder sit folk på fremtiden ved at sende profeter, som åbenbarer hans budskab, før dommen falder (Amos 3,7). Inden Syndfloden sendte Gud en advarsel til verden gennem Noa. Gud udvalgte Josef til at forberede Egypten på den syv år lange hungersnød. De jødiske profeter advarede de israelitiske ledere om babyloniernes kommende ødelæggelse af Jerusalem. Johannes Døbers budskab om omvendelse forberedte nationen på Jesu første komme.

`Læs 2 Pet 1,12 2 Pet 1,16-21. Hvilket udtryk bruger Peter til at beskrive Guds budskab til hans generation? Hvori bestod det sandhedsbudskab, som Peter og disciplene forkyndte?`

Det budskab, som havde evighedsbetydning i det første århundrede, var, at Kristus var kommet. Faderens kærlighed var blevet åbenbaret gennem Jesu offer på korset. ”Syndens løn er døden“, men det evige liv blev sikret os gennem Kristus. Det er vores valg, om vi i tro vil tage imod det (Rom 3,23; 6,23; Ef 2,8). Budskabet om frelse i Jesus bliver aldrig forældet. Det er den nærværende sandhed til alle generationer.

Bibelens sidste bog, Åbenbaringsbogen, præsenterer Jesus og hans evige frelse i endetidens sammenhæng for at forberede et folk på hans snarlige genkomst. Den afslører falskheden ved menneskers traditioner og selvcentrerede religiøsitet. Fra begyndelse til ende åbenbarer Åbenbaringsbogen Jesus og det, han gør for menneskeheden.

Jesus er det sande vidne om Faderens karakter. Han er ”herskeren over jordens konger“. Han er den, ”som elsker os og har løst os fra vore synder med sit blod, og som har gjort os til et kongeligt folk, til præster for Gud, sin fader“ (se Åb 1,1-6). Åbenbaringen handler om Jesus og hans budskab om i endens tid at berede sit folk til hans genkomst.

`Til eftertanke. Hvad er det første, du tænker på, når du tænker på Åbenbarings-bogen? Er det dyr og profetiske symboler – eller tænker du på Jesus? Hvorfor tror du, Jesus gav os profetierne i Åbenbaringsbogen? Hvordan åbenbarer de Guds kærlige planer til menneskeheden?`