---
title:  Guds sidste opfordring
date:  17/09/2020
---

`Læs Åb 14,8; 17,3-6; 18,1-4. Hvad lærer vi af disse vers om det åndelige Babylon?`

I Åbenbaringsbogen repræsenterer ”Babylon“ et falsk religionssystem, som bygger på menneskers gerninger, menneskeskabte traditioner og falske doktriner. Det ophøjer mennesker og deres selvretfærdighed over Jesus og hans syndfrie liv. Det sætter menneskelige, religiøse læreres bud over Guds bud. Babylon var centrum for afgudsdyrkelse, soltilbedelse og den falske lære om sjælens udødelighed. Dette falske religiøse system har umærkeligt inddraget mange af det gamle Babylons religiøse skikke i deres gudstjeneste. Guds budskab til vores døende planet i de sidste tider er budskabet om Jesus og hans retfærdighed. Det gentager himlens appel: ”Faldet, ja, faldet er det store Babylon … Drag ud fra hende, mit folk“ (Åb 18,2.4). Gud har oprejst Syvende Dags Adventistkirken til at opløfte budskabet om Kristus i hele dets fylde. At ophøje Jesus er at ophøje alt det, han lærte. Det er at forkynde ham, som er ”vejen, sandheden og livet“ (Joh 14,6). En del af det består i at afsløre Babylons fejl som modsætning til Jesu sandheder.

`Læs Åb 14,7.9-11. Hvilke to modsætninger bliver tilbedt i disse vers?`

Åb 14 beskriver to forskellige tilbedelser: tilbedelse af Skaberen og tilbedelse af dyret. Disse to tilbedelseshandlinger tager udgangspunkt i Guds dag til tilbedelse, den sande sabbat, og en erstatning eller falsk sabbat. Sabbatten repræsenterer den hvile, forsikring og sikkerhed, vi ejer i Kristus som vores skaber, frelser og kommende konge. Den falske dag repræsenterer en falsk erstatning, som bygger på menneskelig tankegang og menneskeskabte love.

`Til eftertanke. Læs Åb 14,12. Hvad siger denne tekst specielt i sammenhæng med, hvad der er beskrevet i versene inden? Hvordan åbenbares både lov og nåde i dette vers, og hvad bør det lære os om, hvordan lov og nåde er to uadskillelige sider af evangeliet?`