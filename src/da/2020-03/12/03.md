---
title:  Åbenbaringens fokus på endetiden
date:  14/09/2020
---

Evangelierne fokuserer først og fremmest på Jesu første komme. De fortæller beretningen om hans fødsel, hans liv og tjeneste, og hans død og opstandelse. Selv om de også taler om hans andet komme, er det ikke deres primære fokus. Men Åbenbaringsbogens hovedbudskab handler om klimaks på den store strid ned igennem århundrederne. Alle dens store profetier ender med Jesu herlige genkomst.

`Læs Åb 1,7; 11,15; 14,14-20; 19,11-18. Hvilke lignende afslutninger finder du i hvert af disse afsnit af bogen?`

Fra første til sidste kapitel er Jesu genkomst klimaks i alle Åbenbaringsbogens profetier. ”Lammet, det slagtede“ (5,12) kommer igen som ”Kongernes Konge og Herrernes Herre“ (19,16). Han vil besejre enhver fjende, som undertrykker og forfølger hans folk (17,14). Han vil befri dem fra syndens mareridt og føre dem hjem til evig herlighed. Den store strid mellem godt og ondt vil være slut. Jorden vil blive nyskabt, og de frelste vil bo sammen med deres Herre i al evighed (21,1-4).

I Åb 22,7 (se også v. 12.17.20) siger Jesus: ”Ja, jeg kommer snart. Salig er den, der holder fast ved profetiens ord i denne bog.“ Jesu sidste appel til hele menneskeheden er at svare på hans kærlighed, tage imod hans nåde og følge hans sandhed, så de kan være beredt på hans snarlige genkomst. Bogen slutter med Jesu indbydelse: Og Ånden og bruden siger: ’Kom!’ Og den, der hører, skal sige: ’Kom!’ (22,17).

Vores frelser inviterer alle, der ønsker evigt liv, til at komme til ham. Dem, som har taget imod frelsens budskab og med iver venter på hans komme, inviterer han til at være med til at indbyde andre til at tage imod hans kærlighedsbudskab. Han sender os ud på sin mission for at dele budskabet om at forberede sig på hans komme. Der findes ikke noget mere givende end at arbejde sammen med Jesus i hans arbejde for denne verden. Intet giver større glæde end at samarbejde med Kristus i hans frelsesplan i de sidste tider.

`Til eftertanke. Kristus ”kommer snart“? Johannes skrev disse ord for ca. 2000 år siden. Når vi tænker på vores opfattelse af de dødes tilstand, hvorfor er Jesu andet komme aldrig længere væk for nogen af os end øjeblikket lige efter vores død? Hvordan er det med til at hjælpe os til at forstå, hvor snart Jesu genkomst i virkeligheden er?`