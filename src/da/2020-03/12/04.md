---
title:  Åbenbaringsbogens budskab til endetiden
date:  15/09/2020
---

Kernen i Åbenbaringsbogen er kapitel 14. Dette kapitel har overordentlig stor betydning for Guds folk, som lever i de sidste tider af jordens historie. Det fremlægger Guds budskab til menneskeheden i de sidste tider. Dette endetidsbudskab er yderst vigtigt for Guds folk og for alle mennesker.

`Læs Åb 14,14-20. Hvilket symbol bruges til at beskrive Jesu genkomst?`

Høsten bruges mange steder i Bibelen som symbol på Kristi genkomst (Matt 13,37-43; Mark 4,29). I Åb 14 repræsenterer den modne kornhøst de retfærdige, og høsten af de overmodne druer beskriver ødelæggelsen af de ugudelige. Åb 14,6-12 indeholder det sidste alvorlige budskab til at forberede mænd og kvinder på jordens sidste høst.

`Læs Åb 14,6-7. Hvad er kernen i det budskab, vi finder i disse to vers? Hvordan hjælper de os til at forstå, hvem vi er som syvendedags adventister?`

Den første engels budskab i Åb 14 appellerer til en generation, som i det 21. århundrede længes efter en hensigt med deres tilværelse. Det præsenterer evangeliet om Guds nåde, som tilbyder tilgivelse til alle. Det renser os for syndeskyld og giver os kraft til at blive sejrvindere. Dette budskab danner grundlaget for det selvværd, vi har, fordi Kristus skabte os og genløste os. Det understreger, at en dag vil al uretfærdighed ophøre i Guds sidste dom. Det er en utrolig god nyhed; for det åbenbarer, at uretfærdighed ikke vil vare evigt.

”På en særlig måde er syvendedags adventister blevet sat i verden som vægtere og lysbærere. De er blevet betroet det sidste advarselsbudskab til en døende verden. På dem skinner der et vidunderligt lys fra Guds ord. De er blevet betroet en opgave af allerstørste betydning – forkyndelsen af den første, den anden og den tredje engels bud-skaber. Intet andet arbejde har så stor betydning. De må ikke lade noget andet fange deres opmærksomhed“ (Ellen White, Evangelism, s. 119-120). Hvordan skal vi som en menighed, og endnu mere som enkeltpersoner, tage disse ord til os?