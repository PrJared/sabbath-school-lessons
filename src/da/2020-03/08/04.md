---
title:  Jesus – den store læge, 1. del
date:  18/08/2020
---

Jesu evangelistiske metode bestod i langt mere end udenadslærte taler og færdigproducerede præsentationer. Den var ligeså rig og dynamisk, som selve livet. Hver dag omgås vi mennesker med mange forskellige behov, både fysiske, mentale, følelsesmæssige og åndelige. Kristus ønsker at afhjælpe disse behov gennem os, når vi viser omsorg for menneskers ensomhed, sorg eller smerte, men også for deres glæde, håb og fremtidsdrømme.

Jesus opfyldte menneskers følte behov, så han også kunne komme til at opfylde deres fundamentale behov. Et følt behov er et område af tilværelsen, hvor mennesker allerede føler, at de ikke selv kan løse et problem. De har måske brug for at holde op med at ryge, gå ned i vægt, spise sundere eller reducere deres stressniveau. Det kan også dreje sig om behovet for et sted at bo eller medicinsk hjælp. Det kan være behovet for rådgivning i forbindelse med familie eller ægteskab.

Det fundamentale behov derimod er det, et menneske har allermest brug for, nemlig et personligt forhold til Gud og erkendelsen af, at deres liv har evighedsbetydning. Forligelse med Gud er vores fundamentale behov i en ødelagt verden.

`Læs Matt 9,1-7 Mark 5,25-34. Læs beretningerne om den lamme mand og kvinden med blødninger. Hvilke indikationer finder vi i begge disse beretninger om, at Jesus sammenkædede fysisk helbredelse med det fundamentale behov for forligelse med Gud?`

Som den store læge udførte Jesus langt mere end kun fysisk og følelsesmæssige helbredelser. Han længtes efter, at mennesker skulle opleve den helhed, som synden har ødelagt. For Kristus var fysisk helbredelse uden åndelig helbredelse ufuldstændig. Hvis Guds kærlighed motiverer os til at ønske fysisk og følelsesmæssig velvære for en person, vil den motivere os endnu mere til at ønske vedkommendes åndelige velvære, så han eller hun kan få et rigere liv både her og i evigheden. Alle dem, Jesus helbredte, døde trods alt til sidst. Deres fundamentale behov var derfor i allerhøjeste grad åndeligt.

`Til eftertanke. Hvad kan vores kirke gøre for at opfylde menneskers behov og vise, at vi bryder os om dem? Hvad kan I gøre i jeres menigheds lokal-område for at hjælpe mennesker både fysisk og åndeligt?`