---
title:  Det vigtigste for Jesus
date:  20/08/2020
---

Jesu budskab til sine disciple i Matt 24 kombinerer Jerusalems ødelæggelse med tiden lige før hans genkomst, og det efterfølges i kapitel 25 af tre lignelser om endetiden. Disse lignelser beskriver de karakteregenskaber, som virkelig betyder noget for Jesus, hos det folk, som venter på hans genkomst. Lignelsen om de ti brudepiger understreger vigtigheden af et ægte og oprigtigt liv, der er fyldt af Helligånden. Lignelsen om de ti talenter understreger betydningen af trofast at bruge de gaver, som Gud har givet hver eneste af os. Lignelsen om fårene og bukkene åbenbarer, at sand kristendom hjælper de mennesker i nød, som Gud bringer ind i vores liv.

`Læs Matt 25,31-46. Hvordan beskriver Jesus sand kristendom? Hvilke områder af tjeneste taler disse vers om?`

Er det muligt, at disse vers taler om mere end at hjælpe mennesker med deres fysiske behov, selv om det ikke bør forsømmes? Der findes en skjult tørst efter Jesus i menneskers hjerter, som længes efter at blive tilfredsstillet (Joh 6,35; Joh 4,13-14). Vi er alle fremmede, som længes efter et hjemland, indtil vi opdager vores sande identitet i Kristus (Ef 2,12-13.19). Vi er åndeligt nøgne, indtil vi bliver iklædt hans retfærdighed (Åb 3,18; Åb 19,7-8).

De gammeltestamentlige profeter beskrev menneskers tilstand som håbløs syg (Es 1,5; Jer 30,12-15). Syndens sygdom fører til død; men profeten henviser os til lægemidlet. ”Jeg heler dine sår, læger dig efter de slag, du fik, siger Herren“ (Jer 30,17). Jesus er lægemidlet for den livstruende sygdom i vores sjæl.

Lignelsen om fårene og bukkene formaner os til at hjælpe vores medmennesker med deres fysiske behov; men den gør mere end det. Det er beretningen om Kristus, som opfylder vores sjæls dybeste behov, og han indbyder os til at blive hans medarbejdere i tjenesten for andre mennesker. At leve et selvoptaget liv og forsømme andres fysiske, mentale, følelsesmæssige og åndelige behov er at risikere evig fortabelse. De, som i lignelsen giver deres liv til noget ud over dem selv, bliver rost af Herren og budt velkommen til evigt liv. Men de, som selvisk søger efter at opfylde deres egne planer og forsømmer andre menneskers behov, bliver fordømt af Herren.