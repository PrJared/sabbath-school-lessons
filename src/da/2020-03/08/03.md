---
title:  Hvordan behandlede Jesus andre mennesker?
date:  17/08/2020
---

Jesu mål var at få det bedste frem i andre mennesker. Selv når omstændighederne var meget vanskelige, reagerede han nådefuldt. Lukasevangeliet fortæller, at skaren ”undrede sig over de nådefulde ord, som udgik af hans mund“ (Luk 4,22), og Johannesevangeliet tilføjer, at ”nåden og sandheden kom ved Jesus Kristus“ (Joh 1,17). Han havde en afvæbnende holdning over for andre. Hans nådefulde ord vakte velvilje i deres hjerter.

`Læs Matt 8,5-10 Mark 12,34. Hvilke opmuntrende ord fyldt med håb talte Jesus til to så forskellige mennesker som en romersk soldat og en jødisk skriftlærd?`

Jesu ord til en romersk militærofficer var revolutionerende. Tænk over, hvad denne professionelle officer må have følt, da Jesus sagde, at han ikke havde fundet så stor en tro hos nogen i Israel. Tænk også over den jødiske skriftkloges tanker, da Jesus sagde til ham: ”Du er ikke langt fra Guds rige“.

Jesus havde evnen til at få det bedste frem i mennesker. Der er ikke meget, der som et komplement kan få hjertet til at åbne sig for evangeliet. Se efter det gode i mennesker omkring dig og lad dem vide, at du sætter pris på dem.

`Læs Es 42,3 Kol 4,5-6 Ef 4,15. Sammenlign teksterne. Hvilke vigtige principper lærer disse tekster os om, hvordan vi skal dele vores tro med andre, og om vores forhold til dem?`

Når vores ord er opmuntrende og fyldt af nåde, har de en positiv indflydelse på andre mennesker. Esajas’ profetiske ord åbenbarer, at Jesus ikke ville sønderbryde ”det knækkede rør“ eller slukke ”den osende væge“. Jesus var med andre ord så fuld af omtanke for andre, at han var påpasselig med ikke at påføre unødvendig smerte til en person, som netop var kommet til tro, eller udslukke de mindste gløder af tro i deres hjerter.

`Til eftertanke. Hvorfor er måden, vi siger noget på, ligeså vigtig eller måske endnu vigtigere end, hvad vi siger? Hvad er din reaktion på følgende udtalelse: ”Sandhed er sandhed, og folk må tage imod den eller lade være“?`