---
title:  Jesu holdning over for andre
date:  16/08/2020
---

Jesus så altid efter det gode i andre mennesker. Han fremhævede det bedste i dem. Et af de kritikpunkter, de religiøse ledere på hans tid kom med, var, at han ”tager imod syndere og spiser sammen med dem“ (Luk 15,2). De var bekymrede over, at han var sammen med ”de ugudelige“. Deres opfattelse af religion handlede mere om afstand end engagement. De blev overrasket, da Jesus sagde om sig selv: ”Jeg er ikke kommet for at kalde retfærdige, men syndere“ (Matt 9,13).

De skriftkloges, farisæernes og saddukæernes religion handlede om at undgå noget. De tænkte; ”Gør alt, hvad du kan for at undgå at blive besmittet med synd.“ Jesus var uden synd; men han kastede sig ud i vores øglehul af en verden for at frelse den, ikke for at undgå den. Han er ”verdens lys“ (Joh 8,12).

`Læs Matt 5,13-14. Hvilke to illustrationer bruger Jesus til at beskrive sine efterfølgere? Hvorfor tror du, at han brugte netop disse to illustrationer? Se også Joh 1,9; Joh 12,46; Fil 2,15.`

Salt var en af de vigtigste resurser i oldtiden. Det var meget værdifuldt, og på nogle tidspunkter brugte de romerske hærstyrker salt som betalingsmiddel. Salt var et symbol på stor værdi. Det blev også brugt til at bevare og give smag til fødevarer. Da Jesus brugte salt som en illustration på sine efterfølgere, sagde han i virkeligheden, at det, der virkeligt er værdifuldt i verden, ikke er de mægtigste og rigeste mennesker. Verdens sande rigdom er engagerede kristne, som gør en forskel for Guds rige. Deres uselviske handlinger bevarer godhed i verden og giver en god smag til omgivelserne.

Den anden illustration, som Jesus brugte i Matthæus, var ”verdens lys“. Lys undgår ikke mørket. Det skinner i mørket. Det adskiller sig ikke fra mørket. Det gennemtrænger mørket, og gør mørket til lys. Jesu efterfølgere skal gennemtrænge denne verdens mørke i deres nabolag, landsbyer og byer for at oplyse dem med Guds herlighed.

`Til eftertanke. Tænk over Jesu ord i Joh 17,15-18. Hvordan skal vi forstå tanken om at være adskilt fra verden og at undgå verden? Er det det samme? Hvad mente Jesus, da han bad om, at hans efterfølgere skulle være i verden, men ikke af verden? Hvordan gør vi det?`