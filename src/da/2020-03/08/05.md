---
title:  Jesus – den store læge, 2. del
date:  19/08/2020
---

`Læs Matt 4,23-25 Matt 9,35. Hvilke tre dele dannede grundlaget for Jesus arbejde? Hvordan opfyldte han menneskers behov, og hvilken indflydelse havde det på deres liv?`

Jesus kombinerede undervisning, prædiken og helbredelse i sit arbejde. Han delte evigtgyldige principper med mennesker, så vi alle kan finde mening og formål med tilværelsen. Han sagde: ”Jeg er kommet, for at de skal have liv og have i overflod“ (Joh 10,10). Hans arbejde åbenbarede en overflod af nåde. Han kom for at gøre det muligt for os at leve i en overflod af nåde både nu og i al evighed,

`Læs Mark 1,32-39. Jesus havde hele dagen helbredt de syge og uddrevet dæmoner. Efter at have tilbragt næste morgen i bøn, mens nye skarer ledte efter ham, forlod han landsbyen og tog et andet sted hen. Hvorfor helbredte han ikke dem, der kom? Læg mærke til hans reaktion i vers 38-39.`

Denne beretning er meget oplysende. Dagen efter, at han har helbredt store skarer, forlader han de mennesker, der søger ham, og som stadigvæk har brug for at blive helbredt. Hans forklaring er, at hensigten med hans komme til jorden var at forkynde evangeliet. Jesus var ikke blot en opsigtsvækkende mirakelmager. Han var Guds hellige søn, som kom for at frelse. Han var ikke tilfreds med kun at helbrede fysiske lidelser. Han længtes efter, at mennesker skulle modtage det evige livs gave, som han tilbød dem. Han sagde tydeligt, hvad hans hensigt med at komme til jorden var: ”For Menneskesønnen er kommet for at opsøge og frelse det fortabte“ (Luk 19,10). Hver eneste helbredelse var en anledning til at åbenbare Guds karakter, lindre smerte og give en anledning til at få evigt liv.

`Til eftertanke. Er det muligt at leve det liv i overflod, som Jesus tilbyder, hvis man er fattig eller syg? Tilbød Jesus noget dybere end fysisk helbredelse? Hvordan kan vi lede mennesker til åndelige sandheder, når vi hjælper dem i deres fysiske og følelsesmæssige vanskeligheder?`