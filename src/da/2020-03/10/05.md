---
title:  Smågrupper i Det Nye Testamente
date:  02/09/2020
---

Den nytestamentlige kirke oplevede en eksplosiv vækst. I løbet af nogle få år voksede den fra en lille gruppe til titusinder af troende. Der var mange faktorer, der medvirkede til strømmen af nye medlemmer og den hurtige vækst. Jesu arbejde havde sået evangeliets sæd og forberedt store skarer på at tage imod apostlenes forkyndelse. Efter Jesu himmelfart kom Helligånden på Pinsedagen med stor kraft over de bedende disciple. En af årsagerne til den hurtige vækst i den nytestamentlige kirke var deres organisation i små grupper. Smågrupper gjorde en forskel.

`Læs ApG 18,1-5 ApG 20,1-4. Hvorfor tror du, at Lukas nedskrev navnene på nogle af dem, som Paulus havde et nært samarbejde med?`

Det er fascinerende at lægge mærke til, at Lukas ved navn nævner nogle af dem, som Paulus arbejdede sammen med. For ham var hver eneste af dem betydningsfuld. Han kendte dem ved navn. De støttede gensidigt hinanden i deres udadvendte arbejde. Selv om kun nævner et forholdsvis lille antal navne, er de med til at bevise pointen om betydningen af et tæt samarbejde, selv om man er få.

Hver af disse personer havde helt sikkert gaver, der var forskellige fra de andres. De havde forskellig baggrund og kultur. Deres måde at se tingene på var ikke altid den samme; men de havde alle sammen noget af værdi at tilføre Kristi sag. Deres forskellige gaver, baggrund og erfaring havde indflydelse på menighedens vækst. De havde alle noget at tilføre Kristi mission ud fra rigdommen i deres egen baggrund og personlige erfaring med Jesus.

`Læs ApG 16,11-15.40 ApG 12,11-12. Sammenlign teksterne. Hvilken invitation gav Lydia til Paulus straks efter sin omvendelse? Hvor gik både Paulus og Peter hen efter deres befrielse fra fængslet?`

De troende i Det Nye Testamente mødtes ofte i hjemmene. Kristne hjem blev indflydelsescentre og kernen i deres smågruppearbejde.

`Til eftertanke. Har du overvejet at starte en smågruppe i dit hjem eller slå dig sammen med en ven og begynde en smågruppe der? Overvej, hvis du allerede er med i en smågruppe, hvad du kan dele med din sabbatsskoleklasse om fordelene ved at være med i en sådan gruppe.`