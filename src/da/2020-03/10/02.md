---
title:  'Smågrupper: Guds ide først'
date:  30/08/2020
---

`Læs 1 Mos 1,1-2.26 Hebr 1,1-2 Ef 3,8-9. Hvordan åbenbarer disse vers Guddommens enhed?`

Faderen, Sønnen og Helligånden var sammen om skabelsen. De havde hver især forskellige opgaver, men arbejdede sammen i en udelelig forening. Faderen var den store designer og arkitekt. Han udførte sine planer gennem Jesus, der aktivt iværksatte planerne sammen med Helligånden. Skabelsen er en mægtig, overnaturlig handling, der går langt ud over, hvad vi kan fatte. Men vi kan i det mindste tydeligt forstå, at verden og universet er virkelig og skabt af Gud (se Rom 1,18-20).

Smågrupper var Guds ide først. Vi må være varsomme, når vi bruger analogier i forbindelse med de mange gådefulde sider ved Guds væsen. Men lad os bruge et billede forsigtigt og sige, at Faderen, Sønnen og Helligånden udgjorde den første ”smågruppe“ i frelseshistorien. De deltog sammen i skabelsen af menneskeheden og efter syndefaldet i dens frelse.

`Læs Joh 10,17-18 Rom 8,11 1 Kor 15,15. Sammenlign de tre tekster. Hvordan viser Jesu opstandelse enheden mellem Faderen, Sønnen og Helligånden i frelsesplanen?`

Faderen, Sønnen og Helligånden er forenet i en ”smågruppe“, hvis formål er at frelse menneskene. ”Frelsesplanen har i al evighed være en del af Den Eviges rådslagninger“ (Ellen White, Fundamentals of Christian Education, s. 186). Intet har større betydning for Gud end at frelse så mange mennesker som muligt (1 Tim 2,4; 2 Pet 3,9). Vi vil i denne uge se, at smågrupper kan have mange formål; men deres overordnede mål er at fokusere på at vinde fortabte mennesker for Jesus. Ved at arbejde i smågrupper kan vi hjælpe ikke alene os selv, men også andre. De overordnede formål for vores smågrupper bør være at vinde sjæle for Kristus.

`Til eftertanke. Tænk over det mysterium, som Guds enhed er. Det er vanskeligt at forstå. Men vi kan alligevel tro det, og have tillid til det, vi ikke helt forstår. Det er et princip, som de kristne må følge, når det gælder tro.`