---
title:  Organiseret til tjeneste
date:  01/09/2020
---

`Læs 1 Kor 12,12-25. Hvordan kan menneskekroppen fungere som en passendeillustration på harmonisk samarbejde i smågrupper?`

Paulus viser os ikke alene vigtigheden af åndelige gaver i menighedens liv, han giver os også en model for, hvordan de kan organiseres. Han drøfter nådegaver i forbindelse med Kristi legeme, og hvordan de kan fungere.

Et studium i anatomi og fysiologi viser, at kroppens organer er organiseret i forskellige systemer, der er nært forbundet med hinanden. Vi har fx fordøjelsessystemet, hjerte-karsystemet, åndedrætssystemet og skelettet for at nævne nogle få. Åndelige gaver er ligesom forskellige dele af legemet. De fungerer bedst, når de er organiseret i systemer eller grupper. Faktisk er det sjældent, at de fungerer alene. Vores legeme er ikke en klump forskellige organer, som arbejder uafhængigt af hinanden. Hver kropsfunktion er organiseret i et nøje sammensat system, der arbejder sammen frem mod et fælles mål.

Dette fortæller os noget om de optimale omgivelser for vores åndelige gaver. Det er let at blive modløs, når man arbejder alene. Men når man er del af en gruppe med tilsvarende interesser og mål, bliver indsatsen langt mere fokuseret og effektiv. Smågrupper giver os de bedste omgivelser til at bruge vores åndelige gaver, og kan blive kernen i en lokal menigheds udadrettede arbejde.

Ellen White understreger også dette princip: ”Oprettelsen af små grupper, som grundlag for kristen indsats, er blevet vist mig af En, som ikke begår fejl. Hvis der er mange medlemmer i en menighed, bør man inddele medlemmerne i små grupper, som kan arbejde ikke alene for menighedens medlemmer, men også for ikke-troende. Hvis der et sted kun er to eller tre, som kender sandheden, skal de slutte sig sammen i en arbejdsgruppe. Lad dem holde deres fællesskabsbånd ubrudt og stå sammen i kærlighed og enhed og opmuntre hinanden til at gå fremad. På den måde får de alle mod og styrke og hjælp fra de andre“ (Testimonies for the Church, 7. bd, s. 21-22).

`Til eftertanke. Reflekter over ovenstående citat fra Ellen White. Analyser det sætning for sætning. Hvordan kan dette guddommelige råd føres ud i livet i din menighed?`