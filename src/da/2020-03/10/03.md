---
title:  Smågrupper i Bibelen
date:  31/08/2020
---

Bibelen giver os mange eksempler på små grupper, der bad, havde fællesskab, opmuntrede hinanden og arbejdede sammen for Kristus. Disse grupper gav Guds folk mulighed for at dele ansvar og i større grad anvende deres forskellige gaver. Smågrupper kan give Gud større mulighed for at bruge hver enkelt af os.

`Læs 2 Mos 18,21-25. Hvilket godt råd til Moses, fra hans svigerfar Jetro, fik stor betydning for Moses? Hvorfor var denne plan så vigtig?`

Alle i Israels lejr blev delt op i grupper på ti, som blev ledet af en gudfrygtig embedsmand. I disse smågrupper skulle man løse problemer, der opstod; men de havde også en langt større funktion. De skabte fællesskaber, hvor problemer kunne afværges og det åndelige liv blive styrket. Der kunne Guds planer for Israel deles. I sådanne grupper kunne folk danne et nært og omsorgsfuldt forhold til hinanden, som kunne hjælpe dem til at bearbejde ethvert problem, der opstod. Dengang som nu kæmpede mennesker med problemer, som andre kunne hjælpe dem med. Smågrupper giver mulighed for et varmt og omsorgsfuldt fællesskab, åndelig vækst og problemløsning.

Det er ret fascinerende, at eksperter i smågrupper fortæller os, at den ideelle størrelse på en smågruppe er mellem seks og tolv personer. Det er nøjagtig den størrelse, både Moses og Jesus anvendte i deres grupper.

`Læs Luk 6,12-13 Matt 10,1 Mark 3,13-15. Hvilke to formål havde Jesus med at kalde disciplene og udvælge dem til at deltage i det arbejde, hans ”smågruppe“ skulle udføre?`

Jesu hensigt med at kalde disciplene var at forberede dem både åndeligt og praktisk på deres missionsopgave i verden. I deres samvær med ham ville de vokse i nåde. I deres smågruppemøder ville de lære, hvordan de skulle arbejde mere effektivt. Når de dag efter dag betragtede, hvordan Jesus mødte menneskers behov, ville de lære ved iagttagelse, hvordan de skulle bruge deres gaver. Formålet med Jesu smågrupper var både åndelig vækst og udadvendt mission.

`Til eftertanke. Har du været med i en eller anden form for smågruppe, hvor alle brød sig om hinanden, og arbejdede frem imod et fælles mål? Hvad har du evt. lært af det, som kan hjælpe dig til at forstå værdien af smågrupper i kristen sammenhæng?`