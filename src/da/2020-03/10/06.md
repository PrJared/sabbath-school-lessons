---
title:  Smågruppedynamik
date:  03/09/2020
---

Gud bruger smågrupper som et redskab til at give vækst til hans menighed. De er ”tilflugtssteder“ for mennesker, hvor de kan tale om problemer og drøfte fælles bekymringer. De giver mulighed for åndelig vækst i et trygt og omsorgsfuldt fællesskab. Mange ikke-kristne vil i begyndelsen føle sig mere komfortable ved at være med i en lille gruppe i et privat hjem end til traditionel gudstjeneste i kirken.

`Læs ApG 4,31; 12,12; 20,17-19.27-32. Lav en liste over de forskellige elementer i disse nytestamentlige grupper. Hvilke aktiviteter var disse grupper involveret i?`

De første kristne mødtes for at gå i forbøn for hinanden, bede sammen, dele et varmt fællesskab, studere Guds ord, udrustes til tjeneste, beskytte hinanden mod falsk lære og være sammen om udadvendte missionsaktiviteter. Når mennesker forener deres nådegaver i tjeneste og fokuserer på Helligåndens kraft i deres udadvendte arbejde, bliver de et mægtigt våben i Guds hænder.

`Læs Matt 9,37-38. Hvad siger Jesus om høsten, og hvad er hans løsning på problemet?`

Disciplene så kun små muligheder for evangeliets udbredelse; men Jesus så store muligheder. Han delte de gode nyheder med dem om, at ”høsten er stor“. Men så pegede han på problemet: ”men arbejderne er få“ (Matt 9,37). Kristi løsning på problemet var at bede ”høstens herre om at sende arbejdere ud til sin høst“ (Matt 9,38). Smågrupper er et svar på Kristi bøn, og vil eksplosionsagtigt øge antallet af arbejdere i Kristi høst.

Enhver effektiv smågruppe fokuserer på vidnesbyrd og tjeneste. Smågrupper vi hurtigt dø, hvis deres fokus er indadvendt, ikke udadrettet. Hvis en smågruppe bliver selvisk og ikke andet end en diskussionsgruppe, vil den ikke opfylde sin hensigt, og den vil miste den vigtigste begrundelse for sin eksistens. Smågrupper er til for at lede mennesker til Jesus, styrke deres tro på Jesus og udruste dem til at vidne for Jesus.

`Til eftertanke. Kan det tænkes, at Gud kalder dig til at begynde en smågruppe i dit hjem? Hvad med at begynde at bede om, hvad Gud måske forsøger at påvirke dig til at gøre? Du kan stå ved begyndelsen af den mest åndeligt givende tid i dit liv.`