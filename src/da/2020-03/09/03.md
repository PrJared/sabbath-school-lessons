---
title:  En holdningsændring
date:  24/08/2020
---

Vores holdning afgør ofte vores mulighed for at påvirke andre. En hård, kritisk og uvenlig holdning vil skubbe mennesker væk fra dig; og selv om du er i stand til at vidne, vil dine ord, hvor sande de end måtte være, have sværere ved at blive godt modtaget.

En positiv holdning og en tro på andre vil derimod drage dem til os. Det vil skabe et venskabsbånd. Jesus understregede dette princip på en god måde, da han sagde: ”Jeg kalder jer ikke længere tjenere, for tjeneren ved ikke, hvad hans herre gør; jeg kalder jer venner, for alt, hvad jeg har hørt af min fader, har jeg gjort kendt for jer“ (Joh 15,15). Venner accepterer hinanden på trods af deres svagheder og fejl, og deler gerne deres sorger og glæder med hinanden.

`Læs Matt 15,21-28Mark 14,6-9. Disse tekster beskriver to kvinder i meget forskellige situationer. Jesus er tilsyneladende barsk over for den ene og blid over for den anden. Hvilke indikationer finder du i disse tekster på, at Jesus rakte ud med sin frelsende nåde til begge to og opbyggede tillid hos dem?`

Kvinden i Matt 15 er kana’anæer. Jesus afviser først med vilje hendes bøn, så hendes tro vil vokse, når hun ikke giver op. Til sidst giver han hende det, hun beder om, og kommer dernæst med en forbløffende udtalelse, som ingen religiøs leder i Judæa ville have kommet med til en fattig kana’anæisk kvinde. Offentligt siger han: ”Kvinde, din tro er stor“ (Matt 15,28). Han giver hende et af de største komplimenter, nogen religiøs leder kunne give. Forestil dig, hvordan hendes hjerte må være blevet fyldt med glæde og hendes liv forandret.

Kvinden, som salver Jesu fødder med dyr parfume, er jøde, men en kvinde med et dårligt rygte. Hun havde fejlet slemt og ofte syndet; men hun var tilgivet, forvandlet og gjort ny igen. Da andre kritiserede hende, roste Jesus hende, og anerkendte hendes handlinger. Han sagde: ”Hvor som helst i hele verden evangeliet prædikes, skal også det, hun har gjort, fortælles til minde om hende“ (Mark 14,9).

`Til eftertanke. I lyset af de to beretninger, vi har set på, hvad er de vigtigste træk ved en vindende og positiv holdning? Har du brug for at ændre noget ved din holdning, ikke kun i forbindelse med at vidne, men i dit liv generelt?`