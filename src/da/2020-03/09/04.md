---
title:  Forkynd sandheden med kærlighed
date:  25/08/2020
---

Venskab alene vinder ingen for Kristus. Vi kan have mange venner, mennesker, som vi synes om at være sammen med, og som synes om at være sammen med os; men hvis vi aldrig fortæller dem, hvad Jesus betyder for os, og hvordan han har forandret vores liv, betyder vores venskab meget lidt i evighedsperspektiv. Det kan være, vi er sjove at være sammen med; men Gud kalder os til mere end at være sjove at være sammen med. Venskab alene bringer ikke mennesker til Kristus; men en uvenlig holdning kan skubbe mennesker væk fra ham.

Apostlen Paulus minder os om at tale ”sandheden tro i kærlighed“ (Ef 4,15). Venskabsbånd opbygges, når vi er sammen med andre så meget som muligt, udviser accept og roser dem, når det er passende. Det er vigtigt, at vi gør det til en vane at se efter det gode i andre i modsætning til det dårlige.

`Læs 2 Thess 1,1-4. Hvilke ting roser Paulus thessalonikerne for?`

Der findes mennesker, som tilsyneladende elsker at finde fejl hos andre, måske fordi det får dem til at synes bedre om sig selv.

Paulus havde det modsat. Han så efter det positive i de menigheder, han arbejdede for. Det er rigtigt, at han irettesatte fejl og ikke så igennem fingrene med synd; men hans fokus var at opbygge de menigheder, han havde oprettet. En af de måder, han gjorde det, var ved at fremhæve, hvad de gjorde rigtigt.

Ellen Whites udtalelse om vigtigheden af positive medmenneskelige forhold er bemærkelsesværdig. ”Hvis vi ville ydmyge os over for Gud og være høflige og milde og medfølende over for hinanden, ville der være et hundrede omvendelser til sandheden, hvor der nu kun er én“ (Testimonies for the Church, 9. bd, s. 189).

`Til eftertanke. Tænk over citatet ovenover. Hvad ville det betyde for din menighed, hvis hvert medlem strømmede over med venlighed, høflighed, medfølelse og barmhjertighed? Hvordan ville en sådan menighed se ud? Se på dit eget hjerte og spørg dig selv på hvilke områder, du kan forbedres i denne sammenhæng?`