---
title:  Sandhed præsenteret i kærlighed
date:  27/08/2020
---

Jesus undlod ikke at præsentere sandhed på grund af kærlighed; for det ville slet ikke have været kærlighed. Kærlighed søger altid den andens bedste. Der er ingen konflikt mellem kærlighed og sandhed. Når sandhed præsenteres ydmygt og venligt, er det et udtryk for kærlighed. Jesus sagde: ”Jeg er vejen og sandheden og livet“ (Joh 14,6). Jesus er den eneste vej til frelse (ApG 4,12). Hans nåde frelser os, så vi kan kende hans sandhed og følge hans eksempel. Sandhed uden kærlighed fører til en kvælende lovtrældom, som dræber det åndelige liv. Såkaldt ”kærlighed“ uden sandhed fører til overbærende sentimentalitet uden indhold, og efterlader en person i vildrede på et hav af uvished. Sandhed præsenteret i kærlighed fører til en ægte kristen erfaring, som giver en tydelig retning, hensigt og vished i tilværelsen.

`Læs 1 Pet 3,15 2 Tim 4,2 Tit 3,4-5. Hvilke udtryk i disse vers forklarer balancen mellem at præsentere Bibelens sandheder og en ydmyg, accepterende holdning?`

De nytestamentlige forfattere fremhævede aldrig kærlighed frem for sandhed. De blander smukt kærlighed og sandhed, nåde og lov, barmhjertighed og ærlighed. Peter formaner sine medtroende til at ”være rede til forsvar over for enhver, der kræver jer til regnskab for det håb, I har“ (1 Pet 3,15). Du har med andre ord brug for at vide, hvad du tror, hvorfor du tror det, og kunne stå inde for det. Det betyder ikke, at du har svar på alt, eller at du skal kunne overbevise andre om din tro. Det betyder kun, at du ”med sagtmodighed og gudsfrygt“kan forklare og forsvare din tro.

Paulus giver sin unge medarbejder Timotheus følgende råd: ”Prædik ordet, stå frem i tide og utide, overbevis, irettesæt, forman, tålmodigt og med stadig undervisning“ (2 Tim 4,2). Han minder Titus om, at det er Guds godhed og kærlighed, der frelser dem, som er blevet genfødt i ham (Tit 3,5).

Vi er blevet kaldet til at præsentere sandheden med kærlighed og mildhed. Sammen med ham må vi dele hans budskab til de sidste tider med kærlighed for en døende verden, som er uden Kristus.

`Til eftertanke. Hvad ville du svare, og hvorfor, hvis du blev spurgt: ”Hvorfor er du kristen?“`