---
title:  Grundlaget for at acceptere andre
date:  26/08/2020
---

`Læs Rom 15,7 Ef 4,32. Hvordan vil du beskrive grundlaget for accept? Hvad er det vigtigste ved en accepterende holdning?`

I disse to tekster præsenterer Paulus de principper, der ligger til grund for vores accept af hinanden. Hvordan kan vi nægte at tilgive og acceptere hinanden, når Kristus har tilgivet og accepteret hver enkelt af os? Det er netop, fordi Kristus har taget imod os, at vi kan tage imod hinanden, selv om vi har fejl.

Tænk nøje over, hvad det betyder. Tænk over nogle af de ting, du har gjort og måske stadigvæk kæmper med – ting, som du måske er den eneste, der kender til, ting, som du ville blive rædselsslagen over, at andre fandt ud af. I tro er du alligevel accepteret i Kristus, som ved alt om de ting, som andre måske ikke ved. Han ved alt, og tager alligevel imod dig, ikke på grund af din godhed, men på grund af hans.

Hvordan burde din holdning over for andre da være?

For nogle er dette vanskeligt at forstå. Ægte accept betyder, at vi accepterer mennesker, som de er, for alle mennesker er skabt i Guds billede. Kristus døde for os, ”mens vi endnu var syndere“, og ”mens vi endnu var hans fjender, blev vi forligt med Gud“. Derfor kan vi tilgive og acceptere andre. Hans kærlighed til os bliver selve grundlaget for vores accept og tilgivelse af andre (Rom 5,6-10).

I venskabsforhold, hvor vi accepterer hinanden, kan det ind imellem være nødvendigt i kærlighed at lægge Skriftens sandheder frem. Som venner bryder vi os så meget om hinanden, at vi deler de livforvandlende evige sandheder med hinanden.

Jesu holdning var ikke: ”Gør, som du vil. Det er i orden. Jeg tager alligevel imod dig.“ Hans holdning var snarere: ”Uanset, hvad du har gjort, er jeg villig til at tilgive dig og give dig kraft til at forandres.“ Når bibelske sandheder præsenteres i ydmyghed og med kærlighed i Kristi ånd, vil hjerter blive vundet og menneskers liv forvandlet.

`Til eftertanke. Hvordan er det muligt at acceptere et menneske uden at acceptere vedkommendes syndige opførsel? Hvordan kan vi både være accepterende og samtidigt ikke godtage eller tolerere åbenlys synd?`