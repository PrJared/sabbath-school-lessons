---
title:  Modtagelighed over for evangeliet
date:  23/08/2020
---

`Læs Joh 4,27-30. 39-42. Hvordan ser vi i Jesus samtale med den samaritanske kvinde sandheden om, at alle slags mennesker er åbne over for evangeliet, også når vi mindst venter det?`

Samaria var det sidste sted, disciplene forventede at finde nogen, der var modtagelig over for evangeliet. Samaritanerne var i konstant konflikt med jøderne med hensyn til doktriner og tilbedelse. Dette fjendskab var flere hundrede år gammelt. Samaritanerne havde ønsket at deltage i genopbygningen af templet i Jerusalem, men blev nægtet at deltage, fordi de havde blandet mange hedenske skikke ind i deres religion, og havde mange anderledes synspunkter. Det førte til, at samaritanerne havde bygget deres eget tempel på bjerget Garizim. Disciplene ville med glæde gå uden om Samaria, da det var et ufrugtbart område for evangeliets forkyndelse.

Men Jesus så, hvad disciplene ikke så. Der var modtagelige hjerter i Samaria. Johannes’ gengivelse af beretningen om kvinden ved brønden begynder med følgende ord: ”Så forlod han Judæa og vendte tilbage til Galilæa. Han måtte tage vejen igennem Samaria“ (Joh 4,3-4). Jesus ”måtte“ gå igennem Samaria, fordi Helligånden overbeviste ham om, at der ville være modtagelige hjerter selv i dette usandsynlige område. Når vores øjne salves af Helligånden, ser vi muligheder, hvor andre kun ser vanskeligheder. Vi ser en rig sjælehøst for Guds rige, hvor andre kun ser øde marker.

`Læs ApG 8,4-5.14. Hvad havde Jesu arbejde i Samaria ført til?`

Disciplene ville være gået uden om Samaria uden så meget som at give den en mulighed for at høre Guds ords sandhed. Jesus så, hvad de ikke så. Han var klar over, at Helligånden havde skabt en modtagelighed i denne kvindes hjerte. Hendes dramatiske omvendelse påvirkede mange mennesker i hendes by. Vi ser måske ikke altid øjeblikkelige resultater af vores vidnesbyrd og forkyndelse; men når vi sår sæden i modtagelige hjerter, vil det en dag føre til en stor høst til Guds ære.

`Til eftertanke. Vi kan aldrig vide, hvilken virkning vores ord og handlinger har på andre, hverken positivt eller negativt. Vi må derfor altid være forsigtige med, hvad vi siger og gør, når vi er sammen med andre.`