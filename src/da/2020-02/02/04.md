---
title:  Guds skrevne Ord
date:  07/04/2020
---

”Herren sagde til Moses: ‘Skriv disse ord ned, for det er på grundlag af disse ord, jeg slutter pagt med dig og med Israel’“ (2 Mos 34,27).

`Hvorfor bad Gud Moses om at nedskrive disse ord og ikke bare gengive dem mundtligt til folket? Hvad er den indlysende fordel ved det skrevne ord?`

Den Gud, der taler, og som skabte menneskers sprog, gør udvalgte mennesker i stand til at kommunikere de guddommeligt åbenbarede sandheder og guddommeligt inspirerede tanker på en pålidelig måde. Det er derfor ikke overraskende, at Gud allerede tidligt befalede bibelske forfattere at nedskrive hans befalinger og åbenbaring.

**Hvad siger følgende tekster om Guds skrevne åbenbaring?**

`2 Mos 17,14; 24,4`

`Jos 24,26`

`Jer 30,2`

`Åb 1,11.19; 21,5; 22,18-19`

Hvorfor befalede Gud, at hans åbenbaring og inspirerede budskaber skulle nedskrives? Det indlysende svar er, for at vi ikke så let skulle glemme dem. Bibelens skrevne ord er et vedblivende referencepunkt, som leder os til Gud og hans vilje. Et skriftligt dokument kan i reglen bedre bevares og er mere troværdigt end et mundtligt budskab, som skal gentages igen og igen. Det skrevne ord, som kan kopieres igen og igen, kan også gøres tilgængeligt til mange flere, end hvis det kun var talt. Og vi kan kun tale til et begrænset antal mennesker samtidigt. Men det, der er skrevet, kan læses af utallige mennesker på mange forskellige steder, og kan til og med være til velsignelse mange generationer senere. Og hvis mennesker ikke selv kan læse, kan andre læse et skriftligt dokument for dem.