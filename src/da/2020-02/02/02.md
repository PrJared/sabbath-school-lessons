---
title:  Bibelens guddommelige åbenbaring
date:  05/04/2020
---

`Læs 2 Pet 1,19-21. Hvordan udtrykker Peter sin overbevisning om oprindelsen til Bibelens profetiske budskab?`

Bibelen er ikke som nogen anden bog. Ifølge apostlen Peter blev profeterne drevet af Helligånden på en sådan måde, at indholdet i deres budskab kom fra Gud. Det var ikke noget, de selv fandt på. I stedet for at være ”udspekulerede fabler“ (2 Pet 1,16) er Bibelens profetiske budskab af guddommelig oprindelse, og det er derfor sandt og til at stole på. ”Drevet af Helligånden har mennesker sagt det, der kom fra Gud“ (2 Pet 1,21). Det var Gud selv, der var aktiv i åbenbaringsprocessen, hvor han gjorde sin vilje kendt gennem udvalgte mennesker.

Direkte verbal kommunikation mellem Gud og bestemte mennesker er en utvetydig kendsgerning i Bibelen. Derfor har Bibelen en særlig, guddommelig autoritet, og vi er nødt til at medtage det guddommelige element i vores fortolkning og forståelse af Skriften. Når Gud er den ultimative forfatter af de bibelske bøger, kan de med rette kaldes ”De hellige Skrifter“ (Rom 1,2; 2 Tim 3,15).

De blev også givet af praktiske årsager. Ethvert skrift er ”nyttigt til undervisning, til bevis, til vejledning og til opdragelse i retfærdighed, så at det menneske, som hører Gud til, kan blive fuldvoksent, udrustet til al god gerning“ (2 Tim 3,16-17).

Vi har også brug for Helligåndens hjælp til at anvende det, Gud har åbenbaret i sit ord, i vores liv. Ifølge apostlen Peter er forståelsen af Guds åbenbarede ord ikke et spørgsmål om vores egne meninger. Vi har brug for Guds Ord og Helligånden for at kunne forstå dets betydning på rette måde.

Bibelen siger også: ”Gud Herren gør ikke noget, førend han har åbenbaret sine planer for sine tjenere, profeterne“ (Amos 3,7). De bibelske ord for ”åbenbaring“ i deres forskellige former, udtrykker tanken om, at noget, der før var skjult, nu er blevet afsløret eller gjort tydeligt og derfor er blevet kendt og åbenbart. Som mennesker har vi brug for en sådan afsløring eller åbenbaring; for vi er syndere, adskilt fra Gud på grund af vores synd og derfor afhængige af, at han gør sin vilje kendt for os.

`Til at tænke over. Det er svært nok at adlyde Bibelen, selv når vi tror på dens guddommelige oprindelse. Hvad ville der ske, hvis vi kom til at tvivle på eller sætte spørgsmålstegn ved dens guddommelige oprindelse?`