---
title:  Sådan virker inspirationen
date:  06/04/2020
---

Gud benytter sig af sprog til at åbenbare sin vilje over for mennesker. Derfor er det muligt at nedskrive guddommelig åbenbaring. Men som vi allerede har set, er Bibelen et resultat af, at Gud gennem Helligånden har beskyttet sit budskab og åbenbaret sandheder til os gennem menneskelige instrumenter. Derfor kan vi med rette forvente den grundlæggende enighed, som vi rent faktisk ser i hele Bibelen lige fra Første Mosebog til Johannes’ Åbenbaring. Sammenlign fx 1 Mos 3,14-15 med Åb 12,17.

`Læs 2 Pet 1,21 2 Tim 3,16 5 Mos 18,18. Hvad siger disse tekster om Bibelens inspiration?`

Hele Skriften er guddommeligt inspireret, selv om ikke alle dele er lige inspirerende at læse eller nødvendigvis lige anvendelige for os i dag. Afsnittene om de jødiske fester blev fx inspireret, selv om vi ikke i dag skal følge dem. Men vi skal lære noget fra hele Bibelen, selv de dele, som ikke er lette at læse eller forstå, eller som ikke specielt er anvendelige for os nu.

Ikke alt i Bibelen var direkte eller overnaturligt åbenbaret. Nogle gange benyttede Gud skribenter, som grundigt undersøgte ting eller brugte allerede eksisterende dokumenter til at videregive hans budskab (se Jos 10,13; Luk 1,1-3).

Men også i sådanne tilfælde er hele Skriften inspireret (2 Tim 3,16). Derfor siger Paulus, at ”alt“ var skrevet, ”for at vi skal lære af det, så vi med udholdenhed og med den trøst, som Skrifterne giver os, kan fastholde håbet“ (Rom 15,4).

”Bibelen oplyser, at Gud er dens forfatter; alligevel er den skrevet af mennesker, og de forskellige forfatteres særpræg afspejles i bøgernes forskelligartede stil. De sandheder, de indeholder, er alle sammen ‘indblæst af Gud’ (2 Tim 3,16); men de fremstår på menneskers sprog“ (Ellen White, Mod en bedre fremtid, s. 10-11).

`Til at tænke over. I dag findes der bibelforskere, der fornægter guddommeligt forfatterskab til mange dele af Bibelen, og til og med afviser mange afgørende læresætninger som Skabelsen, udgangen af Egypten eller opstandelsen. Hvorfor er det så vigtigt, at vi ikke engang åbner den dør til tvivl på klem? Er det op til os at dømme Guds Ord?`