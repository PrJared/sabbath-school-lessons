---
title:  Forstå Bibelen i tro
date:  09/04/2020
---

`Læs Hebr 11,3.6. Hvorfor er tro så betydningsfuld for vores forståelse af Gud og hans Ord? Hvorfor er det umuligt at behage Gud uden tro?`

Al sand oplæring finder sted i forbindelse med tro. Det er den indbyggede tro hos et barn, der gør det i stand til at lære nye ting. Det er et tillidsfuldt forhold, der vejleder barnet til at lære de basale og grundlæggende sider ved live, og kærlighed. Kundskab og forståelse vokser derfor ud af et kærligt tillidsforhold.

På lignende måde spiller en dygtig musiker et musikstykke godt, når vedkommende ikke alene mestrer de tekniske færdigheder, der gør en i stand til at spille et instrument, men når han eller hun udtrykker kærlighed til musikken, komponisten og til instrumentet. På samme måde forstår vi ikke Bibelen ret, når vi går til den med en skeptisk indstilling eller metodemæssig tvivl. Det kan vi kun, hvis vi kommer med en kærlighedens og troens ånd. Apostlen Paulus skrev: ”uden tro er det umuligt at behage ham [Gud]“ (Hebr 11,6). Det er altså nødvendigt at studere Bibelen i tro og anerkende dens overnaturlige oprindelse i stedet for kun at betragte den som en menneskelig bog.

Syvendedags adventister har tydeligt udtrykt denne opfattelse af Bibelens overnaturlige oprindelse i det første af vores grundlæggende trospunkter. Der siges det: ”Den hellige Skrift, Det gamle og Det nye Testamente er Guds skrevne ord. Det er givet ved guddommelig inspiration gennem hellige Guds mænd, der talte og skrev, drevet af Helligånden. I sit ord har Gud overgivet mennesket den kundskab, der er nødvendig for menneskets frelse. Den hellige Skrift er en ufejlbarlig åbenbaring af Guds vilje. Den er en rettesnor for menneskets liv og vandel, den autoritative åbenbaring af trospunkter og den pålidelige beretning om Guds gerninger i historien. (2 Pet 1,20-21; 2 Tim 3,16-17; Sl 119,105; Ordsp 30,5-6; Es 8,20; Joh 17,17; 1 Thess 2,13; Hebr 4,12)“.

`Til at tænke over. Hvad går man glip af i forståelsen af Bibelen, hvis man ikke studerer den i tro? Hvorfor er en sådan tro ikke blind? Læser man uden forstand, hvis man læser i tro?`