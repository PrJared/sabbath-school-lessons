---
title:  Bøger og deres budskab
date:  14/05/2020
---

De største enheder i Bibelen er dens bøger. Bibelske bøger blev skrevet med forskellig hensigt og under forskellige omstændigheder. Nogle var profetiske budskaber; andre var samlinger, som fx Salmernes Bog. Der er historiske bøger som 1. og 2. Kongebog, og der er breve til forskellige menigheder skrevet af Paulus og andre.

I vores forsøg på at forstå en bogs betydning og budskab, er det vigtigt at begynde med dens forfatterskab og baggrund. Mange af Bibelens bøger tilskrives en forfatter. De første fem bøger i Det Gamle Testamente siges at være skrevet af Moses (Jos 8,31-32; 1 Kong 2,3; 2 Kong 14,6; 21,8; Ezra 6,18; Neh 13,1; Dan 9,11-13; Mal 4,4). Det bekræftes af Jesus (Mark 12,26; Joh 5,46-47; Joh 7,19) og apostlene (ApG 3,22; Rom 10,5). I andre tilfælde bliver de bibelske forfattere ikke identificeret. For eksempel ved vi ikke, hvem der skrev Ruths og Esters bog eller de mange historiske bøger som Samuelsbøgerne, Kongebøgerne og Krønikebøgerne.

`Læs 1 Mos 15,1-5 1 Mos 22,17-18. Hvilken betydning har det for os, at Moses skrev Første Mosebog?`

De fire sidste Mosebøger blev selvfølgelig skrevet efter udgangen af Egypten. Men fordi Første Mosebog er grundlæggende som en historie om Guds handlinger fra skabelsen til patriarkernes tid, er det logisk at antage, at den blev skrevet før udgangen af Egypten.

”Som årene gik, og han vandrede med sine hjorde på ensomme steder og spekulerede på sit folks undertrykkelse, tænkte han på Guds handlemåde med hans fædre og på de løfter, som var det udvalgte folks arv, og dag og nat bad han for Israel. Himmelske engle omgav ham med deres lys. Her skrev han Første Mosebog under Helligåndens inspiration“ (Ellen White, Patriarker og profeter, s. 126).

Med Første Mosebog bliver vi fortalt ikke alene om vores oprindelse, men også om frelsesplanen, og hvordan Gud ville genløse den faldne menneskehed. Den plan bliver endnu mere tydelig gennem den pagt, som Gud indgår med Abraham, og som indeholder løftet om gennem ham at oprette et stort folk, som skulle være ”så talrige som himlens stjerner og som sandet ved havets bred“ (1 Mos 22,17).

`Til at tænke over. Hvilke andre sandheder lærer vi gennem Første Mosebog, sandheder, som måske ellers ikke ville være kendt? Hvad siger det om, hvor vigtig Bibelen er for vores tro?`