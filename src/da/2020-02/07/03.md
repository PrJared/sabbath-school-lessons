---
title:  Ord og deres betydning
date:  11/05/2020
---

På ethvert sprog er der ord, der har en så rig og dyb mening, at det er vanskeligt at finde et enkelt ord på et andet sprog som en fyldestgørende oversættelse. Sådanne ord kræver et grundigt studium af deres anvendelse i Bibelen for at forstå bredden af deres betydning.

`Læs 1 Kong 3,6 Sl 57,4; 66,20; 143,8; Mika 7,20. Hvordan viser Gud sin godhed og trofasthed mod sine skabte væsener?`

Det hebraiske ord chesed (på dansk ofte oversat med trofasthed) er et af de rigeste og mest indholdsrige ord i Det Gamle Testamente. Det beskriver Guds kærlighed, barmhjertighed, nåde og hans pagtstroskab over for sit folk. I de få teksthenvisninger ovenover har vi set, at Gud viser sin ”tjener David stor godhed (chesed)“ (1 Kong 3,6). Han ”sender sin godhed (chesed) og troskab“ (Sl 57,4). Med hensyn til Israel vil han vise ”troskab mod Jakob, og trofasthed (chesed) mod Abraham“ (Mika 7,20). Der er skrevet adskillige bøger om ordet chesed, som forsøger at sammenfatte dybden i Guds barmhjertighed og kærlighed over for os.

`Læs 4 Mos 6,24-26 Job 3,26 Sl 29,11 Es 9,6; 32,17. Hvad er den ”fred“ eller shalom, som disse tekster omtaler?`

Det hebraiske ord shalom bliver ofte oversat med ”fred“. Men ordets betydning er langt dybere og bredere end det. Det kan også oversættes med ”helhed, fuldstændighed og velbefindende“. Guds velsignelser og godhed holder os i en tilstand af shalom, som er en gave fra Gud (4 Mos 6,24-26).

Som en modsætning fører Jobs vanskelige erfaring til en situation, hvor han ikke får ”fred, ikke hvile“, for han mangler shalom. I vores hektiske verden er det en stor velsignelse at kunne byde sabbatten velkommen med ordene Shabbat shalom, for vores samfund med Gud giver os den bedst tænkelige fred og helhed, som vi ønsker i vores tilværelse.

`Til at tænke over. Hvordan kan vi opleve virkeligheden af, hvad disse ord betyder, selv om vi ikke altid forstår dybden i den oprindelige betydning af dem og uanset, hvilket sprog vi taler og læser?`