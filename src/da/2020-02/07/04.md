---
title:  Gentagelse, ordspil og betydning
date:  12/05/2020
---

I hebraisk tankegang er der mange måder at udtrykke tanker og ideer på, som forstærker og understreger deres betydning. I modsætning til europæiske sprog, indeholder hebraisk ingen tegnsætning, så sprogets opbygning har udviklet andre måder at kommunikere sådanne tanker på.

`Læs 1 Mos 1,26-27 Es 6,1-3. Hvilke ord gentages i hver af disse tekster? Hvad er betydningen af, at sådanne ord gentages i en tekst?`

En måde, hvorved de hebraiske forfattere kunne understrege en bestemt egenskab hos Gud, var ved at gentage den tre gange. Når skabelsesberetningen når højdepunktet i Guds skabergerning, understreger teksten den enestående betydning, menneskets skabelse har. Udtrykket bara’, ”at skabe“, har altid kun Gud som grundled. Det betyder, at det kun er Gud, der har magt til at skabe uden at være afhængig af forud eksisterende materie. I 1 Mos 1,27 beskrives menneskets skabelse: ”Gud skabte mennesket i sit billede; i Guds billede skabte han det, som mand og kvinde skabte han dem.“ Bemærk den trefoldige gentagelse af ordet ”skabte“. På den måde understreger Moses, at menneskene er skabt af Gud, og at de er skabt i hans billede. Det var disse sandheder, han ønskede at lægge vægt på.

I Esajas’ syn og kald, gentager seraferne ordene ”Hellig, hellig, hellig er Hærskarers Herre“ (Es 6,3). Eftertrykket ligger på Guds hellighed, hvis tilstedeværelse fylder templet. Vi ser også denne hellighed gennem Esajas’ ord, når han står foran den Almægtige: ”ve mig, det er ude med mig!“ (Es 6,5). Selv en profet som Esajas skammede sig over sin egen uværdighed, da han oplevede Guds hellighed og karakter. Selv her, længe før Paulus kommer med en udlægning af menneskenes syndighed og behov for en frelser (Rom 1-3), ser vi, at Bibelen giver udtryk for menneskehedens syndige natur selv hos et ”godt“ menneske som Esajas.

I Dan 3 har vi en gentagelse (med variationer) af udtrykket ”den billedstøtte, kong Nebukadnesar havde opstillet“ (Dan 3,1.2.3.5.7.12.14.15.18). Dette udtryk eller variationer af det, gentages 10 gange i kapitlet for at vise kontrasten mellem Nebukadnesars trodsige handlig mod det billede, som Gud gennem Daniel havde åbenbaret for ham (Dan 2,31-45). Det, der lægges vægt på her, er, hvordan et menneske forsøger at gøre sig selv til en gud, som skal tilbedes i modsætning til den eneste sande Gud, som alene er tilbedelse værdig.