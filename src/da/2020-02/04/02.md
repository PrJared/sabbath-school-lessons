---
title:  Tradition
date:  19/04/2020
---

Tradition er i sig selv ikke dårlig. Det giver gentagne handlinger i vores hverdag en vis rutine og struktur. Det kan hjælpe os til at have forbindelse med vores rødder. Det er derfor ikke nogen overraskelse, at tradition spiller en vigtig rolle i religion. Men der er også visse farer forbundet med tradition.

`Læs Mark 7,1-13. Hvordan reagerede Jesus på nogle af sin tids traditioner?`

De traditioner, som Jesus mødte, var med omhu blevet videregivet fra lærer til elev i det jødiske samfund. På Jesu tid havde traditionerne opnået en stilling på lige fod med Skriften. Men traditioner har en tendens til at vokse over lange tidsperioder og samle flere og flere detaljer og sider, som ikke til at begynde med var en del af Guds ord og plan. Disse menneskeskabte traditioner, som blev støttet og fremmet af respekterede religiøse ledere (se Mark 7,3.5), står ikke på samme niveau som Guds bud (se Mark 7,8-9). De var menneskeskabte traditioner, og i sidste ende nåede de et punkt, hvor de satte ”Guds ord ud af kraft“ (Mark 7,13).

`Læs 1 Kor 11,2 2 Thess 3,6. Hvordan kan vi skelne mellem Guds Ord og menneskelige traditioner? Hvorfor er det vigtigt at skelne mellem dem?`

Guds levende ord skaber i os en ærbødig og trofast holdning. Denne trofasthed fører til visse traditioner. Men vi må altid være loyale over for den levende Gud, som har åbenbaret sin vilje i Guds skrevne ord. Bibelen har en helt enestående rolle, som overgår al menneskelig tradition. Bibelen står højere og langt over alle traditioner, også de gode. Traditioner, som vokser frem af vores erfaringer med Gud og hans ord, må hele tiden prøves med den hellige skrifts målestok.

`Til at tænke over. Hvilke ting foretager vi os som kirke, der kan komme ind under rubrikken tradition? Hvorfor er det altid vigtigt at skelne mellem dem og Bibelens lære? Del dine tanker med klassen på sabbatten.`