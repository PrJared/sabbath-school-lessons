---
title:  Fornuft
date:  22/04/2020
---

`Læs 2 Kor 10,5-6 Ordsp 1,7; 9,10. Hvorfor er lydighed mod Kristus så vigtigt? Hvorfor er det at frygte Gud begyndelsen til visdom?`

Gud har givet os evnen til at tænke og ræsonnere. Enhver menneskelig handling og ethvert teologisk argument forudsætter vores evne til at tænke og drage slutninger. Vi støtter ikke en ufornuftig tro. Men i kølvandet på det 18. århundredes oplysningstid fik den menneskelige fornuft især i den vestlige verden en ny og meget dominerende rolle.

I modsætning til tanken om, at al vores viden er baseret på sanseoplevelser, anser et andet synspunkt den menneskelige fornuft som den største kilde til kundskab. Dette synspunkt, som kaldes rationalisme, er ideen om, at sandhed ikke er sensorisk, men intellektuel og opnås ved hjælp af fornuften. Der eksisterer med andre ord visse sandheder, og kun vores fornuft kan opfatte og forstå. Det sætter den menneskelige fornuft på prøve. Fornuft blev den nye autoritet, som alt andet skulle bøje sig for, også kirken – selv Bibelens autoritet som Guds Ord. Alt, som ikke var selvindlysende for den menneskelige fornuft, blev forkastet og dets berettigelse betvivlet. Denne holdning fik indflydelse på store dele af Bibelen. Alle mirakler og Guds overnaturlige handlinger som fx Jesu legemlige opstandelse, jomfrufødslen, eller en seks dages skabelsesuge, for at nævne nogle få, blev ikke længere betragtet som sande og pålidelige.

Men sandheden er, at vi bør huske, at selv vores tankegang er påvirket af synd. Menneskets sind er formørket og fremmed for livet i Gud (Ef 4,18). Vi har brug for at blive oplyst af Guds Ord. Gud er vores skaber, og bibelsk set er vores menneskelige fornuft ikke skabt som noget, der skal fungere selvstændigt eller uafhængigt af Gud. ”At frygte Herren er begyndelsen til visdom“ (Ordsp 9,10; sml. med Ordsp 1,7). Det er kun, når vi accepterer Guds åbenbaring, givet gennem Guds skrevne ord, som højeste autoritet i vores liv og er villige til at følge det, der er skrevet i Bibelen, at vi kan ræsonnere rigtigt.

`Til at tænke over. For nogle århundreder siden lavede den amerikanske præsident Thomas Jefferson sin egen udgave af Det Nye Testamente, hvor han fjernede alt det, der efter hans mening gik imod fornuften. Borte var næsten alle Jesu mirakler, også hans opstandelse. Hvad fortæller det om den menneskelige fornufts begrænsninger i forståelsen af sandhed?`