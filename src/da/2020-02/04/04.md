---
title:  Kultur
date:  21/04/2020
---

Vi tilhører alle, og er alle del af en bestemt kultur. Og vi bliver alle påvirket og dannet af vores kultur. Det undgår ingen af os. Tænk på, hvor stor en del af Det Gamle Testamente der beretter om, hvordan det gamle Israel blev fordærvet af kulturerne omkring dem. Hvad får os til at tro, at vi er anderledes eller bedre i dag?

Guds Ord er også givet i en bestemt kultur, selv om det ikke er begrænset til den ene kultur. Kulturelle faktorer vil uundgåeligt påvirke vores forståelse af Bibelen, men vi må ikke miste det faktum af syne, at Bibelen også når ud over etablerede kulturelle etniske kategorier, verdensriger og social status. Det er en af grundene til, at Bibelen overgår enhver menneskelig kultur og også er i stand til at forvandle og korrigere de syndige elementer, vi finder i alle kulturer.

`Læs 1 Joh 2,15-17. Hvad mener Johannes, når han siger, at vi ikke skal elske det, som er i verden? Hvordan kan vi leve i verden uden at have en verdslig mentalitet?`

Kultur er som alle andre sider ved Guds skaberværk påvirket af synd. Også kultur skal derfor dømmes af Gud. Det er rigtigt, at nogle sider af vores kultur passer meget godt med vores tro, men vi må altid være påpasselige med at skelne mellem dem. Ideelt set burde en bibelsk tro om nødvendigt udfordre den eksisterende kultur og skabe en modkultur, som er tro imod Guds Ord. Med mindre vi har noget, som kommer ovenfra, og som er fast forankret i os, vil vi hurtigt komme til at give efter for det, der omgiver os.

Ellen White giver os følgende indsigt: ”Kristi efterfølgere skal være adskilt fra verden, når det gælder principper og interesser, men de skal ikke isolere sig fra verden. Frelseren blandede sig hele tiden med mennesker, ikke for at opmuntre dem i noget, der ikke var i overensstemmelse med Guds vilje, men for at opløfte og forædle dem“ (Ellen White, Counsel to Parents, Teachers, and Students Regarding Christian Education, s. 323).

`Til at tænke over. Hvilke sider ved din kultur er i direkte modstrid med bibelsk tro? Hvordan kan vi stå fast imod de sider af kulturen, som forsøger at ødelægge vores tro?`