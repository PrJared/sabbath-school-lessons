---
title:  Erfaring
date:  20/04/2020
---

Læs Rom 2,4 Tit 3,4-5. Hvordan erfarer vi Guds godhed, overbærenhed, langmodighed, tilgivelse og kærlighed? Hvorfor er det vigtigt, at vores tro ikke kun er en abstrakt, intellektuel kundskab, men noget vi faktisk erfarer? Men er det muligt, at vores erfaringer kan komme i konflikt med Bibelen eller til og med føre os på forkert vej i vores tro?

Erfaringer er en del af vores menneskelige eksistens. De påvirker stærkt vores følelser og tanker. Gud har skabt os på en sådan måde, at vores forhold til hans skaberværk og til ham selv er nært knyttet til og formet af vores erfaringer.

Det er Guds ønske, at vi erfarer skønheden i personforhold, i kunst og musik og i alt det vidunderlige i naturen. Han ønsker også, at vi skal opleve glæden i hans frelse og kraften i hans ords løfter. Vores religion og tro er mere end kun doktriner og fornuftsmæssige beslutninger. Det, vi erfarer, præger i høj grad vores opfattelse af Gud og også vores forståelse af hans ord. Men vi har også brug for klart at se, hvor begrænsede og utilstrækkelige vores erfaringer er, når det handler om at kende Guds vilje.

`Læs 2 Kor 11,1-3. Hvilken advarsel finder vi her? Hvad siger det om begræns-ningerne ved at stole på vores erfaringer?`

Erfaringer og oplevelser kan være meget bedrageriske. I forhold til Bibelen må erfaringerne have deres rette plads. De må oplyses og dannes efter Bibelen og fortolkes ud fra Bibelen. Til tider ønsker vi at opleve noget, der ikke er i harmoni med Guds Ord og hans vilje. I de situationer må vi lære at stole på Guds Ord på trods af vores egne erfaringer og ønsker. Vi må være på vagt, så vi sikrer os, at selv vores erfaringer altid er i harmoni med Guds Ord og ikke går imod Bibelens klare lære.

`Til at tænke over. En tro, hvor kærlighed til Gud og kærlighed til andre (se Mark 12,28-31) er de vigtigste bud, er klart en tro, hvor erfaringer og oplevelser er vigtige. Men hvorfor er det også afgørende, at vi altid tester vores erfaringer med Guds Ord?`