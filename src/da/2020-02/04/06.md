---
title:  Bibelen
date:  23/04/2020
---

Helligånden, som har åbenbaret og inspireret Bibelens indhold, vil aldrig lede os imod Guds Ord eller bort fra Bibelen. For syvendedags adventister har Guds Ord en højere autoritet end menneskelige traditioner, erfaringer, fornuft eller kultur. Bibelen alene er den norm, som alt andet skal prøves op imod.

`Læs Joh 5,46-47 Joh 7,38. Hvad var for Jesus Kristus den afgørende kilde til at forstå åndelige spørgsmål? Hvordan bekræfter Bibelen, at Jesus er den sande Messias?`

Nogle mennesker påstår, at de har fået særlige ”åbenbaringer“ og instruktion fra Helligånden; men deres budskab går direkte imod Bibelens budskab. For dem har ”Helligånden“ fået en større autoritet end Guds Ord. Alle, som gør Guds skrevne og inspirerede ord til intet, og går bort fra dets tydelige budskab, begiver sig ud på farlig grund, og følger ikke Guds Ånds ledelse. Bibelen er vores eneste værn. Kun den er en pålidelig norm for alt, der har med tro og praksis at gøre.

”Gennem Skriften taler Helligånden til os og indprenter os sandheden. På denne måde afslører og udrydder den fejltagelser. Ved sandhedens Ånd, der virker gennem Guds Ord, underlægger Kristus sig sit udvalgte folk“ (Ellen White, Jesu liv, side 489).

Vi må aldrig få den opfattelse, at Helligånden skal erstatte Guds Ord. Han arbejder derimod i harmoni med og gennem Bibelen for at drage os til Kristus. Derved gør han Bibelen til den eneste norm for sand bibelsk åndelighed. Bibelen giver god lære (se 1 Tim 4,6), og er som Guds Ord pålidelig, og fortjener vores fulde anerkendelse. Det er ikke vores opgave at dømme Skriften. I stedet har Guds Ord ret og autoritet til at dømme os og vores tankegang. Den er trods alt Guds eget skrevne ord.

`Til at tænke over. Hvorfor er Bibelen en mere sikker vejleder i åndelige spørgsmål end vores subjektive indtryk? Hvilke konsekvenser har det, når vi ikke godtager Bibelen som den standard, hvormed vi skal prøve al lære og også vores åndelige erfaring? Hvis private åbenbaringer havde det afgørende ord i åndelige spørgsmål, hvorfor ville det kun føre til kaos og fejltagelser?`