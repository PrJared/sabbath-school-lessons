---
title:  Esajas, Hizkija og Sankerib
date:  01/06/2020
---

`Læs Es 36,1-3;37,14-38. Hvordan befrier Gud sit folk i denne beskrivelse af et massivt assyrisk angreb på Juda?`

I 701 f.Kr. gik Sankerib til angreb på Juda. Beretningen findes i Skriften. Den gengives også på flere måder af Sankerib selv. I hans historiske annaler som er blevet fundet i hovedstaden Nineve, praler han: ”Jeg har belejret og indtaget seksogfyrre af hans [Hizkijas] befæstede byer og utallige mindre landsbyer i deres omegn.“ I Sankeribs palads i Nineve fejrede han sejren over den judæiske by Lakish ved at dække væggene i et centralt rum i paladset med relieffer, der beskriver hans belejring og kamp mod byen.

Nylige udgravninger af Lakish har vist resterne af den massive ødelæggelse af byen, efter at den blev brændt ned af Sankerib. Men Jerusalem blev mirakuløst reddet. Sankerib er kun i stand til at prale af følgende: ”Med hensyn til judæeren Hizkija lukkede jeg ham inde i byen som en fugl i et bur.“ Der er ingen beskrivelse af, at han ødelagde Jerusalem, og ingen optegnelse af, at fanger blev taget og ført bort som slaver.

Det er rigtigt, at Jerusalem blev belejret. Men Bibelen fortæller, at belejringen kun varede en enkelt dag; for Herrens engel befriede Jerusalem. Esajas havde forudsagt: ”Dette siger Herren om Assyriens konge: Han kommer ikke ind i denne by, skyder end ikke en pil derind, går ikke imod den med skjolde og kaster ikke en vold op omkring den. Ad den vej, han kom, skal han vende tilbage; ind i denne by kommer han ikke, siger Herren. Jeg beskytter denne by og frelser den, for min og min tjener Davids skyld“ (Es 37,33-35).

Det er interessant, at kun Lakish bliver beskrevet i den assyriske hovedstad Nineve. Jerusalem findes ikke beskrevet på væggene. Sankerib kunne kun prale af sin sejr over Lakish. Resultatet af styrkeprøven mellem himlens Gud og de assyriske guder ses i befrielsen af Guds folk. Han så Assyriens angreb. Han hørte Hizkijas bøn. Gud griber ind i historien.

`Til at tænke over. Husk, at den Gud, som på mirakuløs vis befriede Israels folk på den tid og det sted, er den samme Gud, som du beder til, har tillid til og stoler på i dag.`