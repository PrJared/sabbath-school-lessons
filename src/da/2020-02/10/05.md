---
title:  Den historiske Jesus
date:  03/06/2020
---

`Læs Matt 26,57-67 Joh 11,45-53; 18,29-31. Hvem var Kajfas, og hvilken rolle spillede han i forbindelse med Jesu død? Hvem var Pontius Pilatus, og hvordan blev hans beslutning afgørende for Rådet, så de kunne opnå det, de ville?`

Kajfas var ypperstepræst og tog initiativet til komplottet om at slå Jesus ihjel. Hans eksistens bliver også omtalt af Josefus, den jødiske historieskriver, som skrev for romerne. ”Han fratog også Josef, som også blev kaldt Kajfas, hans embede som ypperstepræst, og udnævnte Jonatan, søn af Ananus, den tidligere ypperstepræst, til at overtage efter ham“ (Josefus, Complete Works (Grand Rapids, MI: Kregel Publications, 1969), bog 18, kap. 4, s. 381).

I 1990 blev der fundet en familiegrav syd for Jerusalem, som indeholdt tolv knogleskrin. Mønter og potteskår fra graven dateres til midten af det første århundrede e.Kr. Det mest dekorerede af disse knogleskrin, som indeholdt flere set knogler, indeholder navnet ”Josef, søn af Kajfas“. Mange forskere mener, at dette var Kajfas’ grav og knogleskrin, den Kajfas, som var direkte involveret i Jesu død.

I 1961 fandt man en inskription på en sten i amfiteatret i Cæsarea Maritima, som bar navnet Pontius Pilatus, som var statholder i Judæa under kejser Tiberius.

I begge disse tilfælde er eksistensen af nogle af de vigtigste personer, forbundet med Jesu død, blevet bekræftet af historien.

Verdslige historieskrivere fra de første to århundreder taler også om Jesus af Nazaret. Den romerske historieskriver Tacitus skriver om Jesus, hans henrettelse under Pontius Pilatus i Tiberius’ regeringstid, og om tidlige kristne i Rom. Plinius den yngre, en Romersk guvernør, skriver i 112-113 e.Kr. til kejser Trajan og spørger, hvordan han skal behandle de kristne. Han beskriver, hvordan de mødes på en bestemt dag, før det bliver lyst, og synger lovsange til Jesus som til en gud.

Disse arkæologiske opdagelser og historiske kilder giver en ekstra, ikke-bibelsk ramme for Jesu eksistens og tilbedelsen af ham inden for de første 50 år efter hans død. Evangelierne er de primære kilder om Jesus, og vi bør studere dem grundigt for at lære mere om Jesus og hans liv.

`Til at tænke over. Hvorfor må vi lære ikke at gøre vores tro afhængig af arkæologiske fund, selv om det er rart at have dem som en støtte for vores tro?`