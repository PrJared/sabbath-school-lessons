---
title:  Daniel, Nebukadnesar og Babylon
date:  02/06/2020
---

I juli 2007 arbejdede en forsker fra universitet i Wien på et projekt i Det Britiske Museum, da han fandt en tavle fra den babyloniske kong Nebukadnesars tid. På tavlen fandt han navnet ”Nebusarsekim“, navnet på en babylonisk stormand, som omtales i Jer 39,3. Nebusarsekim er en af mange, både konger og stormænd, som takket være arkæologien er blevet genopdaget fra Daniels og Nebukadnesars tid.

`Læs Dan 1 og 5. Daniel valgte i landflygtighed at forblive tro mod Gud. Han tog som helt ung beslutning om at følge Guds principper. Ville Gud mon have kaldt ham som profet, hvis han ikke havde truffet disse valg?`

Daniel ”satte sig for“ (Dan 1,8) at forblive trofast over for Gud både i det, han spiste, og i sit bønneliv. Disse gode vaner, som blev dannet tidligt i hans liv, blev det mønster, der ville give ham styrke gennem hele hans lange liv. Resultatet var en klar tankegang, visdom og forståelse, som kom fra Gud. Det blev anerkendt af Nebukadnesar og Belshassar, så han blev ophøjet til den højeste stilling i riget. Men det er endnu vigtigere, at det førte til kong Nebukadnesars omvendelse (Dan 4,31-34).

Nebukadnesar var søn af Nabopalassar. Sammen opbyggede de en storslået by, hvis lige ikke fandtes i oldtidens verden (Dan 4,27). Byen Babylon var kæmpestor med over 300 templer, et udsøgt palads, og omringet af store dobbelte mure, som var 3,5 og 7 meter tykke. I murene var der indsat otte store porte, som alle var opkaldt efter de vigtigste babyloniske guder. Den mest berømte er Ishtarporten, som blev udgravet af tyskere og genopbygget i Pergamon-museet i Berlin.

I Dan 7,4 beskrives Babylon som en løve med ørnevinger. Processionsgaden, der førte op til Ishtarporten, var beklædt med billeder af 120 løver. Et billede af en kæmpeløve, der angriber et menneske, blev også fundet under udgravningerne, og befinder sig stadigvæk uden for byen. Alt dette bevidner, at løven var et passende symbol på det store Babylon. Bibelsk historie og dens profetiske budskab er blevet bekræftet.

`Til at tænke over. Dan 1,8 siger, at Daniel ”satte sig for“. Hvad betyder det? Er der ting, du bør ”sætte dig for“ at gøre eller ikke gøre?`