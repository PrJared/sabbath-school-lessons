---
title:  David, Salomo og kongedømmet
date:  31/05/2020
---

Davids og Salomos kongedømme repræsenterer guldalderen i Israels historie. Men hvad nu, hvis David og Salomo ikke eksisterede, som nogle påstår? Hvad nu, hvis deres rige ikke var så omfattende, som Bibelen beskriver, som nogle også påstår? Uden David ville der ikke være et Jerusalem, nationens hovedstad (2 Sam 5,6-10). Uden David ville der ikke være noget tempel bygget af hans søn Salomo (1 Kong 8,17-20). Og uden David ville der ikke være nogen fremtidig Messias; for det er gennem Davids slægt, at Messias loves (Jer 23,5-6); Åb 22,16). Israels historie var nødt til at blive helt omskrevet. Men historien, som den fortælles i Bibelen, er lige netop, hvad der giver Israel og menigheden dens enestående rolle og opgave.

`Læs 1 Sam 17. Hvordan sikrer Gud en afgørende sejr for Israel? Hvem bruges til at vinde denne sejr? Hvor finder den sted?`

Læg mærke til den nøjagtige geografiske beskrivelse af frontlinjen i 1 Sam 17,1-3. Udgravningsstedet Khirbet Qeiyafa ligger på en høj nøjagtigt i det område, hvor Israels lejr beskrives i denne tekst. Nylige udgravninger på dette sted har åbenbaret en massivt befæstet garnisonsby fra Sauls og Davids tid med udsigt ud over dalen. To samtidige porte blev udgravet. Siden de fleste byer i Israel kun havde en enkelt byport, kan dette fund være med til at identificere stedet som Sha’arajim (1 Sam 17,52), som på hebraisk betyder ”to porte“.

Hvis det er tilfældet, har vi for første gang identificeret denne bibelske oldtidsby. I 2008 og 2013 fandt man to inskriptioner, som mange mener repræsenterer det ældste skrevne hebraiske, som nogen sinde er fundet. Den anden af disse inskriptioner nævner navnet Eshba’al, det samme navn som en af Sauls sønner havde(1 Krøn 9,39).

Ved udgravninger i den nordlige by Tel Dan fandt man i 1993 en storslået inskription, som var skrevet af kong Hazael af Damaskus, som fortæller om sin sejr over ”Israels konge“ og kongen af ”Davids hus“. Det er den samme måde, hvorpå Bibelen beskriver Davids kongehus, og det er et stærkt arkæologisk bevis på, at David var en historisk person, ganske som Bibelen siger.

`Til at tænke over. Hvad ville det betyde for vores tro, hvis kong David ikke har eksisteret, som nogle mennesker påstår?`