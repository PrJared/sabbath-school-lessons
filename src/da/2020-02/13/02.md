---
title:  Guds levende ord og Helligånden
date:  21/06/2020
---

Det er vigtigt at studere Guds Ord omhyggeligt og med de rette metoder. Men det er mindst lige så vigtigt, at vi omsætter det, vi lærer, i praksis. Det overordnede mål med at studere Bibelen ligger ikke i at få større kundskab, selv om det kan være godt. Målet er ikke at beherske Guds Ord, men at Guds Ord behersker os og forandrer vores liv og den måde, vi tænker på. Det er, hvad der virkelig tæller. At være villig til at leve i overensstemmelse med den sandhed, vi har lært, betyder at være villig til at underkaste sig den bibelske sandhed. Et sådant valg indbefatter til tider en intens kamp; for striden drejer sig om, hvem der skal dominere vores tanker og vores liv. Og når det kommer til stykket, er der kun to sider at vælge imellem.

`Læs Fil 2,12-16. Hvad siger disse vers om, hvordan vi skal leve?`

Ja, Gud arbejder i os; men han gør det gennem Helligånden, som er den eneste, som kan give os visdom til at forstå den hellige skrift. Desuden er vi som syndige mennesker ofte i modstrid med Guds sandheder, og overladt til os selv ville vi aldrig kunne adlyde Guds Ord (Rom 1,25; Ef 4,17-18). Uden Helligånden er der ingen hengivenhed over for Guds budskab. Der er intet håb, ingen tillid, ingen kærlighed som svar. Gennem Helligånden virker Gud i sandhed i os ”både at ville og at virke for hans gode vilje“ (Fil 2,13).

Helligånden er en lærer, der ønsker at lede os til en stadig dybere forståelse af Skriften og en glædesfyldt påskønnelse af Guds Ord. Han gør os opmærksom på sandhederne i Guds Ord og giver os ny indsigt i dets sandheder, så vores liv kommer til at blive kendetegnet af trofasthed og en kærlig lydighed mod Guds vilje. ”Ingen er i stand til at forklare Skrifterne uden Helligåndens hjælp. Men når du åbner Guds Ord med et ydmygt, lærevilligt hjerte, vil Guds engle være ved din side for at gøre indtryk på dig med beviser for sandheden“ (Ellen White, Selected Messages, 1. bd., s. 411). På den måde bliver åndelige ting tolket åndeligt (1 Kor 2,13-14), og vi bliver i stand til med glæde at følge Guds Ord ”hver morgen“ (Es 50,4-5).

`Til at tænke over. Fil 2,16 siger, at vi bør ”holde fast ved livets ord“. Hvad tror du, det betyder? Og hvordan gør vi det? Se også 5 Mos 4,4, som lærer noget lignende. Hvori består vores rolle i hele den proces?`