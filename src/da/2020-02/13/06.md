---
title:  Hukommelse og sang
date:  25/06/2020
---

`Læs Ef 5,19Kol 3,16. ”Jeg gemmer dit ord i mit hjerte, for ikke at synde mod dig“ (Sl 119,11).`

At lære Skriften udenad giver mange velsignelser. Når vi lagrer yndlingstekster fra Bibelen i vores sind, kan vi hente dem frem senere og bruge dem i nye og forandrede situationer. På den måde får Bibelen en direkte indflydelse på vores tanker og vores valg, og påvirker vores værdier og opførsel. At lære bibelvers udenad gør Bibelen levende i vores dagligliv. Det hjælper os også til at tilbede Gud og leve et trofast liv i overensstemmelse med Skriften.

At huske Skriften ord for ord er en fantastisk beskyttelse mod bedrag og falske fortolkninger. At lære Skriften udenad gør os i stand til at citere Bibelen, selv når vi ikke har adgang til en bibel. Det kan blive en enorm kraft for det gode, når vi møder fristelser, eller når vi udsættes for vanskelige udfordringer. At huske Guds løfter og fokusere på Guds Ord i stedet for på vores problemer, vil løfte vores tanker til Gud, som har tusindvis af måder, han kan hjælpe på, hvor vi ikke ser nogen.

`Hvordan kan det fæstne og styrke Guds Ord i vores sind, når vi synger det?`

At synge Bibelens ord kan også være en god måde at lære skriftsteder udenad. I sang er det lettere at huske Skriftens ord. At kombinere Bibelens ord med smukke melodier vil gøre, at vi husker dem bedre, og det vil være et effektivt middel til at dulme vores urolige sind. Bibeltekster, som sættes til enkle harmoniske melodier, kan synges af næsten alle og læres både af små børn og voksne. Skriften har inspireret mange berømte oratorier, symfonier og anden musik, som har været med til at danne og påvirke kristen kultur i mange århundreder. Kompositioner, som opløfter vores sind og retter vores tanker mod Gud og hans ord, er fantastiske velsignelser og en positiv indflydelse i vores liv.

”Musik hører med til gudstilbedelsen i de himmelske sale, og når vi synger lovsange, bør vi søge at komme i så nær samklang med de himmelske kor som muligt“ (Ellen White, Patriarker og profeter, s. 309).