---
title:  Lær af Jesus
date:  22/06/2020
---

Der findes intet bedre og mere inspirerende eksempel at følge end Jesus. Han kendte Skrifterne indgående og var villig til at følge Guds skrevne ord og leve efter det.

`Læs Luk 4,4.8.10-12. Hvordan bruger Jesus Skriften til at svare på Satans fristelser? Hvad fortæller det om, hvilken central rolle Skriften må have for vores tro, især når vi udsættes for fristelser?`

Jesus kendte Skrifterne godt. Han kendte Guds Ord så indgående, at han kunne gentage det udenad. En sådan fortrolighed med Guds skrevne ord må have været resultatet af tidligere kvalitetstid sammen med Gud ved at studere Skriften.

Hvis han ikke havde kendt Skriftens nøjagtige ord og den sammenhæng, de var sagt i, kunne han med lethed være blevet bedraget af Djævelen. Selv Djævelen citerede fra Skriften og brugte den til sin egen bedrageriske hensigt. Det er altså ikke nok kun at kunne citere Skriften, som Djævelen gjorde. Det er også nødvendigt at vide, hvad Skriften siger om bestemte emner og kende deres korrekte betydning. Kun en sådan fortrolighed med Guds Ord vil hjælpe os til, ligesom Jesus, ikke at blive bedraget af Guds modstander. Det vil gøre os i stand til at modstå Satans angreb. Igen og igen læser vi om, hvordan Jesus åbnede sine efterfølgeres sind, så de forstod Skriften, idet han henviste dem til, hvad ”der står skrevet“ (Luk 24,45-46: Matt 11,10; Joh 6,45; etc.). Han gik ud fra, at de, som læser Skrifterne, kan få en rigtig forståelse af deres betydning: ”Hvad står der i loven? Hvad læser du dér?“ (Luk 10,26). For Jesus var det, der stod skrevet i Skriften, normen for, hvordan vi skal leve.

I Joh 7,28 henviste Jesus – Ordet, som blev kød – sine efterfølgere tilbage til, hvad Skriften sagde. Det er kun gennem Bibelen, at vi ved, at Jesus er den lovede Messias. Det er Skriften, der vidner om ham (Joh 5,39). Jesus var selv villig til at rette sig efter Skrifterne, Guds Ord i skrevet form. Hvis han var villig til at gøre det, hvad siger det om, hvad vi også bør gøre?

`Til at tænke over. Hvilke erfaringer har du med at bruge Skriften i din kamp mod fristelser? Begyndte du at læse i Bibelen eller citere skriftsteder? Hvad skete der, og hvad har du lært af din erfaring?`