---
title:  Jesus versus Skriften?
date:  23/06/2020
---

`Læs Joh 5,45-47. Hvad siger Jesus i disse vers om sit forhold til Bibelen?`

Nogle mener, at Jesus talte i modsætning til Skriftens ord, Det Gamle Testamente, når han talte. De siger, at Jesu ord til og med står højere end Skriften.

I Det Nye Testamente læser vi, at Jesus sagde: ”I har hørt, at der er sagt … Men jeg siger jer“ (Matt 5,43-44; sml. med Matt 5,21-22.27-28.33-34.38-39). Da Jesus udtalte disse berømte ord i sin Bjergprædiken, forsøgte han ikke at fravige eller afskaffe Det Gamle Testamente, som nogle fortolkere mener. Han svarede på forskellige fortolkninger af Skriften og mundtlige traditioner, som blev brugt af nogle fortolkere på hans tid for at retfærdiggøre en opførsel over for andre mennesker, som Gud ikke accepterede og aldrig havde befalet, som fx at hade deres fjender (se Matt 5,43).

Jesus afskaffede ikke på nogen måde Det Gamle Testamente. Han forringede heller ikke dets autoritet. Tværtimod. Det er Det Gamle Testamente, som beviser, hvem han er. I stedet intensiverede han betydningen af udtalelser fra Det Gamle Testamente ved at vise os hen til Guds oprindelige hensigt.

At bruge Jesu autoritet til at diskvalificere Den hellige skrift eller rakke ned på visse dele af Bibelen som uinspirerede, er måske en af de mest udspekulerede og farlige måder at kritisere Skriften på, for det gøres i Jesu navn. Vi har Jesu eksempel på, hvor stor autoritet han gav Skriften, som på hans tid kun bestod af Det Gamle Testamente. Hvilke andre beviser har vi brug for med hensyn til, hvordan vi også bør betragte Det Gamle Testamente?

Jesus svækkede slet ikke Skriftens autoritet. Han opløftede i stedet hele tiden Skriften som en pålidelig og troværdig vejleder. Faktisk siger han utvetydigt i den samme Bjergprædiken: ”Tro ikke, at jeg er kommet for at nedbryde loven eller profeterne. Jeg er ikke kommet for at nedbryde, men for at opfylde“ (Matt 5,17). Og han fortsætter med at sige, at enhver, ”der bryder blot ét af de mindste bud og lærer mennesker at gøre det samme, skal kaldes den mindste i Himmeriget“ (Matt 5,19).

`Til at tænke over. Afgørende trospunkter som fx skabelsen (1 Mos 1-2) og synde-faldet (1 Mos 3) har deres grundlag i Det Gamle Testamente. Hvilke andre vigtige sandheder finder vi i Det Gamle Testamente, som senere bliver forstærket i Det Nye Testamente?`