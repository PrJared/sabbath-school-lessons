---
title:  Stille stunder med Guds Ord
date:  24/06/2020
---

Vores tilværelse har en tendens til at være hektisk og fyldt med travlhed og stress. Ofte er vi nødt til at arbejde hårdt for at overleve, for at kunne sætte mad på bordet. Andre gange, selv når vi har alle livets fornødenheder, slider og slæber vi, fordi vi hele tiden ønsker mere. Vi ønsker alle de ting, vi tror, vil gøre os lykkelige. Men som Salomo advarer om i Prædikerens Bog, sker det ikke altid.

Uanset, hvad årsagen er, kan vi have frygtelig travlt, og så er det meget let i vores travlhed at glemme Gud. Det er ikke, fordi vi ikke tror, men kun fordi vi ikke tilbringer kvalitetstid med at læse Guds Ord, bede og holde os nær til Gud, ”som holder dit liv og alle dine veje i sin hånd“ (Dan 5,23). Vi bliver så let distraheret af andre ting, så vi ikke oplever kvalitetstid med Gud. Vi har alle brug for øjeblikke, hvor vi bevidst sætter tempoet ned for at møde Jesus, som er vores frelser. Hvordan kan Helligånden tale til os, hvis vi ikke standser op for at lytte? De særlige stille stunder med Gud, hvor vi læser hans ord og kommunikerer med ham gennem bøn, er kilden til vores åndelige liv.

`Læs Sl 37,7; 46,11 62,2-3.6. Hvad fortæller disse vers om stille tid sammen med Gud? Hvorfor er stille stunder med Gud vigtige?`

Hvis du elsker nogen, synes du om at tilbringe tid alene sammen med den, du elsker. Vælg dig et sted, hvor du kan læse og tænke over Guds Ord uden forstyrrelser. I vores hektiske tilværelse kan det kun lykkes, hvis vi bevidst sætter et bestemt tidspunkt af for et sådant møde med Gud. Ofte er dagens begyndelse det bedste tidspunkt for disse minutter med stilhed og overvejelser. Sådanne øjeblikke før resten af dagens arbejde begynder, kan blive en velsignelse for hele resten af dagen, for de værdifulde tanker, du får, vil følge dig i mange timer. Men vær opfindsom og find det rigtige tidspunkt for din kvalitetstid, så du kan være sammen med Gud uden at blive forstyrret.

At have forbindelse med Bibelens levende Gud gennem bøn har større indflydelse på dit liv end noget andet. I sidste ende er det med til, at du mere og mere kommer til at ligne Jesus.

`Til at tænke over. Hvor bevidst er du om at tilbringe tid alene med Gud? Hvordan er din tid med ham? Hvordan er den med til at forstærke din oplevelse af Guds kærlighed og virkelighed?`