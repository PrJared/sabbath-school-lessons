---
title:  Beslutsomhed og tålmodighed
date:  17/06/2020
---

`Læs Gal 6,9. Paulus taler her om vores udholdenhed i at gøre godt mod andre. Men den samme holdning er nødvendig, når det gælder vanskelige spørgsmål. Hvorfor er beslutsomhed og tålmodighed vigtige, når problemer skal løses?`

Sand opnåelse kræver ihærdighed. Vi har en tendens til at betragte det, vi får med lethed med overfladiskhed. Vanskelighederne i Bibelen giver os anledning til at gruble og studere, og den beslutsomhed og tålmodighed, hvormed vi forsøger at finde en løsning, viser, hvor vigtig sagen er for os. Den tid, vi bruger på at studere Bibelen i et forsøg på at forstå mere af dens budskab, er tid vel anvendt. Måske er oplevelsen af ihærdigt studie af Skriften for at finde et svar en større velsignelse end selve løsningen på problemet, når vi til sidst finder den. Når vi finder en løsning på et vanskeligt spørgsmål, bliver den meget værdifuld for os.

Selv om du ikke umiddelbart kan løse et vanskeligt spørgsmål, betyder det ikke, at det ikke kan løses. Bemærkelsesværdigt ofte overser vi dette. Mange møder et vanskeligt spørgsmål i Bibelen og tænker en smule over det uden at kunne se noget svar og kommer med det samme til den slutning, at problemet ikke kan løses. Nogle sætter spørgsmålstegn ved, om Bibelen i det hele taget er til at stole på. Men vi må aldrig glemme, at det kan være, der findes en meget let løsning, selv om vi i vores begrænsede menneskelige visdom eller uvidenhed ikke kan se det. Hvad ville vi mene om en nybegynder inden for matematik, som efter en halv times forgæves forsøg på at løse et vanskeligt problem, påstår, at der ikke findes nogen mulig løsning på problemet, fordi han ikke kunne finde den? Det samme gælder for os i vores studie af Bibelen.

Hvis nogle vanskeligheder modstår selv vores ihærdigste anstrengelser for at løse dem, er det en god ide at lægge dem til side for en tid og i mellemtiden praktisere, hvad Gud tydeligt har vist dig. Nogle åndelige lærdomme kommer kun til os, efter at vi har været villige til at følge det, som Gud allerede har fortalt os. Så vær beslutsom og tålmodig i dit studium af Bibelen. Tålmodighed er trods alt en dyd, som de troende i endetiden besidder (se Åb 14,12).

`Til at tænke over. Hvad kan vi lære fra andre mennesker, som omhyggeligt og tålmodigt har studeret vanskelige bibelske tekster? Hvordan kan vi opmuntre hinanden i vores søgen efter sandhed?`