---
title:  Bøn og åndelighed i forbindelse med vanskelige tekster
date:  18/06/2020
---

`Læs ApG 17,11 ApG 8,35 ApG 15,15-16. Hvad gjorde apostlene og den tidlige menigheds medlemmer, når der opstod vanskelige spørgsmål? Hvorfor er Skriften altid den bedste kilde til dens egen fortolkning?`

Den bedste løsning på vanskelige spørgsmål i Bibelen findes stadigvæk i Bibelen selv. Problemer i Bibelen løses bedst, når de studeres i lyset af hele Skriften i stedet for kun en enkelt tekst, isoleret fra andre eller fra Skriften som et hele. Vi er nødt til at bruge Bibelen som en hjælp til at forstå Bibelen. Noget af det vigtigste, vi kan gøre, er at grave efter store sandheder, som findes i Bibelen.

Hvis der er en tekst eller et afsnit i Bibelen, som du ikke forstår, bør du forsøge at finde lys fra andre bibelske afsnit, som handler om det samme emne. Forsøg altid at finde tydelige udtalelser i Skriften til at kaste lys over de afsnit, som er mindre tydelige. Det er også vigtigt aldrig at formørke eller gøre en udtalelse i Skriften uklar ved at medtage tekster, der er vanskelige at forstå. Vi bør altid lade Bibelens tekst selv forklare sin mening fremfor at lade ikke-bibelske kilder, filosofi eller videnskab gøre det.

Det er blevet sagt, at når vi ligger på knæ, ser vi bogstaveligt vanskeligheder fra en anden synsvinkel. I bøn giver vi signal om, at vi har brug for guddommelig hjælp til at fortolke og forstå Skriften. I bøn søger vi oplysning af vores sind gennem den samme Helligånd, som inspirerede de bibelske forfattere til at skrive det, de gjorde.

I bøn lægges vores motiver for dagen, og vi kan fortælle Gud, hvorfor vi ønsker at forstå det, vi læser. I bøn beder vi Gud om at åbne vores øjne for hans ord og give os en villig ånd til at følge og efterleve hans sandhed. Dette er afgørende! Når Gud ved Helligånden vejleder vores tanker som svar på vores bøn, modsiger han ikke, hvad han åbenbarer i Bibelen. Gud vil altid være i harmoni med Bibelen og bekræfte og bygge på det, han har inspireret de bibelske skribenter til at kommunikere til os.

`Til at tænke over. Hvordan hjælper bøn dig til at komme i den rette sindsstemning, så du bedre kan forstå og adlyde Guds Ord?`