---
title:  Ærlighed og forsigtighed i forbindelse med vanskelige tekster
date:  15/06/2020
---

Har du oplevet at læse bibeltekster, som du ikke forstod eller fandt svære at få til at harmonere med andre tekster eller virkeligheden generelt? Det er svært at forestille sig, at du ikke på et eller andet tidspunkt har mødt det problem. Spørgsmålet er, hvordan du reagerede. Hvordan burde du reagere?

`Læs 1 Krøn 29,17 Ordsp 2,7 1 Tim 4,16. Hvad siger disse vers, som kan anvendes i forbindelse med, hvordan vi skal forholde os til vanskelige bibeltekster?`

Kun når vi er ærlige, kan vi møde vanskeligheder på den rigtige måde. Ærlighed beskytter os, så vi ikke viger uden om vanskeligheder eller forsøger at skjule dem. Ærlighed vil også holde os tilbage fra at give overfladiske svar, som egentlig ikke kan bestå grundigere undersøgelser. Gud sætter pris på ærlighed og integritet. Vi bør derfor efterligne hans karakter i alt, vi gør, også i vores studium af Bibelen.

Ærlige mennesker vil behandle vanskelige tekster i Bibelen på en sådan måde, at de er forsigtige med ikke at præsentere information ude af sammenhæng, ikke fordreje sandheden med ladet sprog eller føre andre på vildspor ved at manipulere beviser. Det er meget bedre at vente på et holdbart svar på et vanskeligt spørgsmål end at forsøge at give en undvigende eller utilfredsstillende løsning. En positiv sidegevinst ved ærlighed i vores bibelstudium er, at det opbygger tillid, og tillid står centralt i alle sunde personforhold. Ærlighed overbeviser langt bedre end letkøbte svar. Det er bedre at sige, at du ikke ved, hvordan du skal besvare et spørgsmål eller nøjagtigt forklare en tekst, end at forsøge at få teksten til at sige det, du ønsker, at den skal sige, når den måske egentlig ikke gør det.

Forsigtige mennesker ønsker inderligt at kende Guds Ords sandheder, og derfor forsikrer de sig hele tiden om, at de ikke kaster sig ud i forhastede konklusioner, som er baseret på meget lidt kendskab eller spinkle beviser. Forsigtige mennesker er fast besluttede på ikke at overse nogen side eller detalje, som kan have betydning. De er ikke fortravlede i deres tankegang, men grundige og flittige i deres studium af Guds Ord og al relateret kundskab.

`Til at tænke over. Hvad gør du, eller hvad bør du gøre med tekster, som du ikke helt forstår, eller som ikke synes at passe med din opfattelse af sandhed?`