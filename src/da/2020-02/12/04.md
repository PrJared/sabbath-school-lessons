---
title:  Ydmyghed i forbindelse med vanskelige tekster
date:  16/06/2020
---

`Læs Jak 4,6-10 2 Krøn 7,14 Zef 3,12. Hvorfor er ydmyghed vigtig, når vi kæmper med vanskelige tekster i Bibelen?`

Mange mennesker er kommet til den fantastiske overbevisning og ydmyge forståelse, at de er afhængige af noget og nogen uden for dem selv. De har indset, at alle ting ikke skal måles og vurderes ud fra deres egen opfattelse. Disse mennesker sætter sandhed over deres eget egos behov for at have ret, og de er klar over, at sandhed ikke er noget, de skaber, men noget de møder. Den største sandhed, som disse mennesker måske forstår, er, hvor lidt sandhed de egentlig kender. De erkender, som Paulus skrev, at de ser ”i et spejl, i en gåde“ (1 Kor 13,12).

Fordelene ved en sådan ydmyghed i tankegangen er mangfoldige. Vanen ved ydmyg undersøgelse er grundlaget for al vækst i kundskab; for den skaber en frihed, som naturligt fører til en lærevillig ånd. Det betyder ikke, at ydmyge personer nødvendigvis ofte tager fejl, eller at de altid vil ændre mening eller aldrig har en fast overbevisning. Det betyder kun, at de er underdanige over for Bibelens sandheder. De indser deres egen kundskabs begrænsning og er derfor i stand til at udvide deres kundskab om og forståelse af Guds Ord på en måde, som en stolt intellektuel, arrogant person ikke kan.

”Alle, som kommer til Guds Ord for vejledning med et ydmygt, spørgende sind og er besluttet på at lære frelsens betingelser at kende, vil forstå, hvad Skriften siger. Men de, som kommer til Ordet med en ånd, som Ordet ikke anerkender, vil i deres søgen opleve en ånd, som Ordet ikke giver. Herren vil ikke tale til et sind, der ikke er alvorligt. Han spilder ikke sin undervisning på en, som med vilje er uærbødig eller forurenet. Fristeren oplærer ethvert sind, som giver efter for hans forslag og er villig til at tilsidesætte Guds hellige lov.

Vi har brug for at ydmyge vores hjerter og med oprigtighed og ærefrygt søge livets Ord; for kun et sådant sind, som er ydmygt og angerfuldt, kan se lyset“ (Ellen White, The Advent Review and Sabbath Herald, 22. august 1907).

`Til at tænke over. Hvordan finder du den rette balance mellem ydmyghed og vished? Hvordan vil du fx besvare anklagen: ”Hvordan kan I syvendedags adventister være så sikre på, at I har ret med hensyn til sabbatten, og at næsten alle andre tager fejl?“`