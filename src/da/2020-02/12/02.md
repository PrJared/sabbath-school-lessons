---
title:  Tilsyneladende modsigelser
date:  14/06/2020
---

`Læs 2 Tim 2,10-15. Paulus formaner Timotheus om at være tro og ”gå lige på med sandhedens ord.“ Hvilken vigtig formaning giver han til os alle?`

Ingen, som ærligt studerer Skriften, vil benægte, at der er ting i Bibelen, som er vanskelige at forstå. Men det bør ikke gøre os urolige. Disse vanskeligheder er faktisk forventelige. Vi er trods alt ufuldkomne og begrænsede mennesker, og ingen har udførlig kundskab om ethvert område, der kan læres, og slet ikke om guddommelige ting. Når uvidende og begrænsede mennesker forsøger at forstå den evige Guds visdom i Skriften, vil der uundgåeligt være vanskelige tekster. Men en sådan vanskelighed beviser på ingen måde, at det, Bibelen lærer, ikke er sandt.

De, som afviser Bibelens lære om guddommelig åbenbaring og inspiration, påstår ofte, at vanskelige tekster skyldes selvmodsigelser og fejl. For dem er Bibelen mere eller mindre blot en menneskelig bog. Med en sådan holdning er der ofte intet alvorligt forsøg på at lede efter en forklaring, som tager Skriftens enhed og pålidelighed i betragtning, altså dens guddommelige inspiration. De mennesker, som begynder med at tvivle på Bibelens første sider, fx på skabelsesberetningen, kan hurtigt komme til også at tvivle på meget af resten af Skriften.

Nogle uoverensstemmelser i Bibelen kan skyldes småfejl, lavet af dem, der har kopieret eller oversat den. Ellen White sagde: ”Nogle ser alvorligt på os og siger: ’Tror du ikke, at der kan være begået fejl af dem, der kopierede eller oversatte?’ Det er meget sandsynligt, og det sind, der er så snæversynet, at det vil tøve og snuble på grund af en sådan mulighed eller sandsynlighed, vil være lige så parat til at snuble over det inspirerede ords mysterier; for deres svage sind kan ikke fatte Guds hensigter. Ja, de ville lige så let falde i tvivl, når de i Skriften møder tydelige kendsgerninger, som et almindeligt menneske, for hvem Guds udtalelser er tydelige og smukke, fulde af marv og fedt, vil acceptere og se som guddommelige. Alle de fejl, der findes, vil ikke bekymre et eneste menneske eller få nogen til at snuble, som ikke allerede vil fabrikere vanskeligheder fra selv de tydeligst åbenbarede sandheder“ (Ellen White, Selected Messages, 1. bd., s. 16).

`Til at tænke over. Hvorfor er det vigtigt, at vi går til Bibelen med en ydmyg og underdanig holdning?`