---
title:  Ordets forvandlende kraft
date:  02/04/2020
---

`Læs 2 Kong 22,3-20. Hvad fik kong Josija til at flænge sine klæder? Hvordan ændrede hans opdagelse ikke alene ham selv, men hele Judas rige?`

I 621 f.Kr., da Josija var 25 år gammel, fandt ypperstepræsten Hilkija ”lovbogen“, som sandsynligvis var de fem Mosebøger eller især Femte Mosebog. Under hans far Amons, og især under hans onde bedstefar Manasses regering, var denne bogrulle gået tabt i tilbedelsen af Ba’al, Ashera og ”hele himlens hær“ (2 Kong 21,3-9). Da Josija hørte pagtens betingelser, flængede han i dybeste fortvivlelse sine klæder, for han indså, hvor langt han og folket var fjernet fra at tilbede den sande Gud. Øjeblikkeligt igangsatte han en reformation i hele landet, hvor offerhøjene og afgudsbillederne blev ødelagt. Da han var færdig, var der kun et sted tilbage i hele Juda, hvor man kunne tilbede, nemlig i Guds tempel i Jerusalem. Når man opdager Guds Ord, leder det til overbevisning, omvendelse og kraft til forandring. En sådan forandring begyndte med Josija og bredte sig til resten af nationen.

`Læs Joh 16,13 Joh 17,17 Hebr 4,12 Rom 12,2. Hvordan forsikrer Bibelen os om, at den har kraft til at forandre vores liv og vise os vejen til frelse?`

Et af de mægtigste vidnesbyrd om Bibelens kraft er et menneskes ændrede karakter. Det er Ordet, der skærer igennem menneskets synd og fordærvelse, og afslører vores sande menneskelige natur, og viser os vores behov for en frelser.

En enestående bog som Bibelen, der er grundfæstet i historien, gennemsyret af profetier, og som indeholder kraft til at forvandle menneskers liv, må også forstås på en helt speciel måde. Den kan ikke forstås som en hvilken som helst anden bog; for Guds levende Ord må forstås i lyset af den levende Kristus, som lovede at sende sin Ånd til at vejlede os ”i hele sandheden“ (Joh 16,13). Bibelen må derfor, som en åbenbaring af Guds sandhed, indeholde sine egne indbyggede principper til forståelse. Disse principper findes ved at studere, hvordan Bibelens forfattere brugte Skriften og blev vejledt af den, idet de lod Skriften fortolke sig selv.