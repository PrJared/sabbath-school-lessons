---
title:  Det levende Guds Ord
date:  29/03/2020
---

De sidste ord, et menneske udtaler, er ofte de vigtigste. Moses, som skrev de fem første bøger i Bibelen, synger en sang lige før sin død (5 Mos 31,30-32,43).

`Læs 5 Mos 32,45-47. Hvordan beskriver Moses Guds Ord og dets kraft i hebræernes liv på grænsen til det lovede land?`

Moses’ udtalelser indeholder en stærk formaning. Ved at pålægge dem at lægge sig de ord på sinde, som Gud havde talt til dem gennem ham, ønskede Moses at understrege over for folket, at de skulle blive ved med at sætte Gud og hans vilje først i deres liv. Ved at lære deres børn Guds Ord ville hver ny generation videregive Guds frelsesplan, som den kommer til udtryk gennem pagten. Læg mærke til, at de ikke skulle vælge og vrage, hvilke ord de skulle følge og adlyde, men de skulle lægge sig ”alle de ord på sinde“ (5 Mos 32,46), som Moses indskærpede dem.

Ved afslutningen af jordens historie vil Gud have et folk, som forbliver tro mod hele Bibelen. Det betyder, at de holder fast ved Guds bud og ved Jesu vidnesbyrd (Åb 12,17). De vil forblive trofaste mod Bibelens lære; for det garanterer ikke alene et rigere liv her på jorden, men en evig fremtid i det hjem, som Jesus gør rede for os (Joh 14,1-3).

`Læs Joh 1,1-5.14, Joh 14,6. Hvad lærer disse tekster om Jesus og evigt liv? Hvilken sammenhæng er der mellem, at Ordet blev kød og Bibelens åbenbaring og inspiration?`

Jesus er hele Bibelens fokus og mål. Da han i kødet kom som Messias, var det en opfyldelse af løfterne i Det Gamle Testamente. Og fordi han levede, døde og lever igen, er Skriften ikke alene blevet bekræftet, men vi har også det store løfte om evigt liv i en helt ny tilværelse.

`Til at tænke over. Læs 5 Mos 32,47 igen. Hvordan har du selv oplevet, at lydighed mod Guds Ord ikke er ”nogen ligegyldig sag“ for dig? Hvorfor er tro på Gud og lydighed mod hans bud aldrig ligegyldigt?`