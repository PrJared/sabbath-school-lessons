---
title:  Bibelen som historiebog
date:  01/04/2020
---

Bibelen er enestående sammenlignet med andre såkaldt hellige bøger, fordi den foregår i menneskenes historie. Det betyder, at Bibelen ikke kun er filosofiske menneskelige tanker (som Konfucius eller Buddha); men den optegner Guds handlinger gennem historien, idet de udvikler sig frem imod et specifikt mål. Med hensyn til Bibelen er disse mål følgende: 1) løftet om Messias og 2) Jesu genkomst. Denne udvikling er enestående for den jødisk-kristne tro i modsætning til det cykliske verdenssyn i mange andre verdensreligioner lige fra oldtidens Egypten til moderne østlige religioner.

`Læs 1 Kor 15,3-5.51-55 Rom 8,11 1 Thess 4,14. Hvad lærer disse tekster os om ikke alene den historiske sand-hed ved Jesu opstandelse, men også, hvad det betyder for os personligt?`

De fire evangeliers og Paulus’ vidnesbyrd er, at Jesus døde, blev begravet, opstod legemligt fra de døde og viste sig for en række forskellige mennesker. Det bekræftes af øjenvidner, som lagde ham i graven, og senere så, at den var tom. Vidner rørte ved Jesus og han spiste sammen med dem. Maria Magdalene, Maria (Jesu mor) og andre kvinder så ham som den opstandne Kristus. Disciplene talte med ham på vejen til Emmaus. Jesus viste sig for dem, og gav dem missionsbefalingen. Paulus skriver, at hvis Skriftens vidnesbyrd afvises, er vores forkyndelse og tro ”tom“ (1 Kor 15,14). Andre oversættelser siger ”nul og ingenting“ eller ”til ingen nytte“. Disciplene erklærer: ”Herren er virkelig opstået“ (Luk 24,34). Det græske ord ontos henviser til noget, der virkelig fandt sted. Det oversættes med ”virkelig“, ”med sikkerhed“, ”faktisk“. Disciplene bekræfter, at ”Herren er virkelig opstået.“

Kristus er også fremstillet som ”førstegrøden“ af alle de døde (1 Kor 15,20). At Kristus opstod fra de døde og lever i dag, er en garanti for, at vi også vil opstå, som han opstod. Alle de retfærdige ”skal gøres levende med Kristus“ (1 Kor 15,22). Udtrykket indebærer en fremtidig skabelseshandling, når de, som ”hører Kristus til“ eller forbliver tro mod ham, skal opstå, ”når han kommer“, ”ved den sidste basun“ (1 Kor 15,23.52).

`Til at tænke over. Hvorfor er løftet om opstandelsen så vigtig for vores tro, især når vi tror, at døden er som en søvn? Hvorfor vil vores tro være ”tom“ uden det løfte?`