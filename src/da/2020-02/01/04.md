---
title:  Bibelen som profeti
date:  31/03/2020
---

Bibelen er enestående blandt andre kendte religiøse værker, fordi op mod 30 % af dens indhold består af profetier og profetisk litteratur. Profetier og deres opfyldelse i tid har en central plads i det bibelske verdenssyn; for den Gud, som er aktiv i historien, kender også fremtiden, og har åbenbaret den for sine profeter (Amos 3,7). Bibelen er ikke kun Guds levende Ord eller det historiske Ord. Den er også det profetiske Ord.

**Hvordan åbenbarer følgende tekster detaljer om den kommende Messias?**

`1 Mos 49,8-12`

`Sl 22,12-18`

`Es 53,3-7`

`Dan 9,24-27`

`Mika 5,1`

`Mal 3,1`

`Zak 9,9`

Der er mindst 65 direkte messianske forudsigelser om Messias i Det Gamle Testamente og langt flere, hvis vi også medtager typologier (typologi er studiet om, hvordan gammeltestamentlige ritualer, som fx ofringerne, var mini-profetier om Jesus). Disse profetier handler om så specifikke detaljer som ”Sceptret viger ikke fra Juda“ (1 Mos 49,10); at han skulle fødes i Betlehem i Juda (Mika 5,1); at han skulle blive ”foragtet og opgivet af mennesker“; slået og mishandlet, mens han ikke åbnede sin mund for at forsvare sig (Es 53,3-7); at hans hænder og fødder skulle blive gennemboret; og at de skulle dele hans klæder mellem sig (Sl 22,12-18).

Det faktum, at disse profetier fra Det Gamle Testamente gik i opfyldelse med så stor nøjagtighed i Jesu liv, død og opstandelse, vidner om deres guddommelige inspiration og åbenbaring. Det indikerer også, at Jesus var den, han og andre påstod, at han var. Jesus fulgte de gamle profeter ved at forudsige sin død og opstandelse (Luk 9,21-22; Matt 17,22-23) Jerusalems ødelæggelse (Matt 24,1-2) og sin genkomst (Joh 14,1-3). Jesu inkarnation, død og opstandelse er forudsagt i Bibelen, og opfyldelsen af disse begivenheder bekræfter dens troværdighed.

`Til at tænke over. Hvilke begrundelser kan du komme i tanker om for din tro på Jesus og hans død for os? Del dem med klassen på sabbatten, og spørg: hvorfor er beviserne så overbevisende?`