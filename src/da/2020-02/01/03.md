---
title:  Hvem skrev Bibelen og hvor?
date:  30/03/2020
---

**Hvad fortæller følgende tekster om de bibelske forfattere og deres baggrund?**

`2 Mos 2,10`

`Amos 7,14`

`Jer 1,1-6`

`Dan 6,1-5`

`Matt 9,9`

`Fil 3,3-6`

`Åb 1,9`

Bibelen blev skrevet af mennesker med meget forskellig baggrund og under mange forskellige situationer. Nogle skrev i deres palads, andre i fængsel, nogle var i landflygtighed, andre var på missionsrejse for at forkynde evangeliet. Disse mænd havde forskellig uddannelse og arbejde. Nogle var som Moses udset til at blive konger, eller som Daniel til at gøre tjeneste i høje stillinger. Andre var enkle hyrder. Nogle var meget unge; andre temmelig gamle. Men på trods af deres forskelligheder havde de alle en ting fælles: de blev kaldet af Gud og inspireret af Helligånden til at nedskrive budskaber til Guds folk, uanet hvor eller hvornår de levede.

Nogle af forfatterne var også øjenvidner til de begivenheder, de genfortalte. Andre foretog grundige personlige undersøgelser af begivenheder eller forsigtig brug af eksisterende dokumenter (Jos 10,13; Luk 1,1-3). Men alle dele af Bibelen er inspireret (2 Tim 3,16). Det er grunden til, at Paulus siger, at ”alt, hvad der tidligere er skrevet, er jo skrevet, for at vi skal lære af det, så vi med udholdenhed og med den trøst, som Skrifterne giver os, kan fastholde håbet“ (Rom 15,4). Gud, som skabte menneskers sprog, gør udvalgte mennesker i stand til at kommunikere inspirerede tanker på en troværdig og pålidelig måde med menneskelige ord.

”Det har behaget Gud at kommunikere sin sandhed til verden gennem menneskelige personer, og han har selv gennem Helligånden udrustet mennesker og gjort dem i stand til at udføre hans gerning. Han vejledte sindet i udvælgelsen af, hvad de skulle sige og skrive. Skatten blev betroet jordiske kar; men det er ikke desto mindre fra himlen“ (Ellen White, Selected Messages, 1. bind, s. 26).

`Til at tænke over. Så mange forskellige forfattere, så mange forskellige sammenhænge, og alligevel er det den samme Gud, der åbenbares af dem alle. Hvordan er denne fantastiske sandhed med til at bekræfte Guds Ords sandfærdighed?`