---
title:  Skriftens klarhed
date:  28/04/2020
---

Ingen appel om Skriften alene giver mening, hvis Bibelens tekst selv er uklar med hensyn til, hvad den mener.

**Hvad fortæller Jesu gentagne henvisning til Skriften om klarheden i dens budskab?**

`Matt 21,42`

`Matt 12,3.5`

`Matt 19,4`

`Matt 22,31`

`Mark 12,10.26`

`Luk 6,3`

`Matt 24,15`

`Mark 13,14`

Det bibelske vidnesbyrd er utvetydigt: Bibelen er tilstrækkelig klar i det, den lærer os. Bibelen er så klar, at den kan forstås af både børn og voksne, især når det gælder dens mest grundlæggende lære. Alligevel er der uendelig mange muligheder for, at vores forståelse kan vokse og blive dybere. Vi har ikke brug for et kirkeligt magisterium til at udlægge Bibelen for os; den forudsætter de troendes generelle præsteskab frem for at begrænse dens fortolkning til nogle få udvalgte. Vi bliver derfor i Bibelen opmuntret til at studere Skriften selv; for vi er i stand til at forstå Guds budskab til os.

Det er meget passende blevet understreget, at ”overensstemmelsen mellem de bibelske forfatteres eksempel viser, at Skrifterne skal forstås i deres enkle, bogstavelige forstand, med mindre en tydelig og indlysende symbolik fremgår … Der er ikke brug for at fjerne den bogstavelige ‘skal’ for at nå frem til en mystisk, skjult, allegorisk ‘kerne’ af betydning, som kun de indviede kan komme frem til“ (Handbook of Seventh-day Adventist Theology, [Hagerstown, MD: Review and Herald Publishing Association, 2000], s. 65). Bibelens klarhed hænger snarere sammen med Skriftens sprog, mening og ord, for i stedet for subjektive, ukontrollerede og mangfoldige betydninger af den bibelske tekst, er det de bibelske skribenters hensigt at kommunikere bestemte og præcise sandheder.

Alt det betyder ikke, at vi ikke af og til møder tekster og tanker, som vi ikke til fulde forstår eller fatter. Det er trods alt Guds Ord, og vi er kun syndige mennesker. Men Guds Ord er tilstrækkelig klart med hensyn til de ting, som vi virkelig har brug for at kende og forstå, især i forbindelse med spørgsmålet om frelse.

`Til at tænke over. Har du været i en situation, hvor der var en tekst, du ikke forstod, men hvor du senere fik klarhed over den? Hvordan kan du evt. hjælpe andre, som kæmper med det samme problem?`