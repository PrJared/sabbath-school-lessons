---
title:  Sola Scriptura og Ellen White
date:  30/04/2020
---

`Læs Es 8,20. Hvorfor er det altid vigtigt at henvise tilbage til Bibelens ”belæring“ og ”budskab“ som normen for vores lære og tros-punkter? Hvad betyder det for de profeters arbejde, som ikke er blevet en del af Bibelens kanon?`

Når vi taler om sola Scriptura (ved Skriften alene), bliver syvendedags adventister uundgåeligt konfronteret med spørgsmålet om, hvad vi gør med Ellen White, som også var inspireret af Gud, og tjente som Guds budbringer til hans ”rest“-folk. Hvad er forholdet mellem hendes skrifter og Bibelen?

Selv en overfladisk læsning af Ellen Whites skrifter viser tydeligt, at for hende var Bibelen grundlæggende og central i al tankegang og teologi. Hun bekræfter gentagne gange, at Bibelen er den højeste autoritet og ultimative norm og standard for alle trospunkter, tro og praksis (se Mod en bedre fremtid, s. 481-482). Hun støttede og holdt tydeligt fast ved det store protestantiske princip om sola Scriptura (se Mod en bedre fremtid, s. 11).

Ellen Whites egen holdning med hensyn til hendes skrifter sammenlignet med Bibelen var ”et mindre lys, som skal lede mænd og kvinder til det større lys,“ Bibelen (The Advent Review and Sabbath Herald, 20. januar 1903). Hendes skrifter er aldrig en genvej til eller en erstatning for grundigt bibelstudium. Faktisk siger hun: ”Du kender ikke Skrifterne. Hvis du havde gjort Guds Ord til dit studium, med et ønske om at opnå Bibelens standard og nå kristen fuldkommenhed, ville du ikke have brug for Vidnesbyrdene. Det er, fordi du har undladt at gøre dig kendt med Guds inspirerede bog, at han har forsøgt at nå dig gennem enkle, direkte vidnesbyrd“ (Ellen White, Testimonies for the Church, 2. bind, side 605).

Hendes skrifter bør værdsættes som sådan. De deler den samme slags inspiration som de bibelske forfattere havde; men de har en anden funktion end Bibelen. Hendes skrifter er ikke et tillæg til Skriften, men er underlagt Den Hellige Skrift. Det var aldrig hendes hensigt, at hendes skrifter skulle tage Bibelens plads. I stedet ophøjede hun Bibelen som den eneste standard for tro og handling.

`Til at tænke over. Tænk over, hvilken ufattelig gave vi er blevet givet gennem Ellen Whites arbejde. Hvordan kan vi lære at sætte større pris på det fantastiske lys, som kommer fra hendes skrifter, mens vi stadigvæk opretholder Bibelens suverænitet?`