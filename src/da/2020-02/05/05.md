---
title:  Skriften fortolker Skriften
date:  29/04/2020
---

Det er kun, fordi der er en grundlæggende sammenhæng i Skriften, at Bibelen kan fungere som sin egen fortolker. Uden en sådan sammenhæng kunne Skriften ikke være det lys, der åbenbarer sin egen mening, sådan at nogle tekster i Skriften kan hjælpe til at fortolke andre tekster og dermed belyse et emne i sin helhed.

`Læs Luk 24,27.44-45. Hvordan refererer Jesus til Skriften for at forklare, hvem han er? Hvad lærer det os om, hvordan vi kan anvende Bibelen?`

Det gode ved at lade Skriften fortolke Skriften er, at den kaster yderligere lys over sin egen mening. Ved at følge det princip kæder vi ikke kritikløst forskellige afsnit sammen for at bevise vores mening. I stedet overvejer vi nøje hvert afsnits sammenhæng. Ud over den umiddelbare sammenhæng før og efter det afsnit, vi undersøger, bør vi også tage hensyn til den bog, afsnittet findes i. Og fordi Paulus i Bibelen siger, at ”alt, hvad der tidligere er skrevet, er jo skrevet, for at vi skal lære af det“ (Rom 15,4), bør vi studere alt det, Skriften siger om et givet emne.

”Bibelen fortolker sig selv. Det ene skriftsted bør sammenlignes med det andet. Den studerende bør lære at betragte ordet som en helhed og se de forskellige deles forhold til hinanden. Han bør erhverve sig kendskab til dets store hovedemne, til Guds oprindelige formål med verden, til den store strids opståen og til frelsesgerningen“ (Ellen White, Uddannelse, side 192).

Når vi sammenligner Skriften med Skriften, er det vigtigt at studere Bibelen grundigt. Hvis det er muligt, bør vi gøre det på dens oprindelige sprog, eller i det mindste med en bibeloversættelse, der er tro over for betydningen af det oprindelige hebraiske eller græske sprog. Kendskab til de oprindelige sprog er ikke nødvendigt for at få en god forståelse af Bibelen; men det kan være til stor hjælp. Hvis det ikke er muligt, vil et trofast studium af Guds Ord under bøn og med en ydmyg og underdanig holdning bære stor frugt.

`Til at tænke over. Tænk over et af vores trospunkter, som fx de dødes tilstand, hvor det kan føre til en forkert opfattelse, hvis vi kun fokuserer på nogle få udvalgte tekster, og ignorerer andre tekster. Hvad fortæller det om, hvor vigtigt det er at læse alt det, Bibelen siger om et emne, for bedst at kunne forstå, hvad Bibelen lærer?`