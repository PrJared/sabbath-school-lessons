---
title:  Skriftens enhed
date:  27/04/2020
---

Skriften selv hævder, at ”ethvert skrift er indblæst af Gud“ (2 Tim 3,16), og at ”ingen selvbestaltet kan tyde nogen profeti i Skriften; for ingen profeti har nogen sinde lydt i kraft af et menneskes vilje, men drevet af Helligånden har mennesker sagt det, der kom fra Gud“ (2 Pet 1,20-21). Når Gud er Bibelens ultimative forfatter, kan vi forudsætte sammenhæng og en grundlæggende harmoni mellem de forskellige dele af Skriften med hensyn til de hovedtemaer, den lærer.

`Læs Tit 1,9 2 Tim 1,13. Hvorfor er Bibelens enhed vigtig for det, vi tror?`

Kun på baggrund af Bibelens interne sammenhæng, som kommer af dens guddommelige inspiration, kan den fungere som sin egen fortolker. Hvis Bibelen ikke med hensyn til læren havde en overordnet sammenhæng, ville vi ikke kunne finde en doktrinær samklang på noget specifikt område. Uden Bibelens sammenhæng har kirken intet middel til at adskille sandhed fra fejl og tage afstand fra vranglære. Den ville ikke have noget grundlag for at anvende disciplinære tiltag eller korrigere afvigelser fra Guds sandhed. Skriften ville miste sin overbevisende og befriende kraft.

Jesus og de bibelske forfattere tager Skriftens sammenhæng for givet, baseret på dens guddommelige oprindelse. Det fremgår af deres almindelige skik med at citere adskillige gammeltestamentlige bøger på lige fod med hinanden (se Rom 3,10-18, hvor Paulus anvender skriftcitater fra Prædikerens Bog [7,20], Salmerne [14,2-3; 5,9; 10,7] og Esajas [59,7-8]).

De bibelske forfattere opfattede Skriften som et udeleligt, sammenhængende hele, hvori afgørende temaer uddybes. Der er ingen uoverensstemmelse mellem Det Gamle og Det Nye Testamente. Det Nye Testamente indeholder ikke et nyt evangelium eller en ny religion. Det Gamle Testamente bliver uddybet i Det Nye Testamente, og Det Nye Testamente bygger på Det Gamle Testamente. De to testamenter har et gensidigt forhold til hinanden, hvor de kaster lys over hinanden.

Skriftens sammenhæng indbefatter også, at hele Skriften (tota Scriptura) bør medtages i vores studium, når vi gransker et bestemt emne, fremfor at bygge læren kun på enkeltstående udtalelser.

`Til at tænke over. Hvad bør vi gøre, når vi finder tekster eller ideer i Bibelen, som tilsyneladende modsiger hinanden? Hvordan løser vi problemet?`