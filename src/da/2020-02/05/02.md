---
title:  Skriften som den herskende norm
date:  26/04/2020
---

Lige fra deres begyndelse har syvendedags adventister betragtet sig som Bogens folk, det vil sige bibeltroende kristne. For at bekræfte princippet om sola Scriptura (ved Skriften alene) anerkender vi Bibelens enestående autoritet. Skriften alene er den herskende norm for vores teologi og den overordnede og endelige autoritet for vores tilværelse og trospunkter. Andre kilder som fx religiøse erfaringer, menneskelig fornuft eller traditioner er underordnet i forhold til Bibelen. Hensigten med princippet om sola Scriptura var faktisk at beskytte Skriftens autoritet mod afhængighed af kirken og dens fortolkning, og det udelukkede muligheden for, at standarden for dens fortolkning skulle være uden for Bibelen selv.

`Læs 1 Kor 4,1-6. Læg især mærke til vers 6, hvor Paulus siger: ”Hold jer til Skriften“. Hvorfor er denne formaning så altafgørende for vores tro?`

At holde sig til Skriften udelukker ikke kundskab fra andre studieområder som fx bibelsk arkæologi og historie. Andre studieområder kan kaste lys over forskellige bibelske aspekter og visse afsnits baggrund og kan derved hjælpe os til bedre at forstå den bibelske tekst. Det udelukker heller ikke hjælp fra andre resurser i opgaven med at forstå, som fx leksika, ordbøger, konkordanser og andre bøger og kommentarer. Men i sand fortolkning af Bibelen har Skriftens tekst prioritet over alle andre aspekter, videnskaber og sekundære hjælpemidler. Andre synspunkter må nøje vurderes ud fra Skriften som et hele.

Når vi anvender princippet sola Scriptura, bekræfter vi positivt, at Skriften alene har en autoritet, som står over og dømmer alle andre kilder eller kirkelige traditioner, hvis der opstår en konflikt. Vi må ikke gå ud over eller imod det, der er skrevet i Bibelen. Sand kristendom og overbevisende forkyndelse af evangeliet er afhængig af en fast overgivelse til Skriftens autoritet.

”Skriften alene er alle jordens skrifters og læresætningers sande herre og mester“ (Martin Luther, Luther’s Works, 32. bind, s. 11-12).

`Til at tænke over. Læs ApG 17,10-11. Hvad siger disse vers om det, vi har talt om her med hensyn til Skriftens overordnede rolle?`