---
title:  Bibelen og Kultur
date:  05/05/2020
---

`Læs ApG 17,16-32. I ApG 17 forsøger Paulus at forkynde evangeliet i en ny sammenhæng, nemlig den græske kulturs filosofi. Hvilken indflydelse har en anderledes kulturel baggrund på, hvordan vi vurderer betydningen af forskellige ideer?`

Det kan være nyttigt for vores forståelse af visse bibelske afsnit at kende til mellemøstlig kultur. ”For eksempel betragtede hebraisk kultur en person som ansvarlig for handlinger, han ikke begik, men tillod at ske. Derfor er det almindeligt, at de inspirerede forfattere af Guds Ord beskriver, at Gud aktivt udfører handlinger, som man i vestlig tankegang vil sige, at han tillader at ske eller ikke forhindrer, fx at Farao forhærdede sit hjerte“ (Methods of Bible Study, sec. 4).

Kultur stiller også nogle vigtige hermeneutiske spørgsmål. Er Bibelen kulturelt betinget og dermed kun relevant i dens påstande i den pågældende kultur? Eller når det guddommelige budskab ud over den bestemte kultur og henvender sig til alle mennesker? Hvad sker der, hvis vores egen kulturelle erfaring bliver grundlaget og den afgørende prøve for vores fortolkning af Skriften?

I ApG 17,26 giver apostlen Paulus et interessant perspektiv af virkeligheden, som ofte overses, når vi læser teksten. Han udtaler, at Gud har skabt os alle af ét menneske. Selv om vi kulturelt er forskellige, er der bibelsk set et fælles bånd, der forbinder alle mennesker på trods af kulturelle forskelle, og det skyldes, at Gud er skaber af alle mennesker. Vores synd og behov for frelse er ikke begrænset til en enkelt kultur. Vi har alle brug for den frelse, der tilbydes os gennem Jesu død og opstandelse.

Selv om Gud talte til specifikke generationer, sørgede han for, at de fremtidige generationer, som læste Guds Ord, kunne forstå de sandheder, der når ud over de lokale og begrænsede forhold, som eksisterede, da Bibelens tekst blev skrevet.

Tag som en parallel algebra, som først blev opfundet i det 9. århundrede i Baghdad. Betyder det så, at sandhederne og principperne i denne gren af matematikken kun er begrænsede til den tid og det sted? Selvfølgelig ikke.

Det samme princip gør sig gældende med sandhederne i Guds Ord. Selv om Bibelen blev skrevet for så længe siden i en kultur, som er meget anderledes end vores, er de sandheder, den indeholder lige så relevante for os nu, som de var for dem, de først blev skrevet til.