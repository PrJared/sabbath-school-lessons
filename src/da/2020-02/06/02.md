---
title:  Forudsætninger
date:  03/05/2020
---

`Læs Luk 24,36-45. Hvad forhindrede disciplene, som kendte Skriften så godt, i at se Guds Ords sande betydning, selv når begivenheder, der var forudsagt i Skriften, gik i opfyldelse lige for deres øjne?`

Ingen kommer til Bibelens tekst med et tomt sind. Enhver læser, enhver bibelstuderende, kommer til Bibelen med en særlig historie og personlig erfaring, som uundgåeligt præger fortolkningsprocessen. Selv disciplene havde deres egne specielle ideer om, hvem Messias var, og hvad de mente, han skulle gøre. Det var baseret på deres tids forventninger. Deres stærke overbevisninger forhindrede en tydelig forståelse af den bibelske tekst. Det er med til at forklare, hvorfor de så ofte misforstod Jesus og begivenhederne omkring hans liv, død og opstandelse.

Vi har alle en række meninger om denne verden, om den egentlige virkelighed, om Gud, osv., som vi forudsætter og måske ubevidst tager for givet, når vi fortolker Bibelen. Ingen kommer til Bibelen med et tomt sind. Hvis en persons verdensopfattelse kategorisk udelukker enhver form for overnaturlig indgriben fra Guds side, vil vedkommende ikke læse og forstå Skriften som en sandfærdig og pålidelig gengivelse af, hvad Gud har gjort i historien, men vil fortolke den meget anderledes end den, som accepterer, at det overnaturlige eksisterer.

Bibelfortolkere kan ikke helt adskille sig fra deres egen fortid, deres erfaringer, ideer og forudfattede opfattelser og meninger. Total neutralitet eller absolut objektivitet er umulig. Bibelstudium og teologiske betragtninger sker altid på baggrund af forudsætninger om Gud og hans ords natur.

Den gode nyhed er, at Helligånden kan åbne og korrigere vores begrænsede perspektiv og forudsætninger, når vi læser Skriftens ord med et åbent sind og oprigtigt hjerte. Bibelen bekræfter gentagne gange, at mennesker med meget forskellig baggrund var i stand til at forstå Guds Ord, og at Helligånden vejleder os ”i hele sandheden“ (Joh 16,13).

`Til at tænke over. Hvad er nogle af dine grundlæggende forudsætninger for at forstå verden? Hvordan kan du overgive dem alle til Guds Ord, så Ordet selv kan omforme dine tanker, så de kommer mere i harmoni med den virkelighed, som Bibelen forkynder?`