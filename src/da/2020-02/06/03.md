---
title:  Oversættelse og fortolkning
date:  04/05/2020
---

Bibelen blev skrevet på et meget gammelt sprog. Det Gamle Testamente blev for det meste skrevet på hebraisk med nogle få afsnit på aramæisk, og Det Nye Testamente blev skrevet på koiné-græsk. De fleste mennesker i verden i dag kan ikke tale eller læse disse gamle sprog. Bibelen bliver derfor oversat til forskellige moderne sprog.

Men som enhver god oversætter ved, involverer enhver oversættelse altid en vis grad af fortolkning. Nogle ord på et sprog har ikke et helt tilsvarende ord på et andet sprog. Kunsten og evnen til omhyggeligt at oversætte og derefter fortolke tekster kaldes hermeneutik.

`Læs 1 Kor 12,10 1 Kor 14,26 Joh 1,41; 9,7 ApG 9,36 Luk 24,27. I alle disse tekster ser vi tanken om fortolkning og oversættelse. I Luk 24,27 var selv Jesus nødt til at forklare Skriftens mening for disciplene. Hvad siger det om, hvor vigtig fortolkning er?`

Det græske ord hermeneuo, som ordet hermeneutik (bibelsk fortolkning) kommer fra, har sin oprindelse i det græske gudenavn Hermes. Hermes blev anset for at være udsending og budbærer for guderne, og han havde blandt andet ansvar for at oversætte guddommelige budskaber for folket.

Den afgørende pointe for os med hensyn til hermeneutik er, at vi kun har adgang til teksten i oversat form, med mindre vi er i stand til at læse originalsprogene. Heldigvis er mange oversættelser gode til at videregive den væsentlige betydning. Vi har ikke brug for at kunne de oprindelige sprog for at blive i stand til at forstå de afgørende sandheder, som åbenbares i Skriften, selv om det kan være gavnligt at have den sproglige kunnen. Men selv med en god oversættelse er det vigtigt med en korrekt fortolkning af teksten, noget vi så i Luk 24,27. Hovedhensigten med hermeneutik er at udtrykke de bibelske teksters mening korrekt og at hjælpe os til at vide, hvordan vi korrekt skal anvende teksternes lære i vores liv her og nu. Som teksten i Lukasevangeliet viser, gjorde Jesus det for sine disciple. Forestil dig, hvordan det må have været at have Jesus til at forklare Bibelen for dig!

`Til at tænke over. Mange mennesker har adgang til forskellige oversættelser, men mange har det ikke. Hvorfor er det vigtigt, at vi studerer Biblen under bøn og med et ønske om at adlyde det, den lærer, uanset hvilke oversættelser vi har at arbejde med?`