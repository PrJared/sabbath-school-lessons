---
title:  Vores syndige og faldne natur
date:  06/05/2020
---

`Læs Joh 9,39-41; 12,42-43. Hvad forhindrede menneskene i disse bibeltekster i at tage imod sandheden i det bibelske budskab? Hvilken advarsel kan vi tage til os fra disse hændelser?`

Det er let at se tilbage med foragt på de religiøse ledere, som for-kastede Jesus på trods af så store beviser. Men vi må være forsigtige, så vi ikke selv har en lignende holdning, når det gælder Guds Ord.

Der er ingen tvivl om, at synd radikalt har forandret, ødelagt og slået vores forhold til Gud i stykker. Synden påvirker alt i vores menneskelige tilværelse. Den påvirker også vores evne til at forstå Skriften. Det er ikke kun det faktum, at vores menneskelige tanker så let bliver brugt til syndige formål; men vores sind og tanker er blevet ødelagt af synd og derfor lukket over for Guds sandhed. Følgende kendetegn på denne ødelæggelse ses i vores tankegang: stolthed, selvbedrag, tvivl, afstand og ulydighed.

En stolt person sætter sig selv højere end Gud og hans ord. Det sker, fordi stolthed fører til, at fortolkeren lægger størst vægt på den menneskelige fornuft som den øverste dommer over sandhed, også de sandheder, vi finder i Bibelen. En sådan holdning nedgør Skriftens guddommelige autoritet.

Nogle mennesker har en tendens til kun at ville lytte til de ideer, som de synes om, selv om de er i modsætning til Guds åbenbarede vilje. Gud har advaret os om faren ved selvbedrag (Åb 3,17). Synd fører også til tvivl, så vi bliver usikre og har en tendens til ikke at tro på Guds Ord. Når man starter med tvivl, vil fortolkningen af den bibelske tekst aldrig føre til vished. I stedet vil den, der tvivler hurtigt ophøje sig selv til en stilling, hvor vedkommende dømmer, hvad der er og ikke er acceptabelt i Bibelen. Det er et meget farligt standpunkt.

I stedet bør vi komme til Bibelen med tro og underkastelse, ikke med en kritisk og tvivlende holdning. Stolthed, selvbedrag og tvivl fører til, at man tager afstand fra Gud og Bibelen og vil føre til ulydighed, det vil sige, manglende villighed til at følge Guds åbenbarede vilje.

`Til at tænke over. Har du nogen sinde kæmpet mod en overbevisning, du er kommet frem til ved at læse Bibelen, noget der tydeligt har vist dig hvad du skal gøre, men som du ikke ønsker at gøre?`