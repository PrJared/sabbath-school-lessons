---
title:  Hvorfor fortolkning er vigtig
date:  07/05/2020
---

`Læs Neh 8,1-3.8. Hvorfor er en tydelig forståelse af Guds Ord så vigtig for os, ikke kun som enkeltpersoner, men også som kirke?`

Det vigtigste spørgsmål i Bibelen er spørgsmålet om frelse, og hvordan vi bliver frelst. Hvad ellers har i det lange løb betydning? Jesus selv spurgte, hvad det gavner et menneske at vinde alt det, verden kan tilbyde, men miste sin sjæl (Matt 16,26).

Men at vide, hvad Bibelen lærer om frelse, er meget afhængig af fortolkning. Hvis vi går til Bibelen og fortolker den på en forkert måde, vil vi mest sandsynligt komme til de forkerte konklusioner ikke kun med hensyn til opfattelsen af frelse, men i alt andet, som Bibelen lærer. Selv på apostlenes tid havde vranglære faktisk sneget sig ind i kirken, og det skyldtes utvivlsomt forkert fortolkning af Skriften.

`Læs 2 Pet 3,15-16. Hvad siger disse vers om, hvor vigtig en korrekt læsning af Skriften er?`

Hvis vi virkelig er ”bogens folk“, som ønsker at leve i overensstemmelse med Bibelen og Bibelen alene, og vi ikke har andre autoritetskilder som tradition, trosbekendelser eller kirkens lære til at fortolke Bibelen for os, er spørgsmålet om den rigtige bibelske hermeneutik altafgørende; for vi har kun Bibelen til at fortælle os, hvad vi skal tro, og hvordan vi skal leve.

Spørgsmålet om Skriftens fortolkning er afgørende for kirkens teologiske og missiologiske sundhed. Uden en korrekt fortolkning af Bibelen kan der ikke være enhed i trospunkter og lære og dermed heller ingen enhed i kirken eller dens mission. En dårlig og fordrejet teologi vil uvægerligt føre til en mangelfuld og fordrejet mission. Hvis vi har et budskab at forkynde for verden, men er forvirrede mht. hvad budskabet betyder, hvor effektive vil vi være, når vi præsenterer dette budskab til dem, der har brug for at høre det?

`Til at tænke over. Læs de tre englebudskaber i Åb 14,6-12. Hvilke teologiske emner handler de om, og hvorfor er en korrekt forståelse af dem af så stor betydning for vores mission?`