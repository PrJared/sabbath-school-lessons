---
title:  En flad jord?
date:  24/05/2020
---

Det er en almindelig antagelse, at mange i oldtiden troede, at jorden var flad. Men af mange gode grunde mente de fleste, at jorden var rund. Selv i dag er der mange, der påstår, at Bibelen lærte, at jorden var flad.

`Læs Åb 7,1; 20,7-8. I hvilken sammenhæng står disse vers? Lærer de, at jorden er flad?`

Johannes, som er forfatter af disse tekster, skriver profetier om endetiden, der beskriver fire himmelske engle, som står ”ved de fire verdenshjørner og holde jordens fire vinde tilbage“ (Åb 7,1). Han gentog ordet ”fire“ tre gange for at sammenkæde englene med de fire retninger på kompasset.

Kort sagt bruger han billedsprog, som vi også gør i dag. Vi siger fx, at ”solen går ned“ eller at ”månen står op“. At insistere på en bogstavelig fortolkning af disse profetiske tekster, når sammenhængen antyder en billedlig forståelse af nord, syd, øst og vest, er at tage disse tekster ud af deres sammenhæng og få dem til at lære noget, som de ikke gør. Da Jesus sagde: ”Thi fra hjertet udgår onde tanker, mord, ægteskabsbrud, utugt, tyveri, falsk vidnesbyrd og bespottelser“ (Matt 15,19), talte han ikke om menneskelig fysiologi eller det bogstavelige hjerte. Han brugte en talemåde for at lægge vægt på en moralsk pointe.

`Læs Job 26,7-10 Es 40,21-22. Hvad lærer disse tekster om, hvordan jorden er?`

I Job 26,7 siges det, at jorden hænger i verdensrummet: ”Han spænder nordhimlen ud over det øde rum, hænger jorden op over det tomme.“ Jorden har en grænse ”rundt om vandene“, eller som den ældre oversættelse siger ”en kreds over vandene“ (Job 26,10). Es 40,22 siger: ”Det er ham, der troner over jordens flade, men alle dens beboere er som græshopper.“ Den ældre danske bibeludgave er mere korrekt i sin oversættelse, når den siger: ”Han troner over jordens kreds.“

`Til at tænke over. Prøv at sætte dig i et menneskes sted, som levede for tusinder af år siden. Hvilket bevis ville du have for, at jorden bevægede sig? Eller ville du finde beviset for, at den stod stille mere overbevisende? Eller hvilket bevis ville du finde for, at jorden er flad eller rund?`