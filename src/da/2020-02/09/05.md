---
title:  Skabelse og tid
date:  27/05/2020
---

`Læs 1 Mos 5; 11. Læs de to kapitler. Hvordan gengiver Bibelen menneskehedens historie fra Adam til Noa, og fra Noa til Abraham?`

Der er en side ved disse slægtstavler, der gør dem enestående i Bibelen: de indeholder elementet tid, som har fået nogle forskere til korrekt at omtale dem som ”kronogenealogier“. De indeholder en sammenflettet mekanisme af oplysninger om afstamning og tidsforløb, så ”da Person nr. et havde levet x antal år, fik han Person nr. to. Og efter at Person nr. et havde fået Person nr. to, levede han i y antal år og fik andre sønner og døtre.“ 1 Mos 5 tilføjer en formel-sætning: ”Person nr. et levede i z antal år.“ Dette sammenflettede system ville have forhindret udelukkelsen af visse generationer eller tilføjelsen af dem. 1 Mos 5 og 11 indeholder en ubrudt afstamningslinje, som bekræftes i 1 Krøn 1,18-27, hvor der ikke er tilføjet eller fratrukket nogen generationer. På den måde fortolker Bibelen sig selv.

I næsten 2000 år har jødiske og kristne bibelfortolkere forstået disse tekster som en historisk gengivelse og en nøjagtig måde at beregne tidspunktet for Syndfloden og jordens alder fra skabelsesugen, som beskrives i 1 Mos 1-2.

I de seneste årtier har der været forsøg på at genfortolke 1 Mos 5 og 11 for at inkludere længere tidsperioder, fordi fortolkningen af nogle arkæologiske og historiske data (foretaget af ufuldkomne mennesker) synes at antyde det. Det sætter store spørgsmålstegn ved pålideligheden ved Bibelens gengivelse.

I lyset af den måde, hvorpå Gud i sit ord beskriver tid og sin indgriben i historien, må vi betragte disse to kapitler som ”både historiske og teologiske; de forbinder Adam med resten af menneskeslægten, og de forbinder Gud med mennesket i tid og rum. 1 Mos 5 og 11,10-26 giver os en tidsramme og generationskæde, der knytter Guds folk med det menneske, Gud skabte som klimaks på planetens seks dages skabelse“ (Gerhard F. Hasel, Origin 7/2 [1980], “The Meaning of the Chronogenealogies of Genesis 5 and 11“, s. 69).

`Til at tænke over. Der er gode og vigtige begrundelser for, at de tekster fra Det Gamle Testamente, som vi har studeret i dag, er i Bibelen. Men hvad siger Paulus i 1 Tim 1,4 og Tit 3,9, som vi må have med i vores overvejelser over sådanne tekster?`