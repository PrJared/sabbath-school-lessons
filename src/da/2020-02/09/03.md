---
title:  Skabelse beskrevet i oldtidslitteratur
date:  25/05/2020
---

Arkæologer har fundet tekster fra det gamle Egypten og Mellemøsten, som indeholder urhistorier om skabelsen og vandfloden. Det har fået nogle til at tænke, at skabelsesberetningen i Første Mosebog måske var lånt fra disse kulturer. Men er det virkelig tilfældet?

`Læs 1 Mos 1,1-2,4. Læs bibelteksten og følgende uddrag fra Atra-Hasis heltedigtet:`

”Da guderne i stedet for menneskene/ udførte arbejdet, bar byrderne,/ var gudernes byrder store,/ arbejdet for hårdt, vanskelighederne for meget/ … ‘Lad skødets gudinde skabe afkom,/ og lad mennesket bære gudernes byrder!’ … Geshtu-e, en gud, som havde intelligens,/ slagtede de i deres forsamling./ Nintu blandede jord/ med hans kød og blod…“ (Stephanie Dalley, Myths from Mesopotamia: Creation, the Flood, Gilgamesh, and Others (New York, Oxford University Press, 1989), s. 9,14,15).

Der er ligheder i beretningerne, men forskellene er betydelige:

(1) I Atra-Hasis arbejder menneskene for guderne, så guderne kan hvile. I Første Mosebog skaber Gud jorden og alt på den til menneskene, som er skabelsens højdepunkt. Derefter hviler han sammen med dem. I Første Mosebog bliver menneskene indbudt til at have fællesskab med Gud. Det findes slet ikke i Astra-Hasis.

(2) I Atra-Hasis bliver en mindre gud dræbt og blodet blandet med jord for at skabe syv mænd og kvinder. I Første Mosebog ”former“ Gud Adam af muld og blæser livsånde i hans næse. Gud ”bygger“ dernæst kvinden af Adams ribben til at være hans ”hjælper“.

(3) I beretningen i Første Mosebog er der ingen tegn på konflikt eller vold, som der er i beretningen i Atra-Hasis.

Bibelens skabelsesberetning er en storslået beskrivelse af en almægtig Gud, som giver mennesket en ophøjet hensigt i en fuldkommen verden. Denne radikale forskel har fået forskere til at slutte, at disse to beskrivelser af skabelsen i virkeligheden er meget forskellige.

`Til at tænke over. Nogle påstår, at ligheder mellem skabelses- og vandflodsberetningerne forekommer, fordi beretningerne oprindelig blev overleveret mundtligt fra slægt til slægt og med tiden fordrejet. Moses lånte ikke fra de hedenske beretninger, men nedskrev den bibelske beretning ved Helligåndens hjælp.`