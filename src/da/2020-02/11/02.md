---
title:  Historisk-profetisk fortolkningmetode
date:  07/06/2020
---

Den grundlæggende metode, som syvendedags adventister benytter for at studere profetierne, kaldes den historisk-profetiske metode. Det er tanken om, at mange af de store profetier i Bibelen følger en ubrudt lineær historisk strøm fra fortid til nutid til fremtid. Det svarer lidt til, hvordan man studerer historie i skolen. Vi gør det på denne måde, fordi det er sådan Bibelen selv fortolker disse profetier for os.

`Læs Dan 2,27-45. Hvilke sider ved drømmen antyder en kontinuerlig, ubrudt rækkefølge af magter ned igennem historien? Hvordan viser Bibelen selv, hvordan vi skal fortolke apokalyptiske (endetids-) profetier?`

Bemærk, at Nebukadnesars rige bliver identificeret som hovedet af guld. Daniel identificerer dermed det første rige (Dan 2,38). Og så siger Daniel: ”Efter dig skal opstå et andet kongerige, ringere end dit, og derpå et tredje kongerige“ (Dan 2,39) og dernæst et fjerde (Dan 2,40). At disse riger følger efter hinanden uden noget mellemrum vises også indirekte i selve billedstøtten; for hvert af rigerne er repræsenteret som dele af en større krop og bevæger sig fra hoved nedefter til tæerne. De hænger sammen, ligesom tid og historie hænger sammen.

I Daniel 7 og 8 bruges der bestemte dyr som symboler i stedet for en billedstøtte. Men det samme budskab bliver fremstillet. Vi får en ubrudt række af fire jordiske riger (tre i Dan 8). Det har sin begyndelse i oldtiden og går ned igennem historien til vores nutid og ind i fremtiden, hvor Jesus kommer igen og Gud opretter sit evige rige.

Synet i Daniel 2 og de efterfølgende syner i Daniel 7 og 8 giver os grundlaget for den protestantiske historisk-profetiske fortolkning af profetier, som syvendedags adventister også i dag holder fast ved.

`Læs Joh 14,29. Hvad siger Jesus, som hjælper os til at forstå, hvordan profetier kan fungere?`

`Til at tænke over. Hvilken stor fordel har vi, som lever i dag, hvor så meget af den forudsagte historie allerede er gået i opfyldelse, i forhold til dem, som levede på Babylons tid?`