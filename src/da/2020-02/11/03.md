---
title:  År-dag princippet
date:  08/06/2020
---

En af fortolkningsnøglerne i historisk-profetisk fortolkning er år-dag princippet. Mange forskere ned igennem århundrederne har anvendt dette princip på tidsprofetierne i Daniels Bog og Åbenbaringsbogen. De kom frem til princippet ud fra flere nøgletekster og profetiernes umiddelbare sammenhæng.

`Læs 4 Mos 14,34 og Ez 4,6. Hvordan forklarer Gud tydeligt år-dag princippet i disse tekster?`

I disse tekster kan vi tydeligt se tanken om år-dag princippet. Men hvordan forsvarer vi at bruge det samme princip på nogle af de andre tidsprofetier, som fx Dan 7,25; 8,14; Åb 11,2-3: 12,6.14; Åb 13,5?

Tre andre elementer støtter år-dag princippet i disse profetier i Daniels Bog og Åbenbaringsbogen: Brugen af symboler, lange tidsperioder samt mærkelige udtryk.

For det første antyder den symbolske natur af dyrene og hornene, som repræsenterer riger, at tidsfaktoren også bør opfattes symbolsk. Dyrene og hornene skal ikke forstås bogstaveligt. De er symboler på noget andet. Hvorfor skulle vi kun tage tidsprofetierne bogstaveligt, når resten af profetien er symbolsk? Og svaret er selvfølgelig, at det skal vi ikke.

For det andet dækker mange af de begivenheder og riger, der beskrives i profetierne, en lang tidsperiode på mange hundrede år, noget, der ville være umuligt, hvis tidsprofetierne, som beskriver dem, skulle tages bogstaveligt. Når år-dag princippet anvendes, passer tiden på begivenhederne på en forbavsende nøjagtig måde. Det ville ikke være muligt, hvis disse tidsprofetier skulle tages bogstaveligt.

Og til sidst antyder de mærkelige udtryk, som bruges for at angive disse tidsperioder, en symbolsk fortolkning. Den måde, som tid er udtrykt i disse profetier (fx ”2.300 aftener og morgener“ i Dan 8,14), er ikke den almindelige måde at betegne tidsperioder på. Det viser os, at de tidsperioder, som beskrives, skal opfattes symbolsk, ikke bogstaveligt.

`Til at tænke over. Se på profetien om de 70 uger i Dan 9,24-27. Hvis vi læser, at ”fra den tid ordet om at genopbygge Jerusalem udgik, og indtil der kommer en salvet fyrste“ (Dan 9,25) er der 69 bogstavelige uger, eller kun et år og fire måneder og en uge, giver profetien ingen mening. Men hvad sker der, når vi anvender Bibelens eget år-dag princip, og de 70 uger bliver 490 år?`