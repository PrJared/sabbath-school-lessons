---
title:  Der står skrevet
date:  12/04/2020
---

Da Jesus blev døbt af Johannes Døberen, markerede det begyndelsen på Frelserens arbejde. Efterfølgende blev Jesus af Ånden ført ud i ørkenen, hvor han i sin svageste menneskelige tilstand blev fristet af Satan.

`Læs Matt 4,1-11. Hvordan forsvarede Jesus sig mod Satans fristelser i ørkenen? Hvilke lærdomme er der for os i det?`

Da Jesus blev fristet på appetittens område, svarede han: ”Der står skrevet: ‘Mennesket skal ikke leve af brød alene, men af hvert ord, der udgår af Guds mund’“ (Matt 4,4). Jesus pegede tilbage til det levende Ord og dets ultimative guddommelige oprindelse. På den måde bekræftede han Skriftens autoritet. Da han blev fristet med verdens riger og herlighed, svarede han: ”Der står skrevet: ‘Du skal tilbede Herren din Gud og tjene ham alene’“ (Matt 4,10; Luk 4,8). Kristus minder os om, at sand tilbedelse fokuserer på Gud og ingen anden, og at underkaste sig Guds Ord er sand tilbedelse. Og til sidst, da han blev fristet med ønsket om at vise sig og med formastelse, svarede Jesus: ”Der står også skrevet: ‘Du må ikke udæske Herren din Gud’“ (Matt 4,7; Luk 4,12).

I alle tre fristelser svarede Jesus med ordene ”Der står skrevet“. Jesus gik direkte til Guds Ord og intet andet for at modstå Satans angreb og bedrag. Det bør være en kraftig lærdom for os alle. Bibelen og Bibelen alene er den ultimative standard og grundvolden for vores tro.

Bibelen og Bibelen alene var Jesu forsvarsmetode mod fjendens angreb. Jesus er Gud, men i sit forsvar mod Satan underlagde han sig helt og fuldt Guds Ord.

Ikke personlige synspunkter, ikke et velformuleret og indviklet argument, ikke personlige og hadefulde ord. I stedet var det ved Skriftens enkle men dybsindige ord. For Kristus havde Skriften den største autoritet og den største kraft. På den måde begyndte han sin gerning på en sikker grundvold og fortsatte siden sin gerning bygget på Bibelens pålidelighed.

`Til at tænke over. Hvordan kan vi lære at stole lige så meget på Guds Ord og underkaste os lige så meget?`