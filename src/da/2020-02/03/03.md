---
title:  Jesus og loven
date:  13/04/2020
---

`Læs Matt 5,17-20; 22,29; 23,2-3. Hvad siger Jesus i disse sammenhænge?`

Jesus lærte sine disciple lydighed mod Guds Ord og loven. Der er aldrig den mindste antydning af, at han tvivlede på Skriftens autoritet eller relevans. Tvært imod; han henviste hele tiden til den som kilden til guddommelig autoritet. Til saddukæerne sagde han: ”I er på vildspor, for I kender hverken Skrifterne eller Guds magt“ (Matt 22,29). Jesus lærte, at et rent intellektuelt kendskab til Bibelen og dens lære ikke var nok til at kende sandheden, og endnu vigtigere ikke nok til at kende Herren, som er denne sandhed.

`Læs Matt 22,37-40. Hvad fortæller denne tekst om Jesus’ syn på Moseloven?`

I sin udtalelse til den lovkyndige, opsummerer Jesus de ti bud, som var givet gennem Moses næsten 1500 år tidligere. Vi bør lægge mærke til, hvordan Jesus fokuserer på den gammeltestamentlige lov og ophøjer den til det højeste niveau. Mange kristne har fejlagtigt konkluderet, at der her blev givet et nyt bud, og at den gammeltestamentlige lov på en eller anden måde blev erstattet med Det Nye Testamentes evangelium. Men kendsgerningen er, at det, Jesus lærer, er baseret på Det Gamle Testamentes lov. Jesus havde afsløret og åbenbaret loven mere tydeligt, så han kunne sige, at ”på de to bud hviler hele loven og profeterne“ (Matt 22,40). Han opsummerede De ti Bud, idet de første fire handler om menneskenes forhold til Gud, og de sidste seks handler om menneskers forhold til hinanden. På denne måde hæver Jesus hele Det Gamle Testamente, idet han siger ”loven og profeterne“, for det er en kort måde at henvise til loven, profeterne og skrifterne, eller alle de tre dele af Det Gamle Testamente.

”Han [Kristus] henviste til Skriften som en fuldt ud pålidelig kilde, og det bør vi også gøre. Bibelen skal fremholdes som den evige Guds ord, som det afgørende i stridsspørgsmål og grundvolden for al tro“ (Ellen White, Lys over hverdagen, 1. bd., s. 22).

`Til at tænke over. Hvilke konkurrerende autoritetskilder (familie, filosofi, kultur) kan komme i konflikt med din underkastelse under Guds Ord?`