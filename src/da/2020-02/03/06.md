---
title:  Apostlene og Bibelen
date:  16/04/2020
---

De nytestamentlige forfattere har den samme opfattelse af Bibelen, som Jesus havde. Når det gjaldt lære, moral og profetisk opfyldelse, var Det Gamle Testamente for dem Guds autoritative ord. Vi finder intet i det, disse mænd siger eller gør, som sætter spørgsmålstegn ved Bibelens autoritet eller ægthed.

`Læs ApG 4,24-26; 13,32-36 Rom 9,17 Gal 3,8. Hvad siger følgende bibeltekster om, hvordan apostlene opfattede Guds Ords autoritet?`

Læg mærke til, hvor nært knyttet Skriften er til Guds egen stemme i disse tekster. I ApG 4, lige før disciplene bliver fyldt med Helligånden, priser de Gud for at have befriet Peter og Johannes. I deres lovprisning løfter de deres stemmer og anerkender Gud som Skaberen og for, at han har talt gennem sin tjener David. Det betyder, at Davids ord er Guds ord. I ApG 13,32-36 bliver David igen citeret af Paulus, men hans ord bliver tilskrevet Gud, for vers 32 siger: ”løftet, der blev givet til fædrene.“

I Rom 9,17, hvor man kunne forvente, at Gud er grundleddet, bruger Paulus udtrykket ”Skriften,“ idet han siger: ”Skriften siger jo til Farao.“ Egentlig kunne han have sagt: ”Gud siger til Farao.“ Også i Gal 3,8 benyttes ”Skriften“ som grundled i stedet for ”Gud“. Det viser, hvor nært knyttet Guds Ord er til Gud selv.

Alle de nytestamentlige forfattere regner med Det Gamle Testamente som Guds Ord. Der er hundredevis af citater fra Det Gamle Testamente i Det Nye Testamente. En forsker har samlet en liste med over 2.688 specifikke henvisninger; 400 fra Esajas, 370 fra Salmerne, 220 fra Anden Mosebog, osv. Hvis vi til den liste tilføjer hentydninger, temaer og litterære motiver, vil tallet stige drastisk. Bøgerne er fulde af henvisninger til gammeltestamentlige profetier, som ofte introduceres med udtrykket: ”Der står skrevet“ (Matt 2,5; Mark 1,2; 7,6; Luk 2,23; 3,4; Rom 3,4; 8,36; 9,33; 1 Kor 1,19; Gal 4,27; 1 Pet 1,16). Alt dette bekræfter, at Det Gamle Testamentes skrifter er det grundlag, som Jesus’ og apostlenes lære hviler på.

`Til at tænke over. Hvad bør disse eksempler lære os om, hvor farlig enhver påstand er, som vil formindske vores tillid til Skriftens autoritet?`