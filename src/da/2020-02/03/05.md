---
title:  Jesus og Bibelens oprindelse og historie
date:  15/04/2020
---

Jesus lærte, at Bibelen er Guds Ord i den forstand, at det, den siger, er synonymt med, hvad Gud siger. Bibelens oprindelse er hos Gud, og indeholder derfor den øverste autoritet for alle sider af tilværelsen. Ned igennem historien har Gud gennem Bibelen arbejdet for at åbenbare sin vilje til menneskene.

I Matt 19,4-5 henviser Jesus for eksempel til et citat skrevet af Moses. Men Jesus bruger dette afsnit og siger: ”Skaberen [som] fra begyndelsen skabte dem … sagde: ‘Derfor skal en mand forlade sin far og mor.’“ I stedet for at sige: ”Skriften siger,“ sagde Jesus: Han som ”fra begyndelsen skabte dem … sagde,“ og tilskriver Skaberen de ord, som forfatteren af Første Mosebog skrev. Gud bliver her betragtet som forfatter af dette udsagn, selv om det var skrevet af Moses.

**Læs følgende bibeltekster. Hvordan opfattede Jesus Bibelens historiske personer og begivenheder?**

`Matt 12,3-4`

`Mark 10,6-8`

`Luk 4,25-27`

`Luk 11,51`

`Matt 24,38`

Jesus behandler konsekvent gammeltestamentlige personer, steder og begivenheder som historisk sandhed. Han henviser til 1 Mos 1 og 2, Abel i 1 Mos 4, David, som spiste skuebrødene og Elisa, blandt andre historiske personer. Gentagne gange taler han om de gamle profeters lidelser (Matt 5,12; Matt 13,57; Matt 23,34-36; Mark 6,4). I et advarselsbudskab beskriver Jesus også Noas dage: ”For i dagene før syndfloden åd og drak de, giftede sig og bortgiftede lige til den dag, da Noa gik ind i arken; og de vidste ikke noget, før syndfloden kom og rev dem alle bort. Sådan skal også Menneskesønnens komme være“ (Matt 24,38-39). Alt tyder på, at Jesus henviste til denne afgørende domshandling fra Guds side som en historisk begivenhed.

`Til at tænke over. Mange mennesker, også bekendende kristne, benægter i dag Bibelens historiske troværdighed. Hvordan så Jesus og apostlene på det?`