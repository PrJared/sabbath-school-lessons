---
title:  Jesus og hele Skriften
date:  14/04/2020
---

`Læs Luk 24,13-35.44-45. Hvordan anvender Jesus Skriften til at lære disciplene evangeliets budskab?`

Efter Kristi død var hans efterfølgere forvirrede og i tvivl. Hvordan kunne dette ske? Hvad betød det? I kapitel 24 i Lukasevangeliet ser vi, at Jesus viser sig for dem to gange; først for to på vejen til Emmaus, og senere for andre. Ved to forskellige anledninger forklarer Jesus, hvordan alt er gået i opfyldelse fra de gammeltestamentlige profetier: ”Og han begyndte med Moses og alle profeterne og udlagde for dem, hvad der stod om ham i alle Skrifterne“ (Luk 24,27).

Igen i Luk 24,44-45 siger han: ”’Dette er, hvad jeg sagde til jer … Alt det må opfyldes, som står skrevet om mig i Moseloven, hos profeterne og i salmerne.’ Da åbnede han deres sind, så de kunne forstå Skrifterne.“

Læg mærke til den specifikke henvisning i Luk 24,27 til ”alle Skrifterne“. Det bliver gentaget og uddybet i den anden henvisning som ”Moseloven, hos profeterne og i salmerne.“ Dette stadfæster tydeligt, at Jesus, Ordet, der blev kød (Joh 1,1-3.14), satte sin lid til Skriftens autoritet for at forklare, hvordan disse ting var blevet forudsagt mange hundrede år tidligere. Ved at henvise til Skriften i sin helhed, underviste Jesus sine disciple ved sit eget eksempel. Når de derefter skulle gå ud og forkynde evangeliet, skulle de også forklare hele Skriften for at give forståelse og kraft til de nyomvendte i hele verden.

Læg også mærke til, at Jesus i Matt 28,18-20 siger til sine disciple – og til os i dag – at ”mig er givet al magt i himlen og på jorden“ Men den magt forbliver grundfæstet i Faderen og hele Guddommen, for han siger til dem: ”Gå derfor hen og gør alle folkeslagene til mine disciple, idet I døber dem i Faderens og Sønnens og Helligåndens navn.“ Og så kommer nøgleafsnittet: ”idet I lærer dem at holde alt det, som jeg har befalet jer.“ Hvad lærer og befaler Jesus? Hans lære er baseret på hele Skriften. Hans autoritet var stadfæstet af profetierne i Det Gamle Testamente, og ved sin overgivelse til Faderen opfyldte han disse profetier.

`Til at tænke over. Hvis Jesus accepterer hele Skriften, hvorfor må vi så også gøre det? Hvordan kan vi lære at acceptere hele Skriftens autoritet, også når vi ser, at ikke alt deri nødvendigvis er anvendeligt for os i dag? Del dit svar med klassen på sabbatten.`