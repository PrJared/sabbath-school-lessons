---
title:  Skabelse, syndefald og korset
date:  21/05/2020
---

Bibelen giver en ubrudt kæde mellem den fuldkomne skabelse, syndefaldet, den lovede Messias og den endelige forløsning. Disse afgørende begivenheder danner grundlaget for frelsens historie af menneskeheden.

`Læs 1 Mos 1,31 1 Mos 2,15-17 1 Mos 3,1-7. Hvad skete der med Guds fuldkomne skaberværk?`

Gud betragtede sit skaberværk, og så, hvor ”godt det var“ (1 Mos 1,31). ”Nu var skabelsen fuldendt … Edens have blomstrede på jorden, Adam og Eva havde fri adgang til livets træ. Ingen plet af synd eller skygge af død skæmmede det skønne skaberværk“ (Ellen White, Patriarker og profeter, s. 19). Gud havde advaret Adam og Eva om, at hvis de spiste af det forbudte træ, skulle de dø (1 Mos 2,15-17). Slangen begyndte sin samtale med et spørgsmål for derefter helt at modsige det, som Gud havde sagt. ”Vist skal I ikke dø“ (1 Mos 3,4), sagde den. Satan lovede Eva stor kundskab, og at hun ville blive som Gud. Det er tydeligt, at hun troede ham.

`Læs 1 Mos 2,15-17 Rom 5,12; 6,23. Hvordan bekræfter Paulus Guds udtalelse i Edens have? Hvordan hænger disse lærdomme sammen med teistisk udviklingslære?`

I Bibelen kan vi se, hvordan senere bibelske forfattere bekræftede tidligere bibelske udtalelser, og gav yderligere indsigt. I Rom 5-8 skriver Paulus om synd og frelsens skønhed: ”Synden kom ind i verden ved ét menneske, og ved synden døden, og sådan kom døden til alle mennesker, fordi alle syndede“ (Rom 5,12). Men fra udviklingsteoriens synsvinkel ville døden have været til stede i millioner af år før menneskene. En sådan ide har alvorlige konsekvenser for den bibelske lære om syndens oprindelse, Kristi stedfortrædende død på korset og frelsesplanen. Hvis døden ikke har sammenhæng med synd, er syndens løn ikke døden (Rom 6,23), og Kristus ville ikke have nogen grund til at dø for vores synd. Skabelsen, syndefaldet og korset er derfor uadskilleligt forbundet. Den første Adam er knyttet til den sidste Adam (1 Kor 15,45.47). En tro på den darwinistiske udviklingsteori, selv med forskellige forestillinger om Gud iblandet, ville ødelægge selve grundlaget for kristendommen.