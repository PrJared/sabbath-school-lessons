---
title:  I begyndelsen …
date:  17/05/2020
---

`Læs 1 Mos 1,1. Hvilke dybe sandheder åbenbares her?`

Bibelen åbner med de mest storslåede og dybsindige ord; ord, som er enkle, men som samtidigt indeholder en umålelig dybde, når de studeres grundigt. Faktisk bliver de største filosofiske spørgsmål med hensyn til hvem vi er, hvorfor vi er her, og hvordan vi blev til, besvaret i Bibelens første sætning.

Vi er til, fordi Gud skabte os på et bestemt tidspunkt i fortiden. Vi blev ikke udviklet af intet; vi blev heller ikke til ved en tilfældighed, uden nogen bestemt eller overordnet hensigt, som meget af vores tids videnskabelige model for menneskenes oprindelse lærer. Darwinistisk udviklingslære står på alle måder i modsætning til Skriften, og forsøg hos nogle på at forene den med Bibelen, får kristendommen til at virke latterlig.

Vi blev også skabt af Gud på et ganske bestemt historisk tidspunkt: ”i begyndelsen“. Det må betyde, at Gud var til før denne begyndelse. Det vil sige, at Gud eksisterede før tid blev til og udtrykt i den daglige cyklus af ”aften og morgen“ og i de måneder og år, som alle markeres ved vores verdens forhold til solen og månen. Denne absolutte begyndelse bliver henvist til og støttet af andre skriftsteder i Bibelen, som hele tiden bekræfter, hvordan Gud i begyndelsen skabte (Joh 1,1-3).

`Læs Joh 1,1-3 Hebr 1,1-2. Hvem var aktiv i skabergerningen? Tænk over, hvad det vil sige, at det også var ham, der døde på korset.`

Bibelen lærer, at det var Jesus, der skabte. Bibelen siger, at ”alt blev til ved ham, og uden ham blev intet til af det, som er“ (Joh 1,3). Gennem Jesus har Gud ”skabt verden“ (Hebr 1,1-2). Fordi alt har sin oprindelse i Jesus i begyndelsen, kan vi have håbet om, at han til sidst vil fuldende det, han har begyndt, for han er ”Alfa og Omega“, ”begyndelsen og enden“ (Åb 1,8; 22,13).

`Til at tænke over. Hvilken forskel gør det, at du ved, at du blev skabt af Gud? Forestil dig, at du ikke troede på det. Hvor anderledes ville du opfatte dig selv og andre, og hvorfor?`