---
title:  Skabelse og ægteskab
date:  20/05/2020
---

De sidste ti år er der sket store forandringer i den måde samfundet og regeringer definerer ægteskab på. Mange lande i verden anerkender nu ægteskab mellem to af samme køn, og vælter tidligere love, der beskyttede den familiestruktur, som består af en mand og en kvinde som det centrale. Dette er en udvikling, der på mange måder er uden sidestykke, og det rejser nye spørgsmål med hensyn til ægteskabet som institution, forholdet mellem stat og kirke, og også ægteskabets og familiens ukrænkelighed, som de defineres i Bibelen.

`Læs 1 Mos 1,26-28 1 Mos 2,18.21-24. Hvad lærer disse tekster om Guds ideal for ægteskabet?`

På den sjette dag kom Gud til skabelsens klimaks, skabelsen af menneskene. Det er fascinerende, at flertalsformen for Gud første gang bruges i 1 Mos 1,26: ”Lad os skabe mennesker i vort billede.“ Alle tre personer i Guddommen, som står i et indbyrdes kærlighedsforhold til hinanden, skaber nu det guddommeligt oprettede menneskelige personforhold i ægteskabet her på jorden.

”Gud skabte mennesket i sit billede; i Guds billede skabte han det, som mand og kvinde skabte han dem“ (1 Mos 1,27). Adam sagde: ”Nu er det ben af mine ben og kød af mit kød“ (1 Mos 2,23), og Adam kalder hende ”kvinde“. Ægteskab kræver, at ”en mand forlader sin far og mor og binder sig til sin hustru, og de bliver ét kød“ (1 Mos 2,24).

Skriften er utvetydig om, at dette er et forhold mellem en mand og en kvinde, som selv kom fra deres far og mor, også en mand og en kvinde. Denne tanke bliver gjort endnu tydeliger i den befaling, som blev givet til jordens første forældre: ”Og Gud velsignede dem og sagde til dem: ’Bliv frugtbare og talrige, opfyld jorden, og underlæg jer den’“ (1 Mos 1,28). Det femte bud siger, at børn skal ære deres far og mor (2 Mos 20,12). Dette gensidige forhold kan ikke opfyldes gennem noget andet end et heteroseksuelt forhold.

`Til at tænke over. Læs Jesu ord i Matt 19,3-6. Hvad lærer de om ægteskabets natur og ukrænkelighed? Hvordan kan vi i lyset af Jesu ord tage en beslutsom og trofast stilling til de bibelske principper om ægteskabet samtidigt med, at vi aldrig glemmer Guds kærlighed over for alle mennesker, og at vi alle er syndere?`