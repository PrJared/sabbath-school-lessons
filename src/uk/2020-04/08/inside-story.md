---
title:  Місіонерська історія
date:   20/11/2020
---

#### Воскресіння в Індонезії
_Ендрю Мак-Чесні_

Два студенти-місіонери із захопленням зустріли свого наставника Сангбаї Джи, коли той приїхав у їхнє невеличке селище, розташоване в джунглях одного з індонезійських островів Папуа — Нова Гвінея.

— Пасторе, ми дуже хочемо розповісти вам дивовижну історію! — сказав Сантос, 22-річний студент-місіонер адвентистського університету Клабат, що на далекому острові Сулавесі в Індонезії. — Ми молилися за восьмирічну дівчинку, яка померла, і вона ожила!

Сангбаї, місіонера з Південної Кореї, призначили керівником проєкту «Рух 1000 місіонерів» в Індонезії. Щоб потрапити до селища, у якому служили студенти-місіонери, він спочатку летів невеликим літаком, а потім дві доби йшов пішки. Він прибув сюди, щоб підтримати, наставити й навчити студентів-місіонерів, оскільки минула вже половина їхнього річного терміну участі в програмі. Однак передусім він хотів почути про дівчинку.

Студенти розповіли йому про те, що сталося кілька днів тому. Повертаючись додому після відвідин сусіднього села, вони спочатку почули крик і ридання, а потім побачили скупчення людей біля куреня вождя селища. Усі оплакували його доньку Наомі, яка померла кілька годин тому й лежала на землі в курені. Керувала процесом оплакування місцева чаклунка.

Студенти-місіонери теж не стримали сліз. Вони дуже хотіли, щоб жителі цього селища облишили поклоніння деревам та тваринам і повірили в живого Бога, Котрий створив небо та землю. Сантос і його друг сіли поряд із тілом Наомі. Сантос ніжно взяв її на руки й обійняв. «Дорогий Боже, благаю Тебе, покажи диво цим людям, — молився він. — Ми викладали їм біблійні уроки, і вони чули все. Покажи їм, що Ти могутніший, ніж дерева й тварини».

Місіонери дві години, плачучи, молились біля тіла Наомі. Вони співали гімн: «Бо Він живий!» Жителі селища були глибоко зворушені їхньою тугою, молитвами та співом. І ось Наомі ожила! Вона повернулася до своєї здивованої матері й сказала: «Мамо, я хочу їсти».

Її батько, вождь селища, був приголомшений. Він на власні очі побачив, як діє Той, Хто могутніший, ніж дерева й тварини. А після приїзду Сангбаї вождь зібрав усіх жителів селища на біблійні зустрічі. І всі 57 дорослих людей прийняли Ісуса.

— Це було диво! — говорив Сангбаї, президент Адвентистської семінарії та коледжу в Пакистані. — Деякі вважають, що воскресіння мертвих відбувалося лише 2000 років тому, але такі чудеса трапляються й сьогодні, якщо ми повністю довіряємо Богові.
_Дякуємо за ваші пожертви Суботньої школи, що допомагають поширювати Євангеліє в усьому світі._