---
title:  Освіта в галузі гуманітарних і природничих наук
date:   28/11/2020
---

### Біблійні тексти для дослідження
Римл. 1:18-21; Псал. 19:1-6; 96:9; Бут. 3:6; 1 Тим. 6; Прип. 1; Йова 38.

> <p>Пам’ятний вірш</p>
> «Небо звіщає про Божу славу, а про чин Його рук розказує небозвід» (Псал. 19:2).

Освіта охоплює гуманітарні та природничі науки. Проте коли ми вивчаємо чи викладаємо ці науки з біблійної точки зору, що це означає? Ми просто пропонуємо окремі біблійні тексти, котрі стосуються, наприклад, певного аспекту сучасної медицини чи історії мистецтв. При цьому ми можемо пов’язати наші практичні уроки з дивовижною силою Бога, явленою у створенні нашого вельми складного світу. Однак просте цитування текстів Святого Письма на уроці ‒ це лише мала частина справжньої освіти ‒ спасенної освіти.

Щоб така освіта справді функціонувала, ми потребуємо Слова Божого, аби запровадити його вчення в кожну дисципліну ‒ від гуманітарних наук до молекулярної біології. Без цього ми можемо втратити з поля зору велич Бога, Його суверенітет як Творця й Хоронителя нашого світу. Усвідомлюючи, що Господь розглядає Своє творіння як взаємозалежне і значуще, ми наближаємося до розуміння того, як можна й потрібно викладати певні дисципліни.

Цього тижня ми розглянемо деякі принципи викладання гуманітарних і природничих наук з погляду християнства.