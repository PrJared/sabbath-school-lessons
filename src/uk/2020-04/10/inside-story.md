---
title:  Місіонерська історія
date:   04/12/2020
---

#### Як заспокоїти непосидючих хлопчиків?
_Марсі Еванс_

Коли ми з чоловіком узяли до себе двох синів моєї племінниці, яка страждала від наркозалежності, для нас стало справжнім випробуванням навчити їх тихо поводитися в церкві.

П’ятирічний Омаріон і шестирічний Даймонт ніколи раніше не відвідували храм. Вони були сповнені енергії й не звикли молитися, а тим паче схилятися на коліна. «Як же привчити їх тихо поводитися? — думала я, коли однієї із субот спостерігала, як хлопчики невтомно крутяться під час загальної молитви. — Як навчити їх молитися?»

Коли я молилася про це, мені на думку спала ідея: «Чому б не молитися пошепки разом з ними?» Тієї ж миті я почала молитися:

— Господи, дякую Тобі за школу Даймонта й Омаріона, за їхніх учителів, за те, що в них є взуття, іграшки, за всі Твої благословення, — шепотіла я.

Хлопчики вмить перестали крутитися.

— Прошу Тебе, Господи, будь з їхньою матусею. Вона так їх любить. Будь ласка, зціли її від наркозалежності й перебувай із нею сьогодні. Ти знаєш, у чому вона має потребу.

Хлопчики слухали, немов заворожені. Вони подумали про маму, за якою дуже сумували та яку так любили. Тим часом молитва за кафедрою тривала.

— Господи, збережи тата Даймонта, котрий перебуває у в’язниці, — продовжила я. — Прошу пошли йому доброго сусіда по камері. Будь ласка, будь поряд із татом Омаріона. Ти знаєш, у чому він має потребу! Нехай він відчує, що Ти поряд із ним.

Хлопчики стояли тихо й непорушно весь час, доки звершувалася загальна молитва. Мені жодного разу не довелося сказати: «Заспокойтеся!» або «Тихіше!»

Наступної суботи я знову тихо молилася за своїх племінників під час загальних молитов за кафедрою. Хлопчики уважно слухали. Мої молитви були за них і за дорогих їхньому серцю людей. Це було важливо для них. Так я молилася щосуботи, доки вони не навчилися поводитися тихо й благоговійно під час загальних молитов у церкві. Удома ми теж молилися.

Хто б міг подумати, що таке просте рішення допоможе заспокоїти непосидючих хлопчиків у моєму домі. Еллен Уайт писала: «Нехай батьки не забувають, що їхній дім є великим місіонерським полем. На кожну матір Бог поклав священний обов’язок виховання довірених їй дітей. “Візьміть цього сина чи цю дочку й виховайте їх для Мене, — говорить Господь. — Сформуйте їхні характери відповідними до життя в Небесному Царстві, щоб вони могли навіки віків сяяти у дворах Господніх”» (Свідчення для Церкви. Т. 9. С. 37).

Бог милосердний. Він посилає нам ідеї для служіння іншим, коли ми в них маємо потребу.
_Марсі Еванс — член Церкви адвентистів сьомого дня в Мільтон-Фрівотер, штат Орегон, США_