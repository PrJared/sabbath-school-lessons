---
title:  Пишна святиня
date:   30/11/2020
---

`У Псал. 96:9 сказано: «Поклоніться Господеві в пишній святині Його. Сповнись страхом перед Ним, ціла земле!» (переклад П. Куліша). Як ми розуміємо словосполучення «пишна святиня»? Що це означає для християнина? Як наше розуміння має впливати на те, що ми викладаємо про мистецтво й красу?`

Хоч кажуть, що «краса в очах того, хто дивиться», ми насамперед не повинні забувати, Хто саме створив очі (див. Прип. 20:12). Хоч ми маємо бути обережними, щоб не поклонятися самому творінню, його краса свідчить про Бога-Творця та Його любов до краси. Якщо наш грішний світ такий гарний, хто може уявити, яким він був до гріхопадіння? І це переконує нас у тому, що Бог справді є Творцем усього прекрасного.

Тому вивчення гуманітарних і природничих наук може й має наблизити нас до характеру і серця Господа. Як частина Божих витворів мистецтва і науковий феномен, ми можемо більше дізнатися про нашу власну ідентичність у Христі.

«Бог бажає, щоб Його діти вміли цінувати Його діла і могли насолоджуватися простою ніжною красою, якою Він оздобив наш земний дім. Бог любить усе прекрасне, але краса характеру важливіша для Нього, ніж зовнішня привабливість. Він хоче, щоб ми дбали про власну чистоту й простоту, які так приваблюють нас у квітах» (Е. Уайт. Дорога до Христа. С. 85).

`Прочитайте Бут. 3:6. Що текст повідомляє нам про те, що краса і врода самі собою не обов’язково добрі або святі? Див. також Прип. 6:24, 25; 31:30.`

На жаль, у нас є ворог, котрий спотворює все створене й використовує це у своїх цілях. Тому не дивно, що краса і поняття краси можуть бути використані проти нас. Отже, християнська освіта, керуючись Словом Божим, має допомогти нам (особливо в галузі гуманітарних наук) навчитися бути обережними і розуміти: не все прекрасне обов’язково є добрим або святим.

`Що з «прекрасного» не обов’язково святе й добре? А що прекрасне може бути перетворене на несвяте і погане залежно від обставин? Який стандарт ми використовуємо, щоб розрізняти це?`