---
title:  Місіонерська історія
date:   09/10/2020
---

#### Австралієць долає випробування в Африці
_Ваніа Чу_

51-річний Еттін Мак-Клінток зіткнувся з неабиякими труднощами, перебуваючи в Ефіопії. Він був ведучим австралійської радіокомпанії «3ABN» і приїхав до селища Шишо, розташованого за 35 км від Аваси, другого за розміром міста в Ефіопії, щоб проповідувати на євангельських зустрічах. Їх організував Східно-Центральний Африканський дивізіон у рамках програми «Усезагального залучення членів Церкви — 2019». Спочатку виникли труднощі з електроенергією, і перші два вечори він проводив програму в цілковитій темряві.

Незважаючи на технічні труднощі, ці зустрічі просто неба відвідувало понад 400 людей. Це значно більше, ніж могло поміститися в приміщенні місцевої церкви. Еттін проповідував з імпровізованого намету під дахом із пластикових листів.

Коли він готувався до третьої зустрічі, з’явилося занепокоєння. У них уже був орендований генератор, який виробляв електроенергію, але за пів години до програми почався дощ. Він сподівався, що це не стане перепоною для людей.

До початку зустрічі дощ закінчився, проте хмари досі вкривали все небо. Минуло лише 15 хвилин відтоді, як Еттін почав проповідувати, і знову пішов дощ. Коли він напустився сильніше, люди почали потроху залишати територію церкви, тому що, на відміну від Еттіна, котрий був під імпровізованим укриттям, люди стояли просто неба.

— Ми з пресвітерами молилися про те, щоб дощ ущух, але він знову почався, — згадує Еттін. — Нам потрібно було щось робити. Але що?

Раптом у нього промайнула думка. Щовечора він говорив людям про те, що Бог має силу над хворобами, гріхом і смертю. Проте Він владний і над погодою. Еттін може помолитися про те, щоб дощ перестав. А якщо Господь вирішить інакше? Тоді його проповідь утратить авторитет і люди перестануть відвідувати зустрічі.

Тієї миті в його розумі з новою силою засяяв текст із 1 Івана 5:14: «І це та відвага, яку маємо до Нього, що коли чогось просимо, згідно з Його волею, Він вислуховує нас!» Еттін тихо помолився: «Господи, я вірю, допоможи моєму невір’ю».

З допомогою перекладача Еттін запросив аудиторію помолитися, щоб дощ ущух. І тієї ж хвилини, коли він сказав: «Амінь», дощ припинився. І до кінця програми більше не починався. Після проповіді того вечора майже двісті людей вийшло вперед на заклик до молитви.

— Усюди люди схилялися на коліна, — розповідає Еттін. — Стоячи на колінах у багнюці, ми з удячністю молилися про посвячення Богові.

Коли Еттін побачив, що половина відвідувачів програми стали в молитві на коліна, він згадав про свою сім’ю та друзів, які моляться за нього в Австралії, і подякував Господу за їхні молитви.

— Бог подарував мені новий досвід, — підсумовує Еттін. — До того дня я ніколи не ризикував заради Бога й ніколи не отримував таких благословень. Моє рішення помолитися про те, щоб дощ припинився, було величезним ризиком. Я боявся, але Бог щедро винагородив мене.