---
title:  Місіонерська історія
date:   30/10/2020
---

#### У пошуках свободи в Руанді
_Люсетт Н’Діай Митрак_

Я не знаю, що спонукало мене стати учасницею програми «Загального залучення членів церкви — 2016» у Руанді. Коли координатор програми Дуейн Мак-Кей звернувся із закликом до нашої церкви в Парижі, я та ще кілька молодих людей погодилися проповідувати на цій програмі. Я була вже в поважному віці й погано почувалася після тривалої хвороби. До того ж нещодавно моя дочка покінчила життя самогубством. Проте я вирішила все ж таки взяти участь, і мене відразу попросили стати наставницею молоді, а не проповідувати.

Та щойно ми прибули до руандського міста Ньянзи, це рішення змінилося. Ми зустрілися з місцевими пасторами, і вони попросили мене проповідувати. Я прийшла до готелю й схилилася на коліна в молитві: «Господи, я ніколи не проповідувала. Однак якщо Ти бажаєш цього, то нехай це буде не моїми зусиллями, а Твоїм Духом. Прошу, говори замість мене».

Першого вечора, коли я говорила про перетворювальну силу Євангелія, мене наздогнали сумні спогади дитинства. Жителі Руанди пережили хвилю жахливого насильства й жорстокості під час геноциду 90-х років. Я теж пережила такі випробування, тому говорила до них від щирого серця. Щоразу, коли я робила заклик вийти вперед, люди відгукувалися, особливо жінки, які пережили цей прикрий досвід. Багато людей виходило вперед. І що більше я говорила, то сильніше відчувала зцілення. Хоч я віддала своє серце Ісусові багато років тому, проте усвідомлювала, що досі відчуваю біль минулого, за який звинувачувала Бога.

Мій вітчим чинив наді мною насильство. Я розповіла про це матері, коли мені було тринадцять. Вона відвезла мене жити до двоюрідної сестри. Невдовзі після цього вона приїхала провідати мене. Більше я її не бачила. Мій вітчим убив її.

Його посадили до в’язниці, але тільки на два роки, оскільки він був високоповажним військовим офіцером. Із 13 до 19 років я жила в дитячому будинку. Мій біологічний батько був живий, але він не хотів нічого знати про мене. Я відчувала себе такою самотньою, проте знайшла зцілення в Біблії, прочитавши:

«Господь, Бог твій, серед тебе, — Велет спасе! Він у радості буде втішатись тобою…» (Соф. 3:17).

«Бо хто вас доторкується, той доторкується до зірця Його ока» (Зах. 2:8).

«Здалека Господь з’явився мені та й промовив: Я вічним коханням тебе покохав…» (Єрем. 31:3).

Однак я не любила себе. Навіть коли люди говорили, що я красива, я не відчувала себе такою. А коли я проповідувала в Руанді, ці негативні почуття й думки зникли. Я знала, що Дух Святий говорив через мене. Я здобула свободу, повірила в слова любові Христа й у те, що я — Його дивовижне творіння, Його дитя. В Адвентистській церкві провінції Сигера майже 400 людей уклали заповіт з Богом.

Сьогодні мені 66, і я вже багато разів була в Руанді. Мої тамтешні друзі — це моя сім’я, і вони називають мене мамою. Я служу Господу, аби ще багато людей могли стати новими творіннями в Христі.
_Дякую за ваші пожертви Суботньої школи, які допомагають поширювати Євангеліє в усьому світі._