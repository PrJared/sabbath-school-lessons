---
title:  Великий учитель і примирення
date:   28/10/2020
---

Людські стосунки надто часто руйнуються. Ми віддаляємося одне від одного. Згодом перестаємо довіряти колись близькому другові. Однак такі розірвані взаємини можна відновити. Коли це відбувається, ми переживаємо чудо примирення. Небагато людських переживань настільки ж приємні, як це.

`Чому примирення лежить в основі втілення Христа і Його ролі Головного Вчителя? 2 Кор. 5:16-21.`

Якщо ми відчуваємо себе щасливими, коли відновлюються наші стосунки з іншою людиною, які ж піднесені почуття мають з’явитися, коли примиряємося з Богом?! В уривку 2 Кор. 5:16-21 Павло ясно говорить, Хто здійснює примирення. Бог Отець узяв на Себе ініціативу щодо відновлення наших розірваних взаємин з Ним. Це примирення Він здійснив «через Христа» (2 Кор. 5:18). «Бог у Христі примирив світ із Собою» (вірш 19).

Знову наголосимо: ми не просто є споживачами радощів примирення. Нам потрібно навчатися в Головного Вчителя. Завдяки Своєму втіленню Ісус узяв участь у справі примирення. Ми також запрошені взяти в цьому участь. Бог примирив нас із Собою через Христа, і тепер нам, як і Павлу, доручено «служіння примирення» (2 Кор. 5:18).

Колос. 1:15-20 — ще один великий новозавітний уривок про втілення Христа. Перша половина уривка (вірші 15-17), яку часто вважають гімном, зображує роль Христа у творінні, тоді як друга половина (вірші 18-20) зосереджується на ролі Христа у викупленні. Через Христа як Творця-Викупителя Бог примиряє із Собою все. Справа примирення, здійснювана Богом через Христа, має вселенські масштаби, впливаючи на все, щоб «примирити кров’ю Його хреста, ‒ і земне, і небесне» (Колос. 1:20).

Хоч нам ніколи не досягти вселенських масштабів служіння Головного Вчителя як Примирителя, ми запрошені брати участь у служінні примирення в нашому оточенні (див. 2 Кор. 5:18). Можливо, саме це мав на увазі Ісус, коли молився: «Як Ти послав Мене у світ, так і Я послав їх у світ» (Івана 17:18)?

`Як практично можна відображати роль Бога-Примирителя? Тобто в яких ситуаціях ми можемо допомогти людям примиритися одне з одним?`