---
title:  Великий учитель
date:   24/12/2020
---

Як ми вже говорили раніше, одним із центральних аспектів місії Христа на Землі було служіння Вчителя. Від початку Свого служіння, чи то через повчання, чи дії, Ісус постійно викладав Своїм послідовникам істини про Себе, Отця, спасіння й надію на вічне життя (див. Матв. 5:2; Марка 4:2; Луки 19:47; Івана 6:59).

Перечитуючи Євангелія, ми бачимо, що Ісус завжди навчав. Сьогодні Він навчає також нас через Своє Слово, і це навчання продовжиться в новому світі. Однак уявіть, наскільки іншим воно буде в цьому світі, не обтяженому гріхом і всіма обмеженнями, пов’язаними з ним.

`«А коли йому скаже хто: “Що це за рани на твоїх руках?” то відкаже: “Побито мене в домі тих, хто кохає мене”» (Зах. 13:6). Про що говорить цей вірш?`

«Роки вічності принесуть спасенним багате й глибоке пізнання Бога і Христа. У міру збільшення пізнання будуть зміцнюватися любов, благословення і щастя. Що глибше люди пізнаватимуть Бога, то більше будуть захоплюватися Його характером. Коли Ісус відкриє перед ними багатства викуплення та дивовижні здобутки у Великій боротьбі із сатаною, серця спасенних спалахнуть ще більшою любов’ю, і вони ще з більшим завзяттям торкнуться золотих струн арф; тисяча тисяч десятків тисяч голосів зіллються в єдиному могутньому співі похвального гімну…

Велика боротьба закінчена. Гріха й грішників більше немає. Всесвіт – чистий. У всьому незліченному творінні б’ється один пульс гармонії і радості від Того, Хто створив усе це. Течуть потоки життя, світла і щастя в усі простори безмежного світу. Від найменшого атома до найбільших галактик – усе живе й неживе у своїй незатьмареній красі й досконалій радості свідчить про те, що Бог є любов!» (Е. Уайт. Велика боротьба. С. 678).

`З усіх неймовірних істин, які ми вивчатимемо протягом вічності, ніщо не буде захоплювати нас більше, ніж жертва Христа заради нас. Подумайте, наскільки всебічною, змістовною, глибокою й багатою має бути ця істина, якщо ми досліджуватимемо її протягом усієї вічності. Як ми можемо зараз навчитися більше цінувати подвиг Ісуса на хресті заради нас?`