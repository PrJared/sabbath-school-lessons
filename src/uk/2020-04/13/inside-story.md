---
title:  Місіонерська історія
date:   25/12/2020
---

#### Жодної безшумної роботи в суботу
_Гарі Роджерс_

Наша будівельна бригада готувалася до перекриття даху в центрі впливу, який планували відкрити в Баттамбангу, другому за розміром місті Камбоджі, але нам потрібні були фахівці з установлення дахів. Знайшовши будівельну компанію, яка надає такі послуги, я пояснив, що ми християни й не працюємо в суботу, і тільки після цього уклав з ними угоду. Я був упевнений, що ми встигнемо завершити роботу до суботи.

Та коли приїхала ця бригада й узялася до роботи, я зрозумів, що до суботи ми не встигнемо. Я написав їхньому керівникові й нагадав про терміни, прописані в угоді. У середу, коли я розмовляв на будівельному майданчику з одним зі своїх працівників, Кої Сопаоном, мені зателефонували.

— Я з приводу вашого листа, — сказав виконавчий директор будівельної компанії. — Щоб закінчити роботу, нам потрібен ще один день — субота. Якщо хлопці не зможуть працювати в суботу, нам доведеться додатково їм заплатити, щоб вони продовжили в понеділок.

— Ми вже говорили про це, — твердо сказав я. — Ми не працюємо в суботу.

Директор наполягав:

— Вони не шумітимуть, — пообіцяв він. — Працюватимуть беззвучно. У суботу їм уже не потрібні гучні інструменти. Ніхто навіть не знатиме, що вони на даху.

— Якщо у вас є хвилинка, дозвольте пояснити вам, чому ми не працюємо, — сказав я.

Директор погодився вислухати мене.

— Біблія говорить, що Бог створив світ за шість днів, а сьомого дня Він зробив три справи: припинив Свою працю, відпочивав, а також освятив цей день. Господь учинив так, щоб залишити нагадування для нас, що Він — наш Творець. Він також просить нас не робити жодних буденних справ кожного сьомого дня тижня, тобто в суботу. Це стосується й тих, хто працює на нас. Так ми можемо згадувати про Нього й поклонятися Йому.

— Я зрозумів, — сказав директор. — Тоді й ми відпочиватимемо в суботу.

Сопаон, мій працівник, зацікавлено слухав нашу розмову. Коли я поклав слухавку, він поглянув на мене й сказав:

— А чому моя церква поклоняється Богові в неділю?

Я запросив Сопаона сісти й розповів йому про те, як змінили суботу на неділю. Пізніше під час обідньої перерви я побачив, як Сопаон читає Біблію. Він був дуже здивований, що Слово Боже називає сьомим днем суботу. У п’ятницю я сказав йому:

— У Біблії ти відкрив для себе нову істину про суботній день. Чи не хочеш ти тепер дотримуватися цієї істини й святити суботу?

— Так, я хочу! — з радістю відповів Сопаон.

Тієї ж суботи Сопаон прийшов на богослужіння в недобудовану церкву центру впливу. На даху того дня ніхто не працював. Сьогодні в уже добудованій церкві він звершує служіння диякона та вчителя Суботньої школи.
_Гарі Роджерсу 63 роки. Він працює в Камбоджі як будівельник Глобальної Місії з 1996 року. Центр впливу в Камбоджі відкрили 2018 року завдяки пожертвам Тринадцятої суботи._