---
title:  Місіонерська історія
date:   18/12/2020
---

#### Задовольняючи потреби людей
_Ендрю Мак-Чесні_

29-річний Зефірен — місіонер-доброволець Глобальної Місії, який служить у горах Північної Руанди. Коли два роки тому він прибув у цей район, тут знайшлося лише три адвентисти сьомого дня. Більшість поклонялася традиційним богам. Шукаючи спосіб знайти друзів для Ісуса, Зефірен вивчав потреби місцевих жителів. Він попросив у вождя дозволу навчати дорослих читати й писати. Той погодився й надав для цього приміщення з трьох кімнат.

Зефірен здивувався, коли на заняття прийшло 126 людей. У нього був певний досвід у галузі поширення грамотності серед дорослого населення, але не було жодної книги. Отже, озброївшись лише дошкою та крейдою, він почав викладати. Через вісім місяців більшість уже вміла читати й писати, принаймні знала ази. Він створив нові групи — з навчання швидкого читання та письма. Усі, хто завершив цей курс, цілком могли читати Біблію рідною мовою.

Зефірен починав і закінчував заняття молитвою й щоразу розповідав своїм учням про Бога, пояснюючи їм біблійні істини. Інтерес зростав, і Зефірен організував цикл євангельських зустрічей, які відвідало приблизно 500 людей. Зефірен навчав їх два тижні, а потім упродовж місяця відвідував кожного вдома. Згодом провів ще одну двотижневу серію зустрічей і ще місяць додаткових відвідувань. Зефірен повторив це шість разів, не припиняючи проводити уроки письма. Із кожною серією зустрічей відвідуваність зростала.

Спочатку охрестилося майже двісті людей. Один новохрещений був ворожбитом, який заробляв на життя тим, що дізнавався волю традиційних богів. Ще один був релігійним наставником іншої церкви, більшість членів якої теж учинила за прикладом свого пастора.

Уклала заповіт з Богом дружина директора місцевої школи Розета. Зефірен непокоївся, щоб це не розгнівало її чоловіка. Однак директор сам був присутній на хрещенні й сказав так: «Хто знає, можливо, я теж колись зважуся на такий крок». Він охрестився під час наступної серії зустрічей і сподівається організувати ще одну групу віруючих — поряд зі своєю школою.

Зефірен і далі вів уроки письма, організовував євангельські зустрічі, відвідував сім’ї, а також проводив щоденні ранкові й урочисті суботні богослужіння. А Бог продовжував зливати Свої благословення. Упродовж одного року кількість віруючих зросла від трьох до трьохсот!

Офіс церковної місії придбав землю, привіз цемент для фундаменту й металеві листи для покрівлі. Місцеві купили цеглу для зведення стін. Будівля церкви мала вміщати не менш ніж 500 людей.

Сьогодні місцева громада налічує понад чотириста членів; у ній багато дітей, приходить чимало гостей. У прилеглих районах організувалося декілька Малих груп, завдяки яким стало більше хрещень. Ваші регулярні місіонерські пожертви допомагають Глобальній Місії і підтримують зусилля служителів, спрямовані на зростання Церкви. Спасибі вам за щедрість.
_Дякуємо вам за ваші пожертви Суботньої школи, які допомагають поширювати Євангеліє в усьому світі._