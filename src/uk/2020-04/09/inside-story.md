---
title:  Місіонерська історія
date:   27/11/2020
---

#### Криза під час стажування у Франції
_Ендрю Мак-Чесні_

Лише за тиждень до закінчення двомісячного стажування, котре Елізабет Бірбу проходила в одній з лікарень Франції, керівництво закладу без пояснень відмовило їй у продовженні практики. Елізабет була не готова до такого повороту подій. Їй було складно із цим змиритися, тому що без стажування її б не прийняли на другий курс і вона ризикувала залишитися без стипендії, якої вистачало на харчування й житло. Сім’я Елізабет жила далеко у Вест-Індії й не мала змоги підтримувати її фінансово.

Елізабет упала на підлогу й заплакала, як раптом відчула спонукання зателефонувати своїй подрузі. Тричі внутрішній голос спонукав її до цієї дії, і нарешті вона зважилася.

— Мене відрахували з практики, — поділилася вона з подругою. Та була дуже здивована й запитала:

— А ти віриш у Бога?

Коли Елізабет відповіла, що вірить, тоді подруга дала їй номер іншої лікарні й сказала:

— Якщо ти віриш у Бога, зателефонуй за цим номером.

Елізабет усвідомлювала, що неможливо домовитися про нове стажування за такий короткий термін. Вона не знала, що робити. І несподівано згадала, як перед поїздкою до Франції одна адвентистка з Вест-Індії дала їй номер телефону на випадок неприємностей.

— Якщо в тебе будуть якісь труднощі у Франції, зателефонуй моїй сестрі Вівіан, — сказала та жінка.

Тоді Елізабет узяла цей номер з увічливості. Проте тепер вона була в розпачі, тому вирішила зателефонувати Вівіан і розповісти їй про свою проблему.

— Тобі може допомогти тільки Бог, — сказала Вівіан. — Ми можемо лише молитися.

Вона запитала, чи має Елізабет Біблію. У неї була Біблія, але вона не читала її.

— Тобі потрібно вивчити псалом 91, — сказала Вівіан. — Коли ти читатимеш його, уявляй, що Бог написав ці слова особисто для тебе.

Читаючи псалом 91, Елізабет плакала. Її сльози крапали на сторінки Біблії. Потім вона зателефонувала до іншої лікарні, щоб дізнатися про можливість пройти практику.

— Зателефонуйте нам через три дні, ми ухвалимо рішення, — відповіла жінка.

Ці три дні Елізабет молилася, постила, плакала й вивчила напам’ять псалом 91.

На третій день вона отримала запрошення на стажування.

— Вам дуже пощастило, — сказала жінка. — Головний лікар не хотів вас брати, але в останню мить передумав.

Емоції переповнювали Елізабет. Тієї ночі вона не могла заснути. Розуміла, що це Бог подарував їй цей шанс. О четвертій годині ранку вона зателефонувала Вівіан.

— Що сталося? — запитала жінка.

— Не хвилюйтеся, усе гаразд, — сказала Елізабет. — Я телефоную, щоб попросити вас наступної суботи взяти мене із собою до церкви.

Невдовзі Елізабет вирішила укласти заповіт з Богом. Вона продовжила навчання й вступила до магістратури.

— Якби я не довірилася Богові й не зателефонувала за тим номером, я б уже не була студенткою, — говорить Елізабет. — Проте Господь може все. І з Ним я все подолала».
_Дякую за ваші пожертви Суботньої школи, які допомагають людям у Франції й у всьому світі дізнаватися про Ісуса._