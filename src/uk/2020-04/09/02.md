---
title:  Справжня християнська освіта
date:   22/11/2020
---

Розповідають про рабина, котрий, дивлячись у сонні очі юнаків, що сиділи в його класі, запитав: «Учні, як дізнатися, коли закінчилася ніч і почався день?»

Кілька учнів обережно підняли руки. «Равві, ‒ запитав один, ‒ це коли ти можеш пояснити різницю між смоківницею та оливковим деревом?» ‒ «Ні».

Інший учень підняв руку: «Равві, це коли ти можеш пояснити різницю між вівцею та козою?»

Вислухавши безліч відповідей, рабин оголосив: «Учні, людина тоді дізнається, що закінчилася ніч і почався день, коли, глянувши в обличчя, якого ти ніколи раніше не бачив, упізнаєш в незнайомій особі брата або сестру. До цього моменту, яким би яскравим не був день, триває ніч».

`Прочитайте Луки 10:30-37. На що вказав Ісус у цій історії? Отже, що має бути частиною справжньої християнської освіти?`

Як адвентисти сьомого дня, ми благословенні ряснотою доктринального світла й істини. Стан мертвих, субота, 1844 рік і суд, Велика боротьба — ось кілька вчень, які більшість християнського світу досі не розуміє. І все ж, якими б важливими не були ці істини, яку користь вони приносять нам, якщо ми недоброзичливі до людей, ставимося до них з упередженням або дозволяємо культурним і соціальним стереотипам спонукати нас ставитися до інших як до нижчих за статусом?

Справжня християнська освіта має спонукати нас піднятися над цими людськими вадами й пороками та бачити інших такими, якими їх бачить Христос. А Він бачить їх істотами, за яких помер, гріхи яких підняв на хрест і за яких заплатив безмежну ціну. Якщо ми піднесемо хрест, тоді побачимо цінність і значущість кожної людини та будемо ставитися до ближніх так, як вони справді заслуговують відповідно до Божественної оцінки. Християнська освіта має викладати це вчення, інакше вона не гідна називатися християнською.

`Яких упереджень приховано і навіть явно навчають ваша культура й суспільство, над якими ви як християнин маєте піднятися?`