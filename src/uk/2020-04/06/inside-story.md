---
title:  Місіонерська історія
date:   06/11/2020
---

#### Диво на дорозі в Індії
_Дейзі Юнг_

Одного разу ми з чоловіком вирушили до міста, щоб купити матеріали для церкви, яку ми будували в одному з індійських сіл. Нам також потрібні були інструменти для студентів-волонтерів, які допомагали нам проповідувати Євангеліє в цій місцевості.

Мій чоловік придбав матеріали для проведення електрики в будівлі, а я знайшла для волонтерів 15 гітар і 100 зошитів для занять. Коли ми виїхали у зворотному напрямку, була дев’ята година вечора. Приблизно опівночі ми мали бути вдома. Дорогою ми розмовляли й слухали музику. Проте, проїхавши майже половину шляху, почули дивний звук: «Тук-тук-тук-тук-тук-тук. Бах!»

Це було досить гучно. Ми не зрозуміли, що сталося. Мій чоловік зупинився й вийшов, щоб з’ясувати, у чому проблема. Виявилося, пробило колесо.

Побачивши спущене колесо, ми переглянулися й розсміялися.

— Скільки ж це разів ми вже пробивали колесо? — запитав мій чоловік.

— Якщо враховувати ще й велосипед, то дуже багато разів. Зате наше життя не можна назвати нудним, любий.

У нас не було запасного колеса. Оскільки це сталося за містом, та ще й уночі, ми зателефонували пастору Абішеку й попросили допомогти. У нашій зламаній машині тихо грала музика, і мій чоловік повільно сів за кермо, щоб дочекатися пастора. У нас не працював кондиціонер, тому відразу стало парко. Я натягнула москітну сітку навколо автомобіля. Раптом у темному небі спалахнула блискавка й загуркотів грім. По вікнах машини покотилися краплі дощу.

— Любий, — сказала я, — ця ситуація досить прикра, зате смішна. Життя в Індії доволі цікаве.

Згодом за нами приїхав пастор Абішек. Ми перенесли 15 гітар, 100 зошитів і матеріали для електрооснащення в його невелику вантажівку. Дорогою додому пастор здивував нас:

— Коли ви мені зателефонували, мій телефон був на беззвучному режимі. Навіть функція вібродзвінка була вимкнена, щоб ніхто не заважав мені спати. Я не знаю, що змусило мене прокинутися серед ночі й подивитися на телефон саме тієї миті, коли ви мені телефонували. Зазвичай я міцно сплю до самого ранку.

Наші серця тріпотіли, коли ми почули це. Бог розбудив його серед ночі й спонукав подивитися на телефон. Господь знав, що двоє Його дітей дуже хочуть потрапити додому.

Лив сильний дощ. Гуркотів грім. Спалахи блискавок освічували дорогу. Однак ми були щасливі, тому що їхали додому. Дякуємо, Господи! Дякуємо, пасторе Абішеку!
_Задля безпеки Адвентистська місія змінила імена героїв._