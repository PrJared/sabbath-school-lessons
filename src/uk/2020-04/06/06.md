---
title:  Фізичне й духовне бачення
date:   05/11/2020
---

Ісус і Його послідовники повернулися до Єрусалима. Як колись царя Ірода непокоїв Іван Хреститель, так тепер владу, зокрема й Ірода, непокоїв Ісус. Серед Його послідовників були бідняки та інші знедолені, котрі всім серцем сподівалися змін.

Ісус найбільше бажав принести світові надію. Проте Він знав, що юдейські лідери, володіючи найбільшою владою й привілеями, зроблять усе можливе, аби перешкодити Його місії. Вони не хотіли, щоб Він досягнув Своєї мети.

Що ж до дванадцятьох учнів Ісуса, вони були на Його боці, але водночас здавалися збитими з пантелику або духовно сліпими. Наприклад, у Марка 8:31-33 Головний Учитель говорить учням про наближення Своєї смерті, проте вони не розуміють Його. Тобто в багатьох ситуаціях вони залишалися духовно сліпими щодо справді важливих моментів (див. Марка 8:37).

Усе це є фоном для зустрічі Ісуса з тим, хто насправді бачив.

`Прочитайте історію про зцілення Ісусом Вартимея, сліпого жебрака (Марка 10:46-52). Як бажання сліпого бачити спонукає його до рішення піти за Ісусом. Можливо, Марко порівнює Вартимея з іншими учнями? Як ця історія проливає світло на те, що означає відгукуватися на дії Головного Вчителя?`

Вартимей хотів побачити завиток у волоссі дитини та колір пшениці під час жнив. Однак слово «бачити» означає не лише фізичний зір. Інакше кажучи, це історія про духовне бачення. Вона розповідає про його набуття ‒ про розуміння духовних істин, викладених Головним Учителем. Фізичний зір важливий, і Господь це знає. Але Він також знає, що найглибшим бажанням духовної людини є нове, краще життя.

`Прочитайте Євр. 5:12-14. Що цей уривок говорить нам про справжню освіту?`