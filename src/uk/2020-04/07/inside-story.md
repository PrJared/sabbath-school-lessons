---
title:  Місіонерська історія
date:   13/11/2020
---

#### Молитва за роботу у Франції
_Ендрю Мак-Чесні_

Абделкадер Хенні не цікавився християнством, тому дуже здивувався, коли капелан школи, котру він нещодавно закінчив, заговорив з ним про Ісуса під час післяшкільних занять.

— Ти часто приходиш на наші заняття, — сказав капелан. — Чому ти не хочеш стати християнином?

Абделкадер ще в ранньому дитинстві зі своїми батьками переїхав з Алжиру й майже все життя прожив у Франції. Після цієї розмови він перестав відвідувати післяшкільні заняття. Він не знав, що йому тепер робити. Почав шукати роботу, але йому ніяк не вдавалося ніде влаштуватися.

Трохи згодом він зустрів адвентиста з Алжиру. Серце Абделкадера стиснулося, коли він почув історію цього чоловіка. Він зрозумів, що виходець із Алжиру може стати християнином, і почав читати про християнство. Приблизно в той самий час він несподівано зустрівся зі своєю шкільною подругою на ім’я Крістал. У старших класах вона була в постійній депресії, а тепер випромінювала радість. Абделкадер не міг зрозуміти, що з нею сталося, і Крістал, ніби здогадуючись, про що він думає, пояснила:

— Я зустріла Того, Хто повністю змінив моє життя.

— Кого ти зустріла? — запитав Абделкадер.

— Я зустріла Ісуса Христа.

Абделкадер думав, чи може Ісус змінити і його життя. Того ж вечора він пішов із Крістал до церкви на вечірню молитовну зустріч. Коли його запитали, чи є в нього молитовні прохання, він сказав: «Мені потрібна робота».

Наступного ранку йому зателефонували.

— Ви — Абделкадер? — запитав незнайомий жіночий голос.

— Так, — сказав він.

— Ви ще шукаєте роботу?

Уже за кілька годин Абделкадер проходив співбесіду із цією жінкою, тоді як вона своєю машиною везла його на роботу. Він був приголомшений, адже шукав роботу кілька тижнів, але отримав її лише після молитви. Абделкадер повірив, що Ісус може змінити його життя. Повернувшись додому, він почав молитися: «Ісусе, я хочу зрозуміти, яку церкву мені потрібно відвідувати».

За три дні він почув по радіо адвентистську програму, у якій обговорювали тему важливості дотримання сьомого дня — суботи. Ведучий читав текст з Ісаї 56:1, 2: «Блаженна людина, що... хоронить суботу, щоб її не безчестити». Абделкадер згадав розмову з адвентистом з Алжиру. Згадав, що адвентисти відвідують церкву в суботу, і зробив свій вибір.

Сьогодні Абделкадеру, чиє ім’я означає «служитель всемогутнього Бога», 51 рік. Він звершує пасторське служіння для невіруючих людей Франції.

— Щодня я славлю Бога за те служіння, яке Він довірив мені, — говорить Абделкадер.
_Дякуємо за ваші пожертви Суботньої школи, які допомагають людям у Франції й в усьому світі дізнаватися про Ісуса._