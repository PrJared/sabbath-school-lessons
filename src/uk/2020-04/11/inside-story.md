---
title:  Місіонерська історія
date:   11/12/2020
---

#### Велика надія в кабінеті лікаря
_Ендрю Мак-Чесні_

У житті Елен Іборра, яка мешкала в Парижі, відбулася низка дивовижних змін. Елен сама виховує двох дітей і нещодавно втратила матір. Їй потрібні були зміни, тому вона влаштувалася на роботу до елітного магазину. Проте невдовзі в неї почала дуже боліти нога, необхідна була операція. Після хірургічного втручання Елен мала регулярно відвідувати лікаря.

Під час одного з таких візитів вона побачила на столі в приймальні книгу «Велика надія». Ця назва торкнулася її серця. «Це те, що мені потрібно!» — подумала Елен. Повернувшись додому, вона того ж дня прочитала всю книгу й була вражена описаними подіями останнього часу та істиною про Другий прихід Ісуса. Вона вірила в те, що невипадково помітила цю книгу в приймальні лікарні. У примірнику була примітка про те, що це видання є частиною повної книги «Велика боротьба». Читачів запрошували придбати повну версію, й Елен замовила книгу через інтернет.

Також із цієї книги вона вперше дізналася про адвентистів сьомого дня. Їй була незнайома ця конфесія. Проте пізніше Елен згадала, що її покійна прабабуся стала адвентисткою в останні роки життя.

Елен вирішила, що наступною книгою, яку вона прочитає, буде Біблія. У неї було багато запитань, але вона не знала, де саме в Біблії шукати на них відповіді. Елен знову згадала, що її прабабуся стала християнкою після вивчення біблійних уроків з пастором. Тепер вона вирішила відшукати адвентистського пастора.

В інтернеті Елен знайшла Церкву адвентистів сього мого дня й почала двічі на тиждень вивчати Біблію з пастором онлайн. За декілька місяців, дізнавшись істину про суботу та хрещення шляхом повного занурення у воду, Елен уклала заповіт з Богом.

Елен не знає, хто залишив книгу «Велика надія» в приймальні лікаря. Це точно не лікар, оскільки він не був адвентистом. Тепер вона залишає книги в різних приймальнях лікарів по всьому Парижу.

— Я дуже вдячна Богові, що натрапила на цю книгу, — говорить 56-річна Елен. — Упевнена, що це було невипадково. Моя віра зростає, але мені ще багато потрібно дізнатися з Біблії та праць Еллен Уайт. У Господа є план для кожного. Я люблю Бога та свою Церкву.
_Дякую за ваші пожертви Суботньої школи, які допомагають поширювати Євангеліє через літературу та інші засоби._