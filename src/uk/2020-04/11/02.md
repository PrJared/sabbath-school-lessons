---
title:  Різні сторони праці
date:   06/12/2020
---

«Я знаю, немає нічого в них кращого, як тільки радіти й робити добро у своєму житті. І отож, як котрий чоловік їсть та п’є і в усім своїм труді радіє добром, ‒ це дар Божий!» (Екл. 3:12, 13).

Слово «труд» ‒ вагоме, тверде слово. Лише один склад, але він має багато значень. Ми трудимося, щоб на наших столах була їжа, щоб оплатити рахунки та відкласти трохи на важкі часи. Втратити роботу часто гірше, ніж миритися з несприятливою ситуацією на роботі.

Робота може дати людині відчуття значущості. Праця ‒ звичайний спосіб відповісти на запитання «Чим ти займаєшся?» або навіть «Хто ти?». Більшість пенсіонерів продовжує працювати неповний робочий день стільки, скільки можуть, або за плату, або як добровольці. Робота спонукає людину вставати раніше. Дайте підліткові роботу, і кандидатів у правопорушники стане менше.

`Прочитайте Бут. 3:19. Який контекст цього вірша і що він говорить нам про іншу сторону праці, принаймні для деяких?`

Праця, дана до гріхопадіння, раптово змінюється після гріхопадіння. У тексті згадується про іншу сторону праці. Для деяких праця означає лише тягар щоденної важкої роботи, яка закінчиться смертю. Люди трудяться на робочих місцях, до яких ставляться із презирством, сподіваючись вийти на пенсію, доки ще матимуть здоров’я. Для інших робота може навіть стати центром життя, всеосяжним джерелом їхньої індивідуальності. Далеко від своєї роботи такі люди відчувають себе пригніченими, дезорієнтованими, не впевненими в тому, що робити й куди рухатися. На пенсії вони можуть зруйнуватися фізично й психологічно і часто передчасно помирають.

Християни повинні навчитися працювати згідно з Божими методами. Праця — це більше, ніж економічна необхідність. Людина — більше, ніж просто працівник. При правильному розумінні справа всього життя людини ‒ це шлях служіння, відображення її зв’язку з Господом (Колос. 3:23). Частина завдання вчителя полягає в тому, щоб допомогти учням знайти працю, у якій їхні вміння й дані Богом здібності поєднуються з потребами світу.

`Чим ви займаєтеся, що робите у своєму житті і як можете краще прославляти Господа своєю працею?`