---
title:  Місіонерська історія
date:   16/10/2020
---

#### Божі настанови в Бразилії
_Селоміта Хамзауї_

У суботу після обіду тітка дала мені листівку з біблійними віршами й сказала:

— Просто розгорни її — і Бог говоритиме з тобою через кожний текст.

Я не згадувала про Бога понад 20 років. Я виросла в Бразилії в християнській сім’ї, але перестала відвідувати церкву, коли мені було 16. Та поїздка на місяць до Бразилії була пов’язана з моїм науковим проєктом, над яким я працювала в одному з університетів Франції. Наступного дня я мала повернутися до Парижа.

Я розгорнула листівку — і мій погляд зупинився на тексті: «Щоб надія твоя була в Господі, я й сьогодні навчаю тебе» (Прип. 22:19). Ці слова торкнулися мене, оскільки я була студенткою й мені було цікаво, чого Бог хоче мене навчити. Того вечора я зустрілася з друзями, щоб попрощатися. Проте цей біблійний текст не йшов з думки, і я вирішила піти на богослужіння в одну з протестантських церков.

Увійшовши в Дім молитви, на свій подив, я побачила, що кожна молода жінка була вбрана, як і я: джинси, підбори, сережки у вухах і макіяж. Гімни виконували під сучасну музику. Однак найбільше мене розчарувало те, що пастор після проповіді не зробив заклику, якого я так чекала. Я була готова віддати своє серце Ісусові. Того дня я вийшла із храму, відчуваючи смуток та прикрість.

Наступного дня я полетіла до Франції й молилася: «Господи, я не почула заклику, але я відшукаю церкву у Франції й регулярно її відвідуватиму». Так і сталося: я знайшла там церкву неподалік від мого дому й почала відвідувати її щонеділі. Люди були добрі, проте я відчувала, що вони холодні в духовному плані.

Я взялася самостійно вивчати Біблію й дивилася проповіді в інтернеті. На одному YouTube-каналі я знайшла серію проповідей адвентистського проповідника за книгою Об’явлення. Переглянула 25 його проповідей.

Якось я прокинулася о третій годині ночі й вирішила молитися до світанку. Те саме відбулося наступної ночі й ще через день. Під час молитви впродовж тих трьох ночей я відчула, що Прихід Ісуса близько. Я визнала свої гріхи й прославила Бога за Його милість. На третій день моє серце наповнилося миром. Я знала, що Бог є.

Переглянувши так багато проповідей, я все одно ще не розуміла, що цей проповідник — адвентист. Коли я шукала інформацію про нього, то знайшла його особисте свідчення. Відразу ж після цього я натрапила на адресу Адвентистської церкви в Парижі. Першої ж суботи я була просто приголомшена тим, як люди вивчають Біблію під час Суботньої школи. Жінки були одягнені скромно, а проповідь теж була за книгою Об’явлення. Бог знав, що саме це тоді було для мене важливе. Служіння прославлення зворушило мене до сліз. Я навіть не уявляла, що така церква існує.

Ще в Бразилії Бог обіцяв навчати мене, і я навчаюся досі.
_Дякую за ваші пожертви Суботньої школи, які допомагають поширювати Євангеліє в усьому світі._