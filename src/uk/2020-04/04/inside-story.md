---
title:  Місіонерська історія
date:   23/10/2020
---

#### Найтемніша ніч місіонера
_Меррі Грейс Балорія_

Я ніколи не могла подумати, що одного разу переживу найтемнішу ніч у моєму житті. І саме тієї найтемнішої ночі Бог показав мені Своє дивовижне світло.

Сильний дощ розбудив мене о 00:45. У нашому невеличкому будиночку, де я жила з моєю напарницею-місіонером у провінції Східний Самар, панувала цілковита темрява. До кінця нашої участі в річній програмі «Рух 1000 місіонерів» залишалося два тижні. Через великий землетрус наш район залишився без електроенергії.

Я нічого не бачила, але почула дивні звуки. Намацавши ліхтарик, посвітила ним на двері. Нікого не побачила, але відчувала, що в будинку хтось є. Тремтячи від страху, я стала на коліна й помолилася: «Господи, будь ласка, врятуй нас, як ти врятував Даниїла та Йосипа. Ми тут, бо Ти нас закликав до цього».

Я повернулася в ліжко, з тремтінням повторюючи псалом 23: «Господь — то мій Пастир, тому в недостатку не буду». Я знову взяла ліхтарик. Побачене мене приголомшило. Це було жахливе видовище: переді мною стояв чоловік із червоними очима, мокрим волоссям і ножем у руці.

Налякана до смерті, я закричала щосили. Моя напарниця теж прокинулася, і ми почали кликати на допомогу. Зловмисник накинувся на нас, а ми намагалися відбитися від нього. Раптом я відчула сильний удар і впала. Мене пронизував сильний біль. «Господи, я помру?» — лунало в думках.

Я почула, що хтось намагається відчинити двері будинку, тому закричала: «Відчиніть вікно!» Коли ми з напарницею почули, що вікно відчинилося, то підбігли до нього й вискочили на вулицю. Сусідка побачила моє закривавлене обличчя й запитала про те, що трапилося. Почувши про злочинця, вона мерщій кинулася додому, бо злякалася за своїх дітей.

Ми з напарницею йшли босі мокрою порожньою вулицею, кличучи на допомогу. Проте ніхто не відгукувався. Ближче до третьої години ранку один чоловік нарешті відвіз нас до лікарні. У моєї напарниці були невеликі рани на руці та нозі, а в мене — поріз на обличчі: від лівого ока до підборіддя. Мені наклали багато швів.

Найщасливіша мить тієї темної ночі настала з появою ранкового світла. Коли зійшло сонце, мені здавалося, що воно світить спеціально для мене. Я усміхнулася крізь біль і відчула глибоку любов Ісуса. Він був зі мною від початку й буде зі мною до кінця — Пастир, Котрий дбає про Свою вівцю.

Того ранку злочинця заарештували, і він перебував у в’язниці. Я не в розпачі. Через вісім місяців, коли мені виповнилося 22 роки, я вирішила вдруге взяти участь у програмі «Рух 1000 місіонерів», цього разу — у Південній Кореї. Нині я вже третій рік служу місіонером і вдячна Богові за цей досвід. У Єрем. 33:3 Господь сказав: «Покликуй до Мене — і тобі відповім, і тобі розповім про велике та незрозуміле, чого ти не знаєш!» Моє життя не належить мені, воно належить Господу.