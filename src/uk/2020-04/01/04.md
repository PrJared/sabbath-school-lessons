---
title:  Пропускаючи вістку
date:   29/09/2020
---

Хоч Єва правильно зрозуміла сказане їй Господом, проте, очевидно, не сприйняла Його слів достатньо серйозно. Важко перебільшити наслідки її дій.

Коли Єва несподівано зустрілася зі змієм, вона повторила (але неточно) йому, що Бог сказав про дерева в саду (Бут. 3:2, 3). Звичайно, ця інформація не була нова для змія. Він був знайомий з Божим повелінням, тому добре підготувався, щоб спотворити його, і скористався наївністю Єви.

`Прочитайте Бут. 3:4-6. Крім прямого заперечення слів Бога, що ще сказав змій, намагаючись досягти своєї мети в розмові з Євою? Якими принципами він скористався?`

Коли змій сказав жінці, що частина Божого попередження неправильна, Єва могла піти й обговорити це питання з Богом. У цьому полягає привабливість освіти в Едені: доступ учнів до свого могутнього Вчителя, безперечно, виходить за межі всього, що ми можемо збагнути на землі. Однак замість того, щоб бігти й шукати Божественної допомоги, Єва приймає перекручену змієм вістку, а це викликало в неї сумніви в Бозі та Його повелінні.

Незабаром і Адам потрапляє в складну ситуацію. «Адам зрозумів, що його подруга порушила Божий наказ, знехтувала тією єдиною забороною, яка була випробуванням їхньої вірності й любові. У його душі точилася жахлива боротьба. Він жалкував, що дозволив Єві залишитися на самоті. Але справа була зроблена, і тепер Адам мусить розлучитися з тією, котра приносила йому стільки радості. Як же змиритися із цим?» (Е. Уайт. Патріархи і пророки. С. 56). Хоч Адам знав, що правильно, а що ні, він, на жаль, також зробив неправильний вибір.

`Що досвід Адама та Єви говорить нам про те, як легко ми можемо бути обмануті? Чому віра й послух є нашим єдиним захистом, навіть якщо ми, подібно до перших людей, отримали найкращу освіту?`