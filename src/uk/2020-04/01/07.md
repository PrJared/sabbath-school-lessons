---
title:  Для подальшого дослідження
date:   02/10/2020
---

«Хоч життя святої пари було життям дітей, котрі перебували під батьківською опікою Бога, проте вони були ще учнями, що навчалися в премудрого Творця. Їх відвідували ангели. Їм був дарований привілей спілкуватися зі своїм Творцем; вони бачили Його лице. Споживаючи плоди з дерева життя, Адам і Єва були сповнені енергії і в розумовому розвитку поступалися ангелам лише незначною мірою. Таємниці навколишнього Всесвіту – “чуда Того, Який має безвадне знання” (Йова 37:16) – були для них невичерпним джерелом пізнання й радості. Закони і явища природи, котрі людина намагається збагнути впродовж шести тисяч років, були відкриті їхньому розумінню великим Будівничим і Творцем усього. Вони вели розмову з листочками, квітами й деревами, дізнаючись від них про таємниці їхнього життя. Адамові була добре відома кожна жива істота – від могутнього левіафана, що “грається у водах”, до крихітної комахи, політ якої можна зауважити лише в промінні сонячного світла. Кожному з них він дав ім’я і був добре обізнаний із характером та звичками всіх істот. Слава Божа в небесах, незліченні світи на своїх орбітах, “рівновага хмар”, таємниці світла й звуку, дня і ночі – усе це запропонували нашим прабатькам для дослідження. На кожному листочку в лісі чи на гірському камені, на кожній сяючій зірці ‒ на всьому, що наповнювало землю, повітря й небеса, було написане Ім’я Боже. Порядок і гармонія у Всесвіті свідчили про Його безмежну мудрість і силу. Адам і Єва постійно відкривали для себе все нову красу, що наповнювала їхні серця глибокою любов’ю та спонукувала знову й знову висловлювати вдячність Творцеві» (Е. Уайт. Патріархи і пророки. С. 50, 51).

**Питання для обговорення**

`1. Якщо Бог від початку визначив, щоб школа/праця стали для людей можливістю зустрічі з Ним і Його творінням, то чи виконуємо ми нашу працю відповідно до Божого задуму? Як ми можемо ближче познайомитися з Господом завдяки нашій праці (оплачуваній чи волонтерській)?`

`2. Усвідомлюючи лукавство сатани в Еденському саду, ми можемо легко розчаруватися через нашу людську слабкість. Адам і Єва знали, що Бог був близько, однак прийняли завуальовану оману змія. Як ми, фізично настільки віддалені від Бога, можемо знайти в Ньому силу для долання спокус?`

`3. Обговоріть питання влади. Чому так важливо підкорятися їй? Що відбувається, коли повноваження стають розмитими? Як люди зловживають владою та як ми реагуємо на це?`