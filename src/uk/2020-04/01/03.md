---
title:  Вторгнення
date:   28/09/2020
---

Великим задоволенням для багатьох учителів є облаштування їхніх класних кімнат: розвішування дощок для оголошень, підготовка приладдя та якнайкраще обладнання кімнат. Аналізуючи Боже бачення класної кімнати, котра була Еденським садом, ми зауважуємо Його піклування в підготовці освітнього середовища для Адама та Єви. Господь хотів, щоб їх оточувала краса. Лише уявіть собі – кожна квітка, пташка, тварина і дерево давали нашим прабатькам можливість більше довідатися про їхній світ і Творця.

Проте відбувається різкий перехід від Бут. 2 до Бут. 3. Досі ми говорили про те добре, що Господь створив для людини. Крім того, читаючи Бут. 3:1, доходимо висновку, що Він забезпечив людину свободою волі. Згадка про змія, котрий «був хитріший над усю польову звірину», свідчить про зміну тону дотеперішньої мови. «Вельми добре», «не соромились», «принадне» ‒ такі визначення зображали Боже творіння в попередніх розділах. Однак тепер, з появою змія, тон змінюється. Слово «хитрий» у деяких версіях також перекладається як «підступний». У досконале досі оточення раптом втручається негативний елемент.

Господь ясно сказав, чого очікує від людської пари в саду. З Божої заповіді в Бут. 2:16, 17 ми дізнаємося, що Він установив одне ключове правило, котрому люди мали підкорятися, ‒ не їсти від забороненого дерева.

Які б уроки ми не взяли із цієї історії, необхідно наголосити ось на чому: Адам і Єва були створені як вільні моральні істоти, здатні обирати між послухом та непослухом. Тому від самого початку, навіть у безгрішному світі, ми можемо бачити реальність свободи волі людини.

`Прочитайте Бут. 3:1-6 та проаналізуйте використані змієм слова, які потім повторила Єва. Що ви зауважуєте в інформації, запропонованій Єві змієм? Як після слів змія Єва почала ставитися до дерева пізнання добра і зла?`

Господь попередив Адама: якщо він скуштує плід цього дерева, то «напевно помре» (Бут. 2:17). Повторивши це повеління, Єва не виразила його настільки ж сильно, бо сказала: «щоб вам не померти» (Бут. 3:3). У наступному вірші ми бачимо: змій також промовив слово «вмрете», але як заперечення Божої перестороги. Отже, хоч у саду Єві викладав Сам Бог, вона не сприйняла почуте з належною серйозністю, про що свідчить її мова.