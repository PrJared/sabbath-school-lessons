---
title:  Місіонерська історія
date:   02/10/2020
---

#### Священник просить про допомогу
_Габріель Голеа_

Румунський священник підійшов до мене з проханням:

— Чи не могли б ви переконати членів комісії в тому, що в мене є необхідний рівень освіти й непогана робота, щоб я міг вступити на докторську програму?

Він подав заявку до Університету Страсбурга (Франція) для вступу на докторську програму богословського факультету, але комісія вирішила, що для цього йому потрібно ще рік навчатися на бакалавраті. Тоді я вже був студентом докторантури. Ми заприятелювали, оскільки обидва були з Румунії.

— Ти віриш у Бога? — запитав я, усміхаючись.

Він був здивований:

— Звичайно, вірю!

— А ти віриш у силу молитви?

— Я вірю, що Бог може робити чудеса, — промовив він.

— А ти віриш, що Бог може відповісти на твоє прохання, якщо ми звернемося в молитві безпосередньо до Нього? — запитав я.

Через декілька днів я запросив цього священника помолитися зі мною.

— Перш ніж я звернуся з твоїм проханням до членів комісії, ми повинні про це помолитися, — сказав я.

І він погодився.

Я вирішив, що не переконуватиму викладачів змінити правила вступу заради нього, але доведу їм, що румунська система освіти відповідає французьким стандартам. Я зустрівся з кожним із семи викладачів, які входили до комісії. І кожен з них пообіцяв мені переглянути це питання на наступній зустрічі комісії. Усе закінчилося тим, що викладачі провели зі священником співбесіду, щоб перевірити його знання, і зарахували його на докторську програму. Ми дякували Богові за це диво!

Протягом наступних двох років наша дружба міцніла. Він часто приходив до мене, щоб поспілкуватися, разом повечеряти й прославити Бога в колі моєї сім’ї. Проте на третій рік мій друг повідомив, що залишає навчання:

— У мене тепер нова робота. Мене призначили секретарем департаменту з питань релігії при уряді Румунії.

Він став одним з державних високопосадовців у сфері релігії! Ми часом не розуміємо, який сильний і тривалий вплив справляють наші слова та дії. Коли священник посів таку високу посаду, багато адвентистів у Румунії побоювалось, що з’являться певні обмеження релігійної свободи, особливо щодо таких невеликих деномінацій, як Церква адвентистів сьомого дня. Проте ці побоювання виявилися марними. Ставши членом уряду, мій друг не порушував принципів релігійної свободи й об’єктивно ставився до всіх конфесій.

Коли він узявся до своїх обов’язків, я жартома напросився відвідати його офіс.

— Хочу показати дітям, що знаю когось відомого, — сказав я.

Він розсміявся й відповів:

— Приходь у будь-який час.

Ми й сьогодні підтримуємо з ним товариські стосунки.
_Габріель Голеа — виконавчий секретар Французько-Бельгійського уніону в Парижі, Франція._