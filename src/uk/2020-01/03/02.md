---
title:  Близькість Бога
date:   12/01/2020
---

`Прочитайте Дан. 2:1-16. Яка криза настає в житті Даниїла та його друзів через сон, посланий Господом цареві?`

У стародавньому світі до снів ставилися дуже серйозно. Якщо сон викликав погане передчуття, його тлумачили як передвіщення майбутньої катастрофи. Отже, цілком зрозуміло, чому Навуходоносора так збентежив сон, якого він не міг згадати; а це робило сон ще більш зловісним. Вавилонські мудреці вважали, що боги можуть відкривати тлумачення снів, але в цьому конкретному випадку вони нічого не могли зробити, оскільки цар забув сон. Якби він розповів їм зміст сну, вони запропонували б своє тлумачення, щоб догодити цареві. Однак у цій безпрецедентній ситуації, коли мудреці не змогли розповісти цареві, що йому снилося, вони були змушені визнати: «Немає таких, що об'явили б її [цю справу] перед царем, окрім богів, що не мають своїх мешкань разом із тілом» (Дан. 2:11).

Розчарований цар наказує знищити всіх мудреців Вавилону. Така жорстокість не була чимось новим у стародавньому світі. Історичні джерела свідчать, що за змову Дарій I стратив усіх чарівників, а Ксеркс засудив до смертної кари інженерів, котрі збудували міст, який обрушився. Коли Навуходоносор видав указ, Даниїл та його товариші щойно закінчили навчання й увійшли до кола царських радників. Тому указ царя про страту мудреців поширювався і на них. Фактично мова оригіналу наголошує, що страчувати почали негайно, а Даниїл і його друзі мали бути наступними. Однак Даниїл «розважно та розумно» (Дан. 2:14) звернувся до Арйоха – начальника, відповідального за страту. Зрештою Даниїл просить трохи часу в самого царя, щоб розгадати таємницю сну. Цікаво зазначити: хоч цар звинуватив мудреців у тому, що вони намагалися «виграти час», проте задовольняє прохання Даниїла. Безумовно, Даниїл погоджується з мудрецями, що жодна людина не спроможна розгадати таку таємницю, однак пророк знає Бога, Котрий може відкрити як зміст, так і тлумачення сну.

`Говорячи про близькість Бога до Свого творіння, богослови використовують термін «іманентність». Якщо Господь послав цареві Навуходоносору такий сон, що це відкриває нам про те, наскільки Господь близький до нас? (Див. також Дії 17:28).`

#### Додаткове читання: Вибрані цитати Эллен Уайт

"Непохитна віра пророка у відвічний намір Бога перетворити хаос на порядок і показати перед усіма народами Землі та цілим Всесвітом принципи Своєї справедливості й любові, спонукали Єремію наполегливо молитися за тих, котрі ще могли навернутися від гріха до праведності. {ПЦ 303.1}

Але тепер Сіон був цілковито зруйнований; Божий народ перебував у полоні. {ПЦ 303.1}

Похмурі роки руйнування і смерті, якими позначився кінець юдейського царства, могли б довести до розпачу і найвідважніші серця, якби вони не знаходили підбадьорення у пророчих словах Божих вісників. Через Єремію в Єрусалимі, Даниїла в царському дворі Вавилону, Єзекіїля на берегах ріки Кевар Господь милостиво відкривав Свій відвічний намір і запевняв у готовності виконати для Свого вибраного народу обітниці, записані у книгах Мойсея. Усе, що пообіцяв зробити для вірних Йому, Він неодмінно виконає. «Слово Боже живе і вічне». {ПЦ 305.1}"

"Павло намагався вивести своїх слухачів-ідолопоклонників за межі їхньої фальшивої релігії до правдивого Бога, Котрого вони називали «Невідомим Богом». Той, про Кого він говорив, незалежний від людини. Він не має потреби в служінні людських рук, які нічого не можуть додати до Його сили і слави. {ДА 163.4}

Народ із захопленням слухав щирий логічний виклад Павла, коли він змальовував властивості правдивого Бога — Його творчу силу, мудре Провидіння. Апостол був ревним і палким у своєму красномовстві: «Бог, Який створив світ і все, що в ньому, будучи Господом неба і землі, не живе в рукотворних храмах. Він не приймає служіння людських рук, бо не потребує нічого, оскільки Сам дає всім життя, і дихання, і все». Небеса не можуть вмістити Бога, а тим більше рукотворні храми! {ДА 163.5}"