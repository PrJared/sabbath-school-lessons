---
title:  Камінь
date:   16/01/2020
---

`Прочитайте Дан. 2:34, 35, 44, 45. Що ці вірші повідомляють про остаточну долю нашого світу?`

Уві сні особливу увагу було приділено подіям, які відбудуться в «кінці днів» (Дан. 2:28). Якими б могутніми й багатими не були «металеві» (та змішані з «глиною») царства, – усі вони не що інше, як прелюдія до встановлення Царства, представленого каменем. У той час як метали і глина можуть бути певною мірою оброблені руками людини, каменя зі сну вони не торкнулися. Іншими словами, хоч кожне царство з плином часу наближається до свого кінця, Царство, представлене каменем, стоятиме навіки. Скеля і камінь часто символізують Бога (наприклад, П. Зак. 32:4; 1 Сам. 2:2; Псал. 18:32); камінь також указує на Месію (Псал. 117:22; 1 Петра 2:4, 7). Отже, камінь найкраще символізує встановлення вічного Божого Царства.

Декотрі люди стверджують, що це Царство було встановлене під час земного служіння Христа і поширення Євангелія – свідчення того, що Царство Боже охопило весь світ. Проте представлене каменем Царство виникає тільки після того, як чотири основних царства впали, а людська історія поки що досягла часу розділених царств, представлених ступнями й пальцями боввана. Цей факт виключає виконання пророцтва в першому столітті, оскільки земне служіння Христа відбувалося під час панування Риму, четвертого царства.

Однак камінь поступається місцем горі: «Камінь, що вдарив того боввана, став великою горою, і наповнив усю землю» (Дан. 2:35). Гора нагадує гору Сіон, місце, де стояв храм як представництво Божого Царства на землі за часів Старого Завіту. Цікаво, що камінь, відірвавшись від гори, стає самою горою. Ця гора, яка, згідно з текстом, уже існує, імовірно, указує на небесний Сіон, Небесне святилище, звідки Христос прийде, аби встановити Своє вічне Царство. Пророцтво про Боже Царство знайде своє остаточне виконання в Єрусалимі, який зійде з Небес (Об'явл. 21:1-22:5).

`У другому розділі книги Даниїла міститься вірогідна інформація про всі царства. Чому для нас логічно й розумно довіритися пророцтвам про встановлення останнього Царства – вічного Божого Царства? Чому так нерозумно не вірити пророцтву?`

#### Додаткове читання: Вибрані цитати Эллен Уайт

За сотні років до Пришестя Спасителя Мойсей указав на Скелю спасіння Ізраїлю. Псалмист оспівував «Скелю сили своєї». Ісая писав: «Тому Господь Бог сказав так: ось Я кладу в основу каменя на Сіоні, каменя випробуваного, наріжного, дорогого, міцно закладеного».(Втор.32:4, Псал.61:7, Ісаї 28:16). {ХНС 393.2}

"Отже, Ісус запросив їх прийти і пити із Джерела життя, яке перетвориться в них на потік, що тече в життя вічне. {ХНС 428.4}

Того ранку священик звершив обряд на спомин про видобуття води зі скелі в пустині. Ця скеля уособлювала Того, Хто Своєю смертю мав відкрити потоки живої води для спасіння всіх спраглих. Слова Христа — вода життя. Там, у присутності зібраного звідусіль народу, Він показав, що готовий прийняти на Себе удар, аби тільки вода життя могла потекти у світ. Завдаючи такого удару Христові, сатана думав знищити Князя життя, але від удару по Скелі потекла жива вода. Коли Ісус промовляв до людей, їхні серця тремтіли від дивовижної шанобливості, і багато з них були готові вигукнути разом із жінкою-самарянкою: «Пане, дай мені цієї води, щоб я не мала спраги». {ХНС 429.1}"

"А що ти бачив ноги та пальці частково з гончарської глини, а частково з заліза, то це буде поділене царство, але в ньому все ж таки буде щось із міцності заліза, відповідно до того, що ти бачив на залізі, змішанім з глейкою глиною. А що пальці ніг були частково із заліза, а частково із глини, так і те царство буде частково міцне, а частково крихке.... {ПЦ 327.6}

За часів тих царів Небесний Бог збудує царство, яке повіки не зруйнується, і його влада не перейде до іншого народу. Воно повалить і потрощить усі ті царства, а само стоятиме повіки. Так, як ти бачив, що з гори відірвався камінь без допомоги руки і потовк залізо, мідь, глину, срібло та золото, Великий Бог показав цареві те, що станеться після того. Сон цей правдивий, і правдивий його виклад!» {ПЦ 328.1}"