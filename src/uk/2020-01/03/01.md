---
title:  Від таємниці до об'явлення
date:   11/01/2020
---

### Біблійні тексти для дослідження
Дан. 2:1-16; Дії 17:28; Дан. 2:17-49; Псал. 137; Івана 15: 5; П. Зак. 32: 4; 1 Петра 2:4.

> <p>Пам’ятний вірш</p>
> «Даниїл заговорив та й сказав: Нехай буде благословенне Боже Ім'я від віку й аж до віку, бо Його мудрість та сила» (Дан. 2:20).

Води, які омивають Гренландію, наповнені безліччю айсбергів найрізноманітніших форм і розмірів. Іноді маленькі крижини рухаються в одному напрямку, а їхні більш масивні «побратими» – в іншому. Це відбувається тому, що вітер на поверхні може підганяти крижини невеликих розмірів, а величезні великовагові маси льоду рухаються завдяки глибинним океанським течіям. Коли ми розглядаємо злети й падіння народів протягом усієї історії, це схоже на вплив поверхневих вітрів та глибинних океанських течій. Вітри символізують усе мінливе й непередбачуване, як і воля людини. Утім, водночас з поривами та штормами діє інша сила – могутніша, подібна до океанських течій. Ця сила – незмінний рух Божих мудрих суверенних цілей. Еллен Уайт писала: «Подібно до зірок, які рухаються визначеними для них орбітами, плани Божі не знають ані поспіху, ані зволікання» (Бажання віків. С. 32). Хоч злети й падіння націй, ідеологій і політичних партій, здавалося б, відбуваються за волею людини, другий розділ книги Даниїла свідчить: саме Бог керує історією людства і спрямовує її до великого завершення.

#### Додаткове читання: Вибрані цитати Эллен Уайт

"Історія народів і нині промовляє до нас. Кожному народові, зокрема кожній людині, Бог відводить місце у Своєму великому Плані. Нині люди і цілі народи перевіряються за допомогою виска, якого тримає рука Непомильного. Кожна людина своїм вибором вирішує власну долю; Бог же управляє всім для здійснення Своїх намірів. {ПЦ 353.5}

Пророцтва, дані великим Єговою у Його Слові, з’єднують ланки ланцюга подій від одвічних часів у минулому і до найвіддаленішого майбутнього. Вони відкривають наше теперішнє місце в історії Землі і провіщають прийдешнє. Усе, що, згідно з пророцтвами, мало відбутися до наших днів, уже зазначено на сторінках історії; ми можемо бути певні, що так само за визначеним порядком виконаються і прийдешні події. {ПЦ 354.1}

Сьогодні ознаки часу звіщають: ми стоїмо на порозі великих серйозних подій. Наш світ сповнений замішання й тривоги. На наших очах виконується пророцтво Спасителя про події, які мають статися напередодні Його Пришестя: «Ви почуєте про війни, і про воєнні чутки... повстане народ проти народу, і царство піде на царство, і буде голод, і пошесті, і землетруси в різних місцях». {ПЦ 354.2}"

Біблія, і тільки Біблія дає правильне уявлення про всі світові події. Вона відкриває великі заключні сцени історії нашого світу, тінь яких уже стає помітною і від наближення яких тремтить Земля, а серця людей зомлівають від страху. {ПЦ 354.4}