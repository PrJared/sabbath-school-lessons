---
title:  Секрет віри
date:   23/01/2020
---

Коли ми роздумуємо про досвід Шадраха, Мешаха та Авед-Него, у нас може виникнути запитання: у чому секрет такої сильної віри? Звідки в них стільки мужності, що вони вважали за краще згоріти заживо, аніж поклонитися ідолу? Подумайте, скільки обґрунтованих аргументів могли б навести вірні євреї на свій захист, підкорившись наказу царя! І все ж, усвідомлюючи, що можуть загинути, як це траплялося з багатьма вірними Богові людьми, вони твердо відстоюють свої переконання.

`Прочитайте Євр. 11. Згідно з наведеним розділом, що таке віра?`

Аби здобути таку віру, нам потрібно розуміти, що таке віра. Деякі люди сприймають віру «кількісно», тобто вони вимірюють свою віру за кількістю відповідей, які, на їхню думку, отримують від Бога. Наприклад, вони їдуть до торгового центру й моляться про гарне місце на паркуванні. Якщо сталося саме так, віруючі доходять висновку, що в них сильна віра. Якщо всі місця на паркуванні зайняті, вони можуть подумати, що їхня віра недостатньо сильна, тому Господь не почув їхні молитви. Таке розуміння віри дуже небезпечне, оскільки людина намагається маніпулювати Богом, не враховуючи Його керівництва й мудрості.

Насправді ж істинна віра, виявлена друзями Даниїла, вимірюється якістю взаємин людини з Богом та абсолютною довірою до Нього як наслідком таких взаємин. Справжня віра не прагне підпорядкувати волю Бога своїм бажанням; навпаки, вона підкоряє свою волю Його волі. Коли троє юдеїв вирішили кинути виклик цареві й залишитися вірними Богу, вони точно не знали, що приготував для них Господь. Вони вирішують учинити правильно, незважаючи на наслідки. Саме це характеризує зрілу віру. Ми виявляємо справжню віру, коли молимося Господу про те, чого хочемо, але довіряємо тому, що Він здійснює. Ми знаємо, що Господь бажає для нас найкращого, навіть якщо деколи не розуміємо, що відбувається і чому.

`Як ми можемо з дня на день вправлятися у вірі, навіть у «дрібницях», котрі допомагають нашій вірі зростати й готуватися до більш серйозних випробувань? Чому здебільшого випробування в «дрібницях» найважливіші?`

#### Додаткове читання: Вибрані цитати Эллен Уайт

"Час скорботи, якого очікує Божий народ, вимагатиме непохитної віри. Його діти повинні будуть засвідчити, що Він — Той, Кому вони поклоняються. І ніщо, навіть загроза власному життю, не примусить їх ані найменшою мірою поступитися фальшивому служінню. Для вірних християн постанови смертних грішників втратять будь-яке значення у порівнянні зі Словом вічного Бога. Можливо, їх чекатимуть тюремне ув’язнення, вигнання або смерть, однак вони не зрадять Істини. {ВХ 404.4}

Як за днів Седраха, Мисаха та Авденаго, так і в останній час земної історії Господь чудовим способом буде діяти для блага непохитних захисників Істини. Той, Хто був з мужніми юнаками в розжареній вогнем печі, не залишить Своїх послідовників ніде і ніколи. Його постійна присутність потішить і підтримає їх. {ВХ 404.5}"

"Найкращу підготовку до праці місіонери Господа отримують у християнських родинах, де бояться Бога, де Його люблять і поклоняються Йому; де вірність стає другою вдачею; де не дозволяють собі безвідповідально, легковажно ставитися до сімейних обов’язків; де тісне спілкування з Богом вважається необхідною умовою сумлінного виконання щоденних обов’язків. {ХР 29.1}

Домашні обов’язки слід виконувати, усвідомлюючи, що виконання їх у відповідному дусі дає нам досвід, завдячуючи якому ми зможемо постійно й старанно працювати для Христа. Яку велику роботу зробив би живий християнин на місіонерській ниві, якщо б ретельно виконував свої щоденні обов’язки, бадьоро взявши свій хрест і не ухиляючись від жодної роботи, якою б неприємною вона йому не видавалась! {ХР 29.2}"