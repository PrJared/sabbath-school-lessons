---
title:  Четверта Особа
date:   22/01/2020
---

`Прочитайте Дан. 3:19-27. Що сталося? Хто ця Особа у вогненній печі?`

Кинувши вірних євреїв у вогонь, Навуходоносор спантеличений присутністю в печі четвертої Особи. Сам цар визначає Її як Сина Божого (див. Дан. 3:25).

Цар не зміг нічого більше додати до цього опису, але ми знаємо, Хто це. Він постає перед Авраамом до зруйнування Содома й Гоморри, бореться з Яковом біля потоку Яббок та з'являється Мойсеєві в палаючому кущі. Це Ісус Христос, Котрий прийшов, щоб засвідчити: Бог перебуває зі Своїм народом у його бідах.

Еллен Уайт пише: «Однак Господь не забув про Своїх дітей. Коли Його свідки були вкинуті в піч, Сам Спаситель виявився серед них і разом з ними ходив у вогні. У присутності Володаря над спекою й холодом полум'я втратило свою нищівну силу» (Пророки і царі. С. 508, 509).

Сам Бог обіцяє в книзі Ісаї: «Коли переходитимеш через води, Я буду з тобою, а через річки – не затоплять тебе, коли будеш огонь переходити, – не попечешся, і не буде палити тебе його полум'я» (Ісаї 43:2).

Хоч нам подобаються такі історії, виникає запитання щодо тих, хто не був звільнений у такий чудовий спосіб від переслідувань за свою віру. Можна згадати сумний досвід Ісаї та Захарії, страчених нечестивими царями. Протягом усієї земної історії, аж до наших днів, вірні християни зазнавали жахливих страждань, які закінчилися для них не чудовим порятунком, а мученицькою смертю. Звільнення трьох євреїв з печі – лише один з тих випадків, коли віруючі були врятовані дивовижним чином, але нам відомо, що таке трапляється дуже рідко.

`З іншого боку, яке чудове звільнення буде дароване вірному Божому народові, незалежно від його долі тут, на землі? (Див. 1 Кор. 15: 12-26).`

#### Додаткове читання: Вибрані цитати Эллен Уайт

"Звідки язичеський цар міг щось знати про вигляд Божого Сина? Високопоставлені невільники-євреї у Вавилоні своїм життям і характером свідчили йому про істину. Коли ж їх запитували про підставу їхньої віри, вони, не вагаючись, відповідали. Просто і зрозуміло вони викладали принципи праведності, відкриваючи оточуючим Бога, Котрому поклонялися. Вони також розповідали про прийдешнього Христа-Викупителя. Ось чому в постаті четвертого Мужа, що ходив серед вогню, цар упізнав Божого Сина. {ПЦ 337.1}

Господь, Котрий ходив з єврейськими юнаками у вогняній печі, ніколи не залишить Своїх послідовників. Його постійна присутність потішить і підтримає їх. Під час горя, якого не було від часу існування людей на землі, Його вибраний народ стоятиме непохитно. Сатана з усім своїм воїнством зла не зможе погубити навіть найслабшого з Божих святих. Могутні ангели захищатимуть їх; задля них Єгова відкриється, як «Бог богів», здатний спасати тих, котрі довіряють Йому. {ПЦ 339.1}"

"Життя у Христі — це життя спокою. У християнина може не бути піднесених почуттів, але він завжди матиме внутрішню впевненість і мир. Ви покладаєтесь не на себе, а на Христа. Ваша немічність з’єднується з Його силою, ваше незнання — з Його мудрістю, ваше безсилля — з Його всемогутністю. {ДХ 53.2}

Не слід зосереджуватися на собі, перебуваючи в тривозі та сумнівах щодо нашого спасіння. Все це віддаляє людину від Джерела її сили. Довірте своє життя Богові і покладайтеся на Нього. Говоріть і думайте про Ісуса. Ваше «я» повинно розчинитися в Ньому. Відкиньте всі сумніви та страх. Скажіть разом з апостолом Павлом: «І вже не я живу, але живе в мені Христос. А що нині живу в тілі, то живу вірою в Сина Божого, Котрий мене полюбив і видав Себе за мене» (Гал.2:20). Спочиньте у Христі. Він здатний зберегти те, що ви Йому довірили. Коли ви знаходитесь у Його руках, то все подолаєте силою Того, Котрий вас полюбив. {ДХ 54.3}"