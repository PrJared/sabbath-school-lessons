---
title:  Випробування вогнем
date:   21/01/2020
---

Для трьох євреїв нав'язане царем поклоніння ідолу - відверта підробка храмового богослужіння в Єрусалимі, яке вони відвідували в ранні роки. Хоч ці молоді люди обіймали престижні посади в імперії та вірно служили цареві, їхня вірність Богу перевершує вірність людині. Вони готові продовжувати служити цареві як вірні керівники, але не можуть приєднатися до церемонії.

`Прочитайте Вих. 20:3-6 і П. Зак. 6:4. Про що йдеться в текстах і як ці заповіді вплинули на життєву позицію трьох молодих людей?`

Виконуючи наказ царя, усі люди під звуки музичних інструментів падають ниць та поклоняються золотому ідолу. Тільки троє, Шадрах, Мешах та Авед-Него, наважилися не підкоритися наказу. «Доброзичливці»-вавилоняни негайно докладають про це цареві. Обвинувачі намагаються розгнівати царя, наголошуючи: 1) він сам поставив цих юдеїв керувати всім Вавилонським краєм; 2) вони не служать богам царя та 3) не поклоняються поставленому царем золотому ідолу (Дан. 3:12). Однак перш ніж обрушити на молодих людей свою лють, цар пропонує їм другий шанс. Навуходоносор готовий ще раз повторити всю церемонію, щоб вони могли відмовитися від своєї позиції й поклонитися долу. Якщо ж вони відмовляться, то негайно будуть кинуті у вогненну піч. А своє звернення цар завершує найзарозумілішим твердженням: «І тоді Який Бог вас врятує з моїх рук?» (Дан. 3:15, _переклад Р. Турконяка_).

Наділені мужністю згори, Шадрах, Мешах і Авед-Него відповідають цареві: «Якщо наш Бог, Якому ми служимо, може врятувати нас з палахкотючої огненної печі, то Він урятує й з твоєї руки, о царю! А якщо ні, нехай буде тобі, о царю, знане, що богам твоїм ми не служимо, а золотому бовванові, якого ти поставив, не будемо вклонятися!» (Дан. 3:17, 18).

`Хоч трьом євреям відомо, що Бог може звільнити їх, у них немає гарантії, що Він це зробить. Проте вони відмовляються підкоритися наказові царя, усвідомлюючи, що їх можуть заживо спалити. Як ми можемо здобути таку віру?`

#### Додаткове читання: Вибрані цитати Эллен Уайт

"«Нехай не буде в тебе інших богів крім Мене!». Єгова, Одвічний, Існуючий Сам у Собі, Джерело життя і Вседержитель; лише Він гідний найвищої пошани і поклоніння. Ця Заповідь забороняє людині обирати інший об’єкт поклоніння, відводячи йому перше місце в своїх почуттях та служінні. Усе те, що стає настільки дорогим для нас, що послаблює нашу любов до Бога або заважає служити Йому належним чином, стає для нас богом, ідолом. {ПП 279.4}

«Не робитимеш ніякого тесаного кумира, ані того, що на небі вгорі, і що на землі внизу, і що в воді нижче землі. Не поклоняйся їм і не служи їм». {ПП 280.1}

Друга Заповідь забороняє поклонятися істинному Богові в зображеннях та образах. Чимало язичницьких народів запевняли, що їхні ідоли — усього лиш образи або символи, за допомогою яких вони поклоняються правдивому божеству; однак Бог назвав таке служіння гріхом. Спроба представити Одвічного Бога за допомогою матеріальних предметів спотворює уявлення людини про Бога. Це також відволікає людину від роздумів про безмежну досконалість Єгови, спрямовує її увагу на творіння, а не на Творця. Оскільки поняття людини про Бога примітивне, то й сама вона починає вироджуватись. {ПП 280.2}"

"Сповідувати Христа означає щось більше, ніж висловити свідчення на молитовному зібранні.43 {ННП 415.3}

Ми повинні виголосити визнання, відмінне від висловленого нами, і нам доведеться це зробити за інших обставин. Троє єврейських юнаків були покликані визнати Христа перед загрозою загинути у вогняній печі. {ННП 415.4}

Якщо вам доведеться проходити через вогняну піч задля Христа, Ісус буде поруч з вами. «Коли переходитимеш через води, Я буду з тобою, а через річки — не затоплять тебе, коли будеш огонь переходити, — не попечешся, і не буде палити тебе його полум’я» (Ісаї 43:2). {ННП 416.1}"

Три євреї засвідчили перед усім вавилонським народом свою віру в Того, Кому служили. Вони покладалися на Бога, пам’ятаючи під час випробування Божу обітницю: «Коли переходитимеш через води, Я буду з тобою... коли підеш через огонь — не попечешся, не буде палити тебе його полум’я». Чудовим способом на очах усіх присутніх була відзначена їхня віра в Живе Слово. Вістка про їхній чудовий порятунок поширилася в багато країн через людей, запрошених Навуходоносором на посвячення. Вірність Його дітей прославила Бога по всій Землі. {ВХ 404.2}