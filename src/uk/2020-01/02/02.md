---
title:  Боже владарювання
date:   05/01/2020
---

На перший погляд, книга Даниїла починається похмурою нотою поразки. Юдейське царство капітулювало перед Навуходоносором, храмовий посуд був вивезений з Єрусалима до шінеарського краю (Вавилонії). Слово «Шінеар» уперше згадується в Біблії в Бут. 10:10, а потім у тексті Бут. 11:2 як місце будівництва Вавилонської вежі. Ця земля стала символом відкритого виклику Богові. Однак якщо будівельники Вавилонської вежі зазнали краху у своїх спробах досягнути небес, то опис тріумфу в Дан. 1 немовби свідчить про те, що Навуходоносор та його «боги» із шінеарської землі перемогли Бога Ізраїлю.

Однак перші рядки книги Даниїла свідчать про те, що падіння Єрусалима відбулося не через силову перевагу вавилонського царя, а тому, що «дав Господь в його [Навуходоносора] руку Йоякима, Юдиного царя» (Дан. 1:2). Неодноразово Бог попереджав: якщо вибраний народ забуде Його й порушить заповіт, Він відправить їх у полон до чужої країни. Отже, Даниїл та його друзі знали, що і в могутньому Вавилоні, і за його межами Бог Неба й Землі керує ходом історії. Саме таке чітке уявлення про Боже владарювання підтримувало їх, наділяючи силою й мужністю для подолання спокус і тиску Вавилонської імперії.

`Прочитайте 2 Цар. 21:10-16; 24:18-20; Єрем. 3:13. Чому Бог віддав Юду та Єрусалим до рук вавилонян?`

Стикаючись із проблемами XXI століття, не забуваймо про Боже владарювання, так яскраво зображене в книзі Даниїла. Господь, Якому ми служимо, не тільки керує ходом історії, а й милостиво втручається в життя Свого народу, щоб надати йому своєчасну допомогу в скрутний час. І, як ми побачимо далі, те, що Бог здійснив для єврейських полонених, Він здійснить і для Своїх дітей в останній час, коли вони зазнаватимуть переслідувань за свою віру.

`Яких випробувань зазнає нині ваша віра? Що є джерелом цих проблем: вплив світу, розбіжності всередині церкви чи вади вашого характеру? Як ви можете навчитися покладатися на силу Бога, здатну допомогти вам подолати це все?`

#### Додаткове читання: Вибрані цитати Эллен Уайт

"Існує чимало людей, серця котрих страждають під тягарем турбот, тому що вони намагаються досягти прийнятого світом стандарту. Вони вибрали служіння світові, перейняли його складнощі, запозичили його звичаї. Через це їхній характер зіпсується, а життя стає утомливим. Постійне занепокоєння виснажує їхні життєві сили. Наш Господь бажає, щоб вони скинули це ярмо рабства. Він запрошує їх прийняти Його ярмо. Він говорить: «Моє ярмо любе і Мій тягар легкий». Занепокоєння — сліпе, воно не може розпізнати майбутнього, але Ісус бачить кінець від початку. У кожній скруті Він має Свій спосіб полегшення. «Добра не відмовляє усім, хто в невинності ходить» (Матв.11:30; Псал.84:12). {СЗ 379.1}

Наш Небесний Отець має тисячу способів для нашого забезпечення, про які нам нічого не відомо. Ті, хто керується єдиним принципом: служіння Богові — найголовніше, виявлять, що складнощі зникли і перед ними відкривається рівна дорога. {СЗ 379.2}"