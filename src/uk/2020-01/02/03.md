---
title:  Віра під тиском
date:   06/01/2020
---

`Прочитайте Дан. 1. Який тиск чинили на цих молодих людей, щоб вони відповідали язичницькому оточенню?`

Прибувши до Вавилона, четверо юнаків зіткнулися із серйозним випробуванням своєї віри. Вони були обрані для проходження спеціальної підготовки, щоб у подальшому служити цареві. У стародавні часи царі часто обирали деяких зі своїх кращих бранців для служби в царському палаці, у такий спосіб у них виховували відданість цареві й богам імперії-поневолювачки. Увесь цей процес передбачав певну ідеологічну обробку задля зміни світогляду. У рамках такого процесу юдейським полоненим дали нові імена, щоб установити владу над ними та змусити їх прийняти цінності й культуру Вавилону. Їхні справжні імена, які вказують на Бога Ізраїлю, замінили іменами чужоземних ідолів. Крім того, цар наказав молодим людям харчуватися з його столу. У ті далекі часи це означало неподільну відданість і повну покору цареві. А оскільки їжу зазвичай пропонували богу або богам імперії, їжа також мала глибоке релігійне значення. Очевидно, це означало прийняття релігії царя.

Отже, Даниїл і його друзі опинилися в скрутному становищі. Щоб залишитися в живих та зберегти вірність Богу під гнітом імперської системи, необхідне було не що інше, як чудо. Крім того, їхнє становище обтяжував факт, що саме місто Вавилон було монументальним виявом людських досягнень. Краса язичницьких храмів, висячих садів, річки Євфрат, що протікала через усе місто, і багато інших досягнень вавилонян відображали неперевершену могутність і славу. Отже, Даниїлові та його друзям була надана можливість просуватися по службі, використовуючи всі переваги цієї язичницької системи. Труднощі вавилонського полону можна змінити на вигідну царську службу. Та чи підуть вони на компроміс зі своїми принципами, щоб забезпечити легкий шлях до слави?

`Як саме Даниїл і його товариші могли аргументувати рішення піти на поступки всупереч своїм переконанням? Як учинили б ви, зіткнувшись із таким витонченим випробуванням?`

#### Додаткове читання: Вибрані цитати Эллен Уайт

"Ніде ми не знайдемо більш виразного, яскравого прикладу справжньої стриманості та пов’язаних із нею благословень, як у розповіді пророка Даниїла про себе і своїх товаришів, котрі жили при царському дворі у Вавилоні... {ВХ 142.2}

Не власні гордощі й амбіції привели цих молодих людей до палацу царя, у товариство тих, котрі ніколи не знали і не боялися Бога. Вони були полоненими в чужій країні, куди їх привела Безмежна Мудрість. Юнаки обміркували своє становище, усі пов’язані з ним труднощі й небезпеки, і в страху Божому прийняли рішення: залишатися вірними релігії своїх батьків, навіть якщо це викличе невдоволення царя і загрожуватиме їхньому життю. Вони дотримувалися як фізичних, так і морального божественних законів; Боже благословення дало їм силу, зробило привабливими, зміцнило розумові здібності. {ВХ 142.3}"

"Кожна молода людина... має запитати себе: чи варто мені йти на поводу у своїх нахилів і потурати своєму апетитові чи слід прислухатися до велінь совісті, зберігати ясність думки і дбати про фізичні сили, утримуючись від усього, що може їх підірвати? Чи впаду я жертвою звичаїв світу цього... або ж захищу себе від різного роду звичаїв, результати яких розбещують? Невже я не стану прославляти Бога замість того, щоб догоджати світу?.. {ННП 312.2}

Даниїл і його друзі розуміли, що йдеться про великий принцип і що вони не можуть дозволити собі піти на компроміс зі спокусником. Світло й істина, що виходили від Божого престолу, були для них дорожчими за будь-які почесті, якими могли обдарувати їх люди. Сучасні молоді люди мають дорогоцінну можливість бути такими ж твердими й вірними, такими ж скромними й успішними, якими були ці юдейські юнаки у Вавилонському царстві... Бог ушанував Даниїла і вшанує кожного, хто бере напрям, який узяв Даниїл, шануючи Бога. {ННП 312.3}"