---
title:  Заключний іспит
date:   09/01/2020
---

`Прочитайте Дан. 1:17-21. Чим зумовлений успіх чотирьох юнаків? (Див. також Йова 38:36; Прип. 2:6; Якова 1:5).`

Після трьох років навчання у «Вавилонському університеті» четверо юдейських юнаків постали перед царем для заключного іспиту. Вони не тільки виглядали здоровішими за інших учнів, але також перевершували їх у знаннях і мудрості. Не дивно, що всі четверо були відразу ж зараховані на службу до царя. Юнаки засвоїли матеріал та продемонстрували прекрасні знання в тому, у що не вірили.

Навуходоносор міг подумати, що такі блискучі досягнення - результат царської дієти й програми навчання, яку пройшли ці четверо студентів. Однак Даниїл та його товариші знали, і розповідь ясно підкреслює, що їхні чудові результати не мають нічого спільного з вавилонською системою. Усе сталося завдяки втручанню Бога. Який яскравий приклад того, що Він може зробити для тих, хто довіряє Йому! Довірившись Господу, ми можемо бути впевнені, що Він підтримає нас у скрутну хвилину й оберігатиме від усіх негараздів. Основний принцип для нас полягає в тому, щоб зробити правильний вибір, коли ми зазнаємо випробувань нашої віри.

Досліджуючи перший розділ книги Даниїла, можна виділити кілька дуже важливих істин про Бога: 1) Він контролює хід історії; 2) Господь дає мудрість, щоб ми могли приймати правильні рішення у ворожому для нас світі; 3) Він винагороджує Своїх вірних дітей, непохитних у своїх переконаннях і способі життя.

Наприкінці розділу читаємо: «І був Даниїл там аж до першого року царя Кіра» (Дан. 1:21). Згадка про царя Кіра дуже важлива: це проблиск надії за часів вигнання. Кір був вибраний Богом, щоб звільнити Його народ і дозволити їм повернутися до Єрусалима. Хоч розділ починається з поразки й вигнання, закінчується він проблиском надії і думкою про повернення додому. Такий наш Бог: навіть у найважчі моменти нашого життя Він завжди дає надію, щоб ми могли побачити славу й радість, які прийдуть на зміну стражданням і болю.

#### Додаткове читання: Вибрані цитати Эллен Уайт

"«Що ж до цих чотирьох хлопців, то Бог дав їм знання й розуміння всякого письма та мудрості, а Даниїл мав до того ще й дар розуміти всякі видіння і сни». Вихователем цих юнаків був Сам Господь. Золоті ланки небесного ланцюга з’єднували обмежене з Необмеженим. Вони були причетниками божественної природи. Юнаки ревно підтримували свій зв’язок із Богом. Вони молилися, вивчали і сумлінно втілювали в практичне життя набуті теоретичні знання... Їхньою їжею і питтям було Слово Господнє. {ВХ 144.4}

Коли діти віри будуть зі щирою молитвою беззастережно посвячувати себе Богові, Господь вшанує їхнє довір’я і благословить ясним мисленням... {ВХ 144.5}"

"Бог використає людей, які бажають бути використаними. Найбільші і найтриваліші результати приносить діяльність не найталановитіших і не найвидатніших особистостей. Існує потреба в чоловіках та жінках, котрі почули вістку з Небес. Найбільш ефективні працівники — це ті, котрі відгукнулися на запрошення: «Візьміть Моє ярмо на себе і навчіться від Мене» (Матв.11:29). {СЗ 99.4}

Якщо люди, котрим Бог довірив великі таланти інтелекту, використовують ці дари в егоїстичних цілях, то після періоду випробування вони будуть залишені прямувати власною дорогою. Бог обере людей, на перший погляд менш обдарованих і не таких самовпевнених. Він зміцнить слабких, бо вони вірять,що Він звершить для них те, чого вони не зможуть зробити самі для себе. Бог прийме щире служіння і Сам поповнить те, у чому відчувається нестаток. {СЗ 100.2}

Господь часто обирає Своїми співпрацівниками людей, які мали можливість здобути лише обмежену шкільну освіту. Ці люди дуже старанно застосовують свої здібності, і Господь винагороджує їхню вірність Його справі, їхню працелюбність, жадобу знання. Він бачить їхні сльози, чує їхні молитви. Як Його благословення зійшло на полонених у царському дворі Вавилона, так і сьогодні Він посилає мудрість та знання Своїм працівникам. {СЗ 100.3}"