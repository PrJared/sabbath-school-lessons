---
title:  З Єрусалима до Вавилона
date:   04/01/2020
---

### Біблійні тексти для дослідження
2 Цар. 21:10-16; Дан. 1; Гал. 2:19, 20; Матв. 16:24-26; 2 Кор. 4:17; Якова 1:5.

> <p>Пам’ятний вірш</p>
> «Дав їм Бог пізнання та розуміння в кожній книжці та мудрості, а Даниїл розумівся на всякому видінні та снах» (Дан. 1:17).

Біблія прямо вказує на вади і слабкості грішного людства. Починаючи від третього розділу книги Буття, ми можемо спостерігати сумні результати гріховності людини. Однак водночас ми також бачимо приклади людей, котрі залишалися вірними Богові навіть перед лицем випробувань і труднощів. Яскравий приклад такої вірності можна знайти в книзі Даниїла.

Однак, вивчаючи цю книгу, пам'ятаймо, що її справжнім героєм є Бог. Ми настільки звикли до історій, які підкреслюють вірність Даниїла та його друзів, що можемо забути прославити Того, Хто навчав та підтримував цих чотирьох юнаків, коли вони протистояли могутності й спокусам Вавилонської імперії. Залишатися вірним – вельми складне випробування, навіть якщо ти перебуваєш у своїй країні й рідному місті, не кажучи вже про тиск чужоземних культури та релігії. Однак головні герої приймають цей виклик, адже, подібно до апостола Павла, вони знають, Кому повірили (див. 2 Тим. 1:12), і довіряють Йому.

#### Додаткове читання: Вибрані цитати Эллен Уайт

"Будьте горливі у прагненні виховати чесноти характеру на славу Творця. Намагайтеся догодити Богові на кожному етапі формування характеру. Ви можете це зробити, адже й Енох, живучи навіть у час загального зіпсуття, догодив Йому. У наші дні також є Енохи. {НУХ 231.2}

Стійте подібно до Даниїла, вірного державного мужа, котрого не могли здолати жодні спокуси. Не засмучуйте Того, Хто настільки полюбив вас, що віддав власне життя, аби знищити ваші гріхи. Він говорить: «Без Мене не можете робити нічого» (Івана 15:5). Пам’ятайте про це. Якщо ви припустилися помилок, однак усвідомлюєте їх і бачите в них застережливі маяки, то, безперечно, ви одержали перемогу. Таким чином ви перетворили поразку на перемогу, засмутивши ворога і прославивши вашого Викупителя. {НУХ 231.3}"

"З дня на день Бог навчає Своїх дітей. Обставинами щоденного життя Він готує їх до відповідальнішого служіння, призначеного Провидінням. Від того, як ми поводимося в щоденних випробуваннях, залежатиме наша перемога чи поразка в час великої життєвої кризи. {ХНС 357.3}

Хто не усвідомлює своєї постійної залежності від Бога, той буде переможений спокусою. Іноді нам може здаватися, що наші ноги стоять міцно і ми ніколи не захитаємося. Ми можемо говорити; «Я знаю, в кого увірував; ніщо не може похитнути моєї віри в Бога та Його Слово». Але сатана захоче скористатися нашими успадкованими й набутими рисами характеру і затьмарити наш духовний зір, щоб ми не відчували своїх потреб і не бачили вад. Тільки коли ми усвідомлюємо власні слабкості і постійно дивимося на Ісуса, можемо перебувати у безпеці. {ХНС 357.4}"