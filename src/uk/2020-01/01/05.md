---
title:  Божественна шкала часу
date:   01/01/2020
---

При вивченні книги Даниїла також важливо враховувати існування чотирьох підходів до тлумачення апокаліптичних пророцтв: претеризм, футуризм, ідеалізм та історизм. _Претеризм_ навчає, що пророчі події, викладені в книзі Даниїла (та в більшості біблійних пророцтв), уже відбулися в минулому. _Футуризм_ стверджує, що ті самі пророцтва мають ще виконатися в майбутньому. _Ідеалізм_ навчає, що апокаліптичні пророцтва – це символи духовної реальності без будь-яких конкретних історичних посилань.

_Історизм_ стверджує, що в апокаліптичному пророцтві Бог відкриває безперервний послідовний хід історії від часів пророка до останнього часу. Вивчаючи книгу Даниїла, ми побачимо, що в кожному основному видінні книги (Дан. 2, 7, 8, 11) історичний огляд повторюється з різних поглядів та з новими деталями. Піонери адвентистського руху, зокрема й Еллен Уайт, розглядали біблійні пророцтва Даниїла й Об'явлення з історичного погляду.

`Прочитайте Чис. 14:34 і Єзек. 4:5, 6. Згідно з пророчою мовою, що означає слово «день»?`

Вивчаючи книгу Даниїла, ми також повинні пам'ятати, що пророчий час вимірюється за принципом «день за рік». Тобто день у пророцтві зазвичай дорівнює одному року в реальному історичному часі. Так, наприклад, пророцтво про 2300 вечорів-ранків необхідно розуміти як 2300 років (Дан. 8:14). А 70 пророчих тижнів означає 490 років (Дан. 9:24-27).

Така шкала часу правильна з кількох очевидних причин: 1. Оскільки видіння мають символічний характер, зазначений час також має бути символічним. 2. Події в цих видіннях охоплюють тривалі періоди часу, а деякі з них відбуваються навіть у «часі кінця». Тому й часові відрізки, пов'язані з цими пророцтвами, слід інтерпретувати у відповідному часовому контексті. 3. Книга Даниїла підтверджує принцип «день за рік». Яскравим прикладом є пророцтво про 70 тижнів, яке охоплює період часу від днів царя Артаксеркса до Приходу Ісуса Христа як Месії. Отже, найбільш очевидний і правильний спосіб розібратися в пророчих періодах часу, згаданих у книзі Даниїла, – це інтерпретувати їх відповідно до принципу «день за рік».

`Деякі з часових пророцтв охоплюють сотні, навіть тисячі років. Що це говорить нам про терпіння та як нам навчитися його?`

#### Додаткове читання: Вибрані цитати Эллен Уайт

"«Коли я цілком упевнився, — говорить Міллер, — що „все Писання натхненне Богом і корисне“ (2Тим.3:16); що воно „ніколи не було написане з волі людської, а складали його святі люди Божі, проваджені Духом Святим“ (2Петр.1:21); що Слово Боже написане „для нашого повчання, аби ми через терпіння та підбадьорювання з Писання зберігали надію“ (Римл.15:4), — я не міг дивитися на окремі хронологічні біблійні періоди інакше, як на частину Слова Божого, котра заслуговує такого ж серйозного вивчення, як і решта Писання. Тому я вирішив, що, намагаючись збагнути відкриття, дані нам з милості Божої, я не мав права пройти осторонь пророчих періодів» (Bliss. P.75). {ВБ 303.3}

У книзі Даниїла (8:14) містилося пророцтво, яке, на думку Міллера, найпевніше вказувало на час Другого приходу Христа. «Аж до двох тисяч трьохсот вечорів та ранків, — тоді буде визнана очищеною святиня». Дотримуючись свого правила, згідно з яким Писання повинно само себе пояснювати, Міллер довідався, що один день у біблійному пророчому часі означає рік (Числ.14:34; Єзек.4:6). Він бачив, що період 2300 пророчих днів, або буквальних років, сягає далеко за межі часу благодаті, призначеної юдеям, а отже, не стосується старозавітної святині. {ВБ 304.1}"

Ангел Гавриїл сповістив Даниїлові час Першого пришестя та деякі найголовніші події з життя й діяльності Спасителя. «Сімдесят седмиць, — сказав ангел, — призначено для твого народу і для твого святого міста, аж доки не настане кінець злу, не буде повною міра гріха і не буде спокутуване беззаконня, та поки не буде приведено вічну справедливість, підтверджені видіння й пророк і помазане Святеє святих». Пророчий день дорівнює рокові.  {ПЦ 462.7}
