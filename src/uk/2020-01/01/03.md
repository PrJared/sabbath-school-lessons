---
title:  Структура книги Даниїла
date:   30/12/2019
---

Книга Даниїла була написана частково на івриті, частково арамейською мовою. Нижче відображена структура глав 2-7 (розділ арамейською мовою), яка допомагає побачити основну ідею і цього уривка, і книги загалом:

- (A.) Видіння Навуходоносора про чотири царства (Дан. 2).
    - (B.) Бог рятує друзів Даниїла з вогняної печі (Дан. 3).
        - (C.) Суд над Навуходоносором (Дан. 4).
        - (D.) Суд над Валтасаром (Дан. 5).
    - (E.) Бог рятує Даниїла з лев'ячої ями (Дан. 6).
- (F.) Видіння Даниїла про чотири царства (Дан. 7).

Будуючи текст у такий спосіб, автор звертає увагу читача на головну тему розділу, розташовуючи її в центрі структури. У цьому розділі це C і D (Дан. 4 і 5). Ці глави розповідають про те, що Бог позбавив царства Навуходоносора (тимчасово) і Валтасара (назавжди). Тому в главах 2-7 наголошено на владарюванні Бога над земними царями.

Одним з найефективніших методів передачі пророчої вістки та її інтерпретації є повторення. Наприклад, Бог показує фараонові два сни про найближче майбутнє Єгипту (Бут. 41:1-7). У першому сні сім худих корів з'їли сім ситих корів. У другому – сім тонких колосків проковтнули сім повних колосків. Обидва сни мають одне і те саме значення: після семи років достатку надійдуть сім років голоду.

У книзі Даниїла Бог також використовує повторення. У різних розділах Він кілька разів зображує чотири пророчих цикли із загальною повторювальною структурою, які завершуються абсолютним пануванням Бога. І хоч кожне пророцтво відображене окремою картиною, разом вони охоплюють один і той самий історичний період, що триває від часу пророка до завершення земної історії, як показано нижче в таблиці:

| Даниїла 2 розд. | Даниїла 7 розд. | Даниїла 8, 9 розд. | Даниїла 10-12 розд. |
|-----------------|-----------------|--------------------|---------------------|
| Вавилон         | Вавилон         |                    |                     |
| Мідо-Персія     | Мідо-Персія     | Мідо-Персія        | Мідо-Персія         |
| Греція          | Греція          | Греція             | Греція              |
| Рим             | Рим             | Рим                | Рим                 |
| Встановлення Божого Царства | Небесний суд і Нова Земля | Очищення Святині | З'явлення Михаїла |

`Прочитайте Дан. 2:44; Псал. 9:8-13; 2 Петра 3:11-13. Що наведені тексти повідомляють про майбутнє Божого народу? Як ці вірші зміцнюють вашу надію?`

#### Додаткове читання: Вибрані цитати Эллен Уайт

"Коли докази, що грунтувалися на пророчих періодах, виявилися незаперечними, вороги всіма силами намагалися розчарувати тих, хто досліджував ці істини, запевняючи: пророцтва запечатані, таким чином, протестанти пішли слідами прихильників римської церкви. В той час, як папська церква приховувала від народу Біблію, протестантські церкви твердили, що важлива частина Святого Слова, особливо та, котра містить істини щодо нашого часу, недоступна для розуміння. {ВБ 319.1}

Служителі та народ заявляли, що пророцтва з книги Даниїла та Відкриття — це незбагненні таємниці. Але Христос звернув увагу Своїх учнів на слова пророка Даниїла щодо подій, які мали відбутися за їхнього часу, і сказав: «Хто читає, нехай розуміє» (Матв.24:15) {ВБ 319.2}"

"Розквіт і падіння царств, описані в книгах Даниїла й Об’явлення, повинні навчити нас, якими марними є зовнішній блиск і земна слава. Вавилон з його небаченими могутністю Й пишністю, які видавалися його сучасникам такими непорушними, відійшов у вічність, проминув, як «той цвіт рослин»5 Так само зникли Мідо-Перське, Грецьке та Римське царства. Промине усе, що не має основи в Богові. Залишиться непорушним лише те, що відповідає Його намірам і відображає Його сутність. Його принципи залишаються єдиними, відомими нашому світові непорушними основами. {ПЦ 361.4}

Старанне вивчення того, як здійснюються Божі наміри в історії народів та в одкровенні прийдешніх подій, допоможе нам по-справжньому оцінити видиме і невидиме, пізнати, у чому полягає істинна мета життя. Розглядаючи все тимчасове у світлі вічності, ми можемо, подібно до Даниїла та його друзів, жити задля правдивого, благородного й вічного. Засвоюючи в цьому житті принципи Царства нашого Господа й Спасителя, благословенного Царства, що існуватиме по віки вічні, ми зможемо приготуватися до Його Пришестя й увійти разом з Ним до небесних осель. {ПЦ 362.1}"