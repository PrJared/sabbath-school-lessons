---
title:  Від читання до розуміння
date:   28/12/2019
---

### Біблійні тексти для дослідження
Луки 24:25-27; 2 Петра 3:11-13; Йони 3:3-10; Числа 14:34; Дан. 9:23; 10:11-12.

> <p>Пам’ятний вірш</p>
> «Пилип підбіг і почув, що він читав пророка Ісаю, і запитав: Чи ти розумієш те, що читаєш?» (Дії 8:30).

Церква АСД виникла великою мірою завдяки вивченню книги Даниїла, яку ми будемо досліджувати в поточному кварталі. Звернемо увагу на кілька ключових думок, які допоможуть нам зрозуміти її.

По-перше, Христос – центральна Особа книги Даниїла, як і всього Святого Письма.

По-друге, уже сама структура книги Даниїла допомагає читачеві зрозуміти її головну тему.

По-третє, необхідно розуміти різницю між класичними й апокаліптичними пророцтвами. Це допоможе побачити відмінність між пророцтвами Даниїла та інших пророків, таких як Ісая, Амос, Єремія.

По-четверте, вивчаючи часові пророцтва Даниїла, ми повинні розуміти, що вони охоплюють тривалі періоди часу та визначені відповідно до принципу «день за рік».

По-п'яте, слід наголосити, що книга Даниїла не тільки повідомляє нас про події майбутнього, але також спонукає змінити особисте життя сьогодні.

#### Додаткове читання: Вибрані цитати Эллен Уайт

"Дорогоцінне Боже Слово — це тверда основа, на якій можна будувати. Коли до тебе приходять люди із власними припущеннями, скажи їм, що Великий Учитель залишив тобі Своє безмежно цінне Слово та послав Утішителя в Ім’я Своє — Святого Духа. «А Утішитель — Дух Святий, Якого Отець пошле в Моє Ім’я, Той вас навчить усього і пригадає вам усе, що Я вам говорив» (Івана 14:26)... {ЦДБ 291.3}

Тут перед нами представлений багатий бенкет, від якого можуть споживати всі, хто вірує в Христа як свого особистого Спасителя. Він Дерево життя для всіх, хто продовжує живитися Ним... {ЦДБ 291.4}

Усі, хто вивчає ці дорогоцінні висловлювання, можуть одержати велику втіху. Якщо вони споживатимуть на бенкеті Божого Слова, то здобудуть досвід найвищої цінності. Вони побачать, що в порівнянні з Божим Словом слово людське — це полова в порівнянні із зерном. {ЦДБ 291.5}"