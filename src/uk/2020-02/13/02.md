---
title:  Живе Боже Слово і Дух Святий
date:   21/06/2020
---

Дуже важливо вивчати Слово Боже уважно, застосовуючи певний метод дослідження. Однак ще важливіше, щоб ми застосовували на практиці здобуті знання. Кінцева мета вивчення Біблії полягає не в тому, щоб володіти великими знаннями, яким би прекрасним це не було. Мета полягає не стільки в тому, щоб оволодіти Словом Божим, скільки в тому, аби Боже Слово опанувало нас, змінюючи наші мислення і життя. Прагнути жити згідно з усвідомленою істиною – означає бажати підкоритися їй. Іноді такий вибір передбачає напружену боротьбу, оскільки боротьба точиться за те, хто матиме перевагу в нашому розумі й житті. По суті, є лише дві сторони, з яких ми вибираємо.

`Прочитайте Филп. 2:12-16. Що ці тексти повідомляють нам про те, як ми повинні жити?`

Звичайно, Бог працює в нас, але діє Він через Святого Духа – єдиного, Хто дає нам мудрість розуміти Святе Письмо. Крім того, як грішні людські істоти, ми часто чинимо опір Божій істині та за своєю природою не можемо бути слухняні Слову Божому (див. Римл. 1:25; Ефес. 4:17, 18). Без Святого Духа не існує любові до Слова Божого й у нас немає надії, довіри, відповідної прихильності. Через Духа Святого Бог справді «за Своєю доброю волею викликає у вас і бажання, і дію» (Филп. 2:13).

Святий Дух – Учитель, Який бажає вести нас до глибшого розуміння Писання, наставляє нас із радістю приймати Боже Слово й дорожити ним. Він відкриває перед нами біблійні істини, дає правильне розуміння цих істин, щоб наше життя характеризувалося заснованими на любові вірністю й послухом Божій волі. «Ніхто не здатний тлумачити Писання без допомоги Святого Духа, але коли ви берете Слово Боже з покірним серцем, готовим прийняти повчання, ангели Божі будуть поруч, щоб донести до вас свідчення істини» (Е. Уайт. Вибрані вісті. Т. 1. С. 411). Отже, духовне «досліджується духовно» (див. 1 Кор. 2:13, 14), і ми стаємо здатними з радістю дотримуватися Божого Слова «щоранку» (Ісаї 50:4, 5).

`У тексті Филп. 2:16 говориться про те, що нам необхідно міцно триматися «слова життя». Що це означає? Як ми можемо це робити? Прочитайте також текст П. Зак. 4:4. Яка наша роль у цьому процесі?`
