---
title:  Ісус і Писання
date:   23/06/2020
---

`Прочитайте Івана 5:45-47. Що Ісус сказав про Своє ставлення до Біблії?`

Деякі люди заявляють, що слова Ісуса суперечили словам старозавітних Писань. Вони навіть кажуть, що Ісус ставив Свої слова вище за слова Писання.

У Новому Завіті ми читаємо, що Спаситель сказав: «Ви чули, що було сказано... А Я кажу вам» (Матв. 5:43, 44; порівняйте з Матв. 5:21, 22, 27, 28, 33, 34, 38, 39). Проголошуючи ці знамениті слова у Своїй Нагірній проповіді, Христос не намагався відмовитися від Писання Старого Завіту або усунути його. Навпаки, Він говорив про різні тлумачення Божого Слова й усні традиції Його часу. Подібні тлумачення використовували, щоб виправдати таке ставлення до інших людей, яке Бог ніколи не виправдовував, наприклад, ненависть до свого ворога (див. Матв. 5:43).

Ісус жодним чином не відміняв моральні принципи Старого Завіту і не применшував його авторитет. Навпаки, саме Старий Завіт доводив, Хто є Ісус. Спаситель посилював значення старозавітних тверджень, указуючи на справжні Божі наміри.

Використовувати авторитет Ісуса, щоб позбавити Біблію ї авторитету і принизити деякі частини Святого Письма, – це найхитріша й найнебезпечніша критика Божого Слова, оскільки пов'язана з ім'ям Самого Ісуса. На прикладі Христа ми бачимо, наскільки авторитетним Він вважав Писання, яким на той час був тільки Старий Завіт (оскільки писання Нового Завіту ще не існувало). Які ще докази нам потрібні щодо того, як ми повинні сприймати Старий Завіт?

Ісус постійно звеличує Святе Письмо як надійний і гідний довіри дороговказ. Він беззастережно стверджує в Нагірній проповіді: «Не думайте, що Я прийшов відмінити Закон або Пророків. Я не прийшов відмінити, але сповнити…Якщо хто порушить одну з цих найменших заповідей і так навчить людей, – він найменшим назветься в Царстві Небесному; а хто виконає і навчить, той великим назветься в Царстві Небесному» (Матв. 5:17, 19).

`Які з фундаментальних доктрин і донині ґрунтуються на Старому Завіті? Наприклад, подумайте про творіння (див. Бут. 1-2) і гріхопадіння (див. Бут. 3). Які інші важливі християнські істини містяться в Старому Завіті і як вони ще більше розкриваються в Новому Завіті?`
