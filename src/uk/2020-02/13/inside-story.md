---
title:  Місіонерська історія
date:   26/06/2020
---

#### Вижив в авіакатастрофі

_Ендрю Мак-Чесні, Адвентистська місія_

Пій Кабаді Чіомбе – 53-річний євангеліст з рядових членів Церкви сів на одномоторний біплан Ан-2, щоб полетіти до церкви, яку він організував у віддаленому районі Демократичної Республіки Конго.

Однак у літака радянської збірки, що експлуатується компанією Air Kasai (Аїр Касаї), яка базується в Кіншасі, виникли проблеми з двигуном, після того як він вилетів з Камако на 150-кілометровий рейс в Чикапу, розташовану неподалік від кордону з Анголою. Поки пілот шукав місце для посадки, літак втрачав висоту, і в кабіні з'явився дим. Потім Пій побачив, як пілот вийшов з кабіни. «Прямуй за пілотом», – почулося йому.

Пій скочив на ноги. Пілот відчинив двері та вистрибнув. Пій стрибнув слідом. Через кілька секунд Ан-2 врізався в лісосмугу й вибухнув. Аварія трапилася приблизно за три кілометри від аеропорту Камако 27 липня 2018 року. Вижили тільки Пій і пілот, інші п'ять пасажирів загинули.

«Він уцілів зі своїм телефоном, – сказала дружина Пія Ніколь. Вона отримала фотографії свого чоловіка на WhatsApp, відправлені його другом, який прибув на місце аварії. – У нього не було переломів, лише травми голови та ніг».

На фотографії Пій здавався приголомшеним, його сорочка була вся в крові, а в руці він тримав мобільний телефон.

Ніколь не могла говорити зі своїм чоловіком протягом трьох днів. Коли ж вони вийшли на зв'язок, його перші слова по телефону були сповнені хвали Богу. «Я ніколи не залишу мого Бога, – сказав він дружині. – Він дивовижний».

Пій хотів відвідати невелику групу віруючих із 15 осіб, яку він організував після євангельських зустрічей в Кабунг'ю. Однак він вирішив летіти на Ан-2 в п'ятницю, дізнавшись, що його рейс відправиться тільки в суботу.

«В аеропорту моєму чоловікові сказали, що йому доведеться летіти в суботу, – розповіла його дружина. – Він відповів: “Я не можу, тому що поклоняюся Богові в суботу”». Однак йому відповіли, що рейс здійснюють лише по суботах. Тоді він сказав: «Я знайду інший спосіб дістатися до місця призначення».

Пій зателефонував дружині з аеропорту, щоб повідомити про зміни у своїх планах. Він сподівався знайти новий спосіб дістатися до Кабунг'ю.

У Ніколь багато запитань із приводу того, що сталося. Вона не розуміє, чому вижили тільки Пій і пілот. Вона не знає, чи відіграло якусь роль рішення Пія дотримуватися суботи. Однак жінка вірить, що він був урятований, як було обіцяно в Псалмі 91:14, де Господь говорить: «Що бажав він Мене, то його збережу».

«Будьте вірними Богу, тому що Він завжди може захистити нас», – закликає вона.

Частина приношень тринадцятої суботи допоможе розширити адвентистську клініку в Кіншасі, Демократична республіка Конго. Дякуємо вам за приношення тринадцятої суботи, які допоможуть поширити вістку Євангелія в Транс'європейському дивізіоні.