---
title:  Навчаючись від Ісуса
date:   22/06/2020
---

Немає кращого й більш натхненного прикладу, який потрібно наслідувати, ніж Ісус Христос. Він знав Писання, прагнув наслідувати написане Боже Слово й дотримуватися його.

`Прочитайте Луки 4:4, 8, 10-12. Як Ісус використовував Писання, щоб протистояти спокусам сатани? Що це говорить нам про роль Святого Письма в нашій вірі, особливо під час спокуси?`

Ісус добре знав Писання. Він був настільки близько знайомий зі Словом Божим, що міг цитувати його напам'ять. Імовірно, це було результатом якісно проведеного часу з Богом у вивченні Писання.

Під час випробовування в пустелі Ісус відбив нападки сатани Божим Словом, це було Його зброєю. Проте сатана також почав цитувати Писання, щоб замаскувати свій обман. Отже, ми бачимо, що недостатньо просто вивчити й цитувати Боже Слово. Необхідно знати, що саме Святе Письмо каже з того чи іншого приводу, а також розуміти точне значення уривка. Тільки таке дослідження Біблії допоможе нам протистояти нападкам сатани й не бути зведеними ним. Знову і знову ми читаємо про те, як Ісус відкривав розум Своїх послідовників для розуміння Слова Божого, звертаючи їхню увагу на те, що було «написано» (див. Луки 24:45, 46; Матв. 11:10; Івана 6 :45 та ін.). Він знав: ті, хто читає Святе Письмо, можуть прийти до правильного розуміння його значення: «Що в Законі написано? Як читаєш?» (Луки 10:26). Істини Слова Божого були для Ісуса мірилом, за яким потрібно жити і нам.

`В Івана 7:38 Ісус – Слово Бога, Яке стало тілом, – звертає увагу Своїх слухачів на зміст Писання. Тільки завдяки Біблії ми знаємо, що Ісус – обіцяний Месія. Саме Святе Письмо свідчить про Нього (див. Івана 5:39). Сам Ісус жив згідно зі Словом Божим. Якщо Він так чинив, то наскільки ми повинні прагнути робити так само?`

`Який ваш особистий досвід застосування Святого Письма в боротьбі зі спокусами? Коли вас долають спокуси, чи починаєте ви читати або цитувати Біблію? Які результати і чого ви навчилися зі свого досвіду?`
