---
title:  Проводячи час із Божим Словом
date:   24/06/2020
---

Наше життя часто проходить у поспіху, ми обтяжені турботами й беззахисні перед стресом. Комусь із нас потрібно ретельно працювати, щоб мати їжу. Інший, навіть маючи все необхідне, продовжує метушитися, прагнучи мати ще більше. Ми хочемо отримати те, що, на нашу думку, зробить нас щасливими, а наше життя – повноцінним. Однак, як попереджає нас Соломон у книзі Еклезіяста, так відбувається не завжди.

Хоч би яка була причина нашої сильної зайнятості: поспіх, метушня, обтяженість життєвими справами – усе це може легко витіснити з нашого життя Бога. Хоч ми не перестанемо вірити в Нього, проте не будемо проводити достатньо часу в читанні, молитві й спробах наблизитися до Бога, «що в руці Його душа твоя» (Дан. 5:23). Ми можемо занадто захопитися іншими справами, замість того щоб присвятити час спілкуванню з Богом. Нам усім необхідно уповільнити свій біг, щоб зустрітися з Ісусом – нашим Спасителем. Як Дух Святий може говорити з нами, якщо ми не зупиняємося, щоб Його послухати? Особливий час у спілкуванні з Богом, коли ми читаємо Його Слово і розмовляємо з Ним у молитві, є джерелом нашого духовного життя.

`Прочитайте Псал. 37:7; 46:11; 62:2, 3, 6. Чого ці тексти навчають нас щодо особистого спілкування з Богом? Чому цей час важливий?`

Якщо ви любите когось, то насолоджуєтеся часом, який проводите з цією людиною. Виберіть місце, де ви можете без перешкод почитати Слово Боже й поміркувати над ним. У нашому метушливому житті це може статися тільки в тому разі, якщо ви спеціально виділяєте певний час для зустрічі з Господом. Часто початок дня є найбільш відповідним для цього часом. Такі ранкові моменти можуть стати благословенням для всього дня, оскільки цінні думки, на які ви налаштуєте свій розум зранку, будуть супроводжувати вас увесь день. Будьте винахідливі. Виділіть найкращий час, необхідний вам для зустрічі з Богом без чинників, котрі можуть відволікати, і намагайтеся не позбавляти себе цих благословень.

Молитовне спілкування із живим Господом вплине на ваше життя, як ніщо інше. Поступово ви будете ставати дедалі більш схожими на Нього.

`Наскільки ви наполегливі в спробах виділити час для спілкування наодинці з Господом? Як саме проходить цей час, як він допомагає вам краще зрозуміти реальність і любов Бога?`
