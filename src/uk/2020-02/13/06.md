---
title:  Запам'ятовування текстів і спів
date:   25/06/2020
---

«Я в серці своїм заховав Твоє слово, щоб мені не грішити проти Тебе» (Псал. 119:11).

Заучування біблійних віршів напам'ять приносить багато благословень. Зберігаючи дорогоцінні уривки Слова Божого у своєму розумі, ми можемо згадати їх і застосувати в нових умовах, що змінюються. Отже, Біблія безпосередньо впливає на наше мислення, цінності та поведінку. Заучування Писання робить його живим у нашому повсякденному досвіді, допомагаючи нам поклонятися Богу й жити життям віри згідно з Його Словом.

Пам'ятати Писання слово за словом – це неймовірно сильний захист від спокус і помилкових тлумачень. Заучування Писання дає нам змогу цитувати священні тексти, навіть коли у нас немає Біблії із собою. Це може стати неймовірною силою на добро в ситуаціях, коли з'являється спокуса або ми стикаємося із серйозними викликами. Коли ми згадуємо Божі обітниці, зосереджуючись на Божому Слові, а не на проблемах, наші думки підносяться до Бога, у Якого є тисячі способів допомогти нам, хоч ми не бачимо жодного.

`Прочитайте Ефес. 5:19 і Колос. 3:16. Як спів Божого Слова сприяє його запам'ятовуванню?`

Спів також може бути ефективним способом для запам'ятовування біблійних текстів. Покладені на музику слова Святого Письма краще запам'ятовуються, виганяючи з нашого серця занепокоєння і тривогу. Уривки Письма, з'єднані з простою, гармонійної мелодією, можуть легко запам'ятовувати і співати як маленькі діти, так і дорослі. Слово Боже надихнуло багатьох композиторів до написання всесвітньо відомих ораторій, симфоній та інших музичних творів, які формували християнську культуру протягом століть. Твори, які підносять наш розум і спрямовують наші думки до Бога і Його Слова, є дивовижним благословенням справляють позитивний вплив на наше життя.

«Музика є складовою частиною богослужіння у небесних оселях, і ми повинні робити все для того, щоб наші похвальні пісні були співзвучні гармонії небесних хорів» (Е. Уайт. Патріархи і пророки. С. 594).
