---
title:  Місіонерська історія
date:   03/04/2020
---

#### Зерно молитви

_Ендрю Мак-Чесні, Адвентистська місія_

Іоланда Малла пізнала силу молитви, працюючи на рисовому полі.

Іоланда влаштувалася на роботу садити й обробляти рис на полі після того, як чоловік розлучився з нею, залишивши саму з двома маленькими дітьми. Власник землі дозволив жінці працювати на його рисовому полі за умови, що вона віддаватиме йому половину врожаю. Поле було розташоване неподалік від поля родичів Іоланди.

Іоланда старанно працювала, і коли врожай почав стигнути, вона побачила, що рис вродить відмінний.

«Боже, я не хочу, щоб якесь лихо знищило ці посіви, – молилася вона. – Мені потрібно годувати дітей».

Через два тижні на їхній регіон обрушився сильний шторм. Іоланда слухала, як дощ і вітер стукали по даху її будинку. Раптом вона згадала про рисове поле.

«Боже, я не можу нічого зробити, – благала вона. – Будь ласка, згадай мою молитву».

Через кілька днів, коли вода спала, жінці вдалося вийти з будинку й вирушити на рисове поле, щоб оцінити збитки. На її подив, посіви потемніли й здавалися стиглими. На полі не було жодних слідів недавнього сильного шторму. Потім Іоланда глянула на сусідні поля. Посіви на них були повністю знищені. Навіть на полі її родича весь урожай загинув.

Під час збору врожаю власник поля був здивований.

– Уперше на моїй пам'яті це поле дало врожай такого гарного рису, – сказав він з неприхованим подивом у голосі. – Урожай попереднього фермера, що орендував це поле минулого року, з'їли гризуни.

Гризуни з'їли стільки рису, що попередній фермер зміг зібрати весь урожай самостійно. Однак Іоланді знадобилося 17 помічників для збору врожаю.

Дивлячись на рясний урожай, Іоланда згадала свою молитву в ніч шторму.

«Коротка молитва – це могутня молитва, – говорить вона в інтерв'ю, перебуваючи на Кіпрі, де сьогодні працює хатньою робітницею. – Завдяки малому зерну молитви з'явилося безліч зерен рису. Ми навіть не могли порахувати той урожай».

Наступного тижня читайте про те, як Іоланда стала адвентисткою сьомого дня на Кіпрі й привела до Ісуса двох друзів.

Частина пожертвувань тринадцятої суботи в цьому кварталі допоможе побудувати нове приміщення церкви та громадський центр в Нікосії, столиці Республіки Кіпр.
