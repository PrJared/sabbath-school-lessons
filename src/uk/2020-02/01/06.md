---
title:  Перетворювальна сила Слова
date:   02/04/2020
---

`Прочитайте 2 Цар. 22:3-20. Що спонукало царя Йосію розірвати свій одяг? Яким був вплив Слова Божого не тільки на нього, а й на всю юдейську націю? (Див. 23 розділ).`

У 621 році до н. е., коли Йосії було приблизно 25 років, первосвященник Хілкійя знайшов «Книгу Закону» (2 Цар. 22:8). Очевидно, це були перші п'ять книг Мойсея, зокрема книга Повторення Закону. У період царювання попередників Йосії – батька Амона та аморального дідуся Манасії – цей сувій був загублений під час поклоніння Ваалу, Астарті і «всім небесним світилам» (2 Цар. 21:3-9). Почувши умови заповіту, Йосія у розпачі розірвав свій одяг, тому що усвідомив, наскільки далеко він і його народ відійшли від поклоніння істинному Богові. Цар відразу почав реформи по всій землі, зруйнував висоти і знищив статуї чужих богів.

Коли він завершив цю роботу, у Юдеї залишилося лише одне місце для поклоніння Богу – Його храм у Єрусалимі.

Пізнання істин Божого Слова викриває в гріхах, приводить до каяття і дає силу для змін. Такі зміни почалися з царя Йосії і потім поширилися на всю Юдею.

Як Біблія переконує нас у тому, що володіє силою здійснювати зміни в нашому житті і вказувати шлях спасіння?

`Прочитайте Івана 16:13; 17:17; Євр. 4:12 і Римл. 12:2.`

Одне з найсильніших свідчень сили Святого Письма – змінене життя людини. Біблія – це Слово, яке проникає крізь гріх і розбещеність людини й відкриває справжню людську природу та нашу потребу в Спасителі.

Таку унікальну книгу, як Біблія, представлену в історії, наповнену пророцтвами, що має силу змінити життя, і тлумачити необхідно унікальним способом. Її не можна тлумачити, як звичайну книгу, адже живе Боже Слово потрібно розуміти у світлі живого Христа, Який обіцяв послати Свого Духа, щоб повести нас «до повної істини» (Івана 16:13). Отже, Біблія як об'явлення Божої істини повинна містити в собі принципи тлумачення. Їх можна знайти, досліджуючи, як самі автори застосовували Писання й підпорядковувалися його керівництву, даючи змогу Біблії тлумачити саму себе.

#### Додаткове читання: Вибрані цитати Эллен Уайт

"Йосія був вельми зворушений, коли вперше почув записані в цьому стародавньому рукописі напучування і застереження. {ПЦ 260.4}

Ще ніколи він так глибоко не усвідомлював запропонованого Богом Ізраїлеві вибору — «життя та смерть, благословення та прокляття»; як же часто Господь закликав їх обрати шлях життя, щоб стати славою землі та благословенням для всіх народів. «Будьте сильні та відважні, не бійтеся і не лякайтеся їх, — умовляв Мойсей Ізраїля, — бо Господь, Бог твій, Він Той, Хто ходить з тобою, — не лишить Він тебе й не покине». {ПЦ 261.1}

Ці та подібні до них тексти відкривали Йосії Божу любов до Його народу та огиду до гріха. Читаючи пророцтва про скору відплату запеклим бунтівникам, він тремтів від страху перед майбутнім. {ПЦ 262.5}"

Коли за часів стародавнього Ізраїлю в домі Господньому була знайдена книга Закону, її прочитали спочатку перед царем Йосією. Він роздер свою одежу і просив мужів, які звершували святе служіння, запитати в Господа про нього та про народ, оскільки вони відступили від повелінь Господніх. Він скликав увесь ізраїльський народ і перед ними були прочитані слова книги. Гріх правителів і народу був викритий; цар, ставши перед ними, визнав свій переступ. Він розкаявся та уклав завіт, обіцяючи виконувати постанови Господні від усього серця. Йосія не заспокоївся, доки народ не доклав усіх зусиль, аби навернутися і служити живому Богові. {ВХ 47.2}