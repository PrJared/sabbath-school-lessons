---
title:  Біблія як історія
date:   01/04/2020
---

Порівняно з іншими «священними» книгами, Боже Слово унікальне, тому що в ньому представлена історія.

Біблія – це не просто філософські думки людини (як книги Конфуція і Будди), а богонатхненний запис Божих діянь в історії, спрямованих до особливої мети. У Біблії такими цілями є: 1) Перший прихід Месії; 2) Другий прихід Ісуса. Такий послідовний розвиток юдеохристиянської віри унікальний порівняно з теоріями циклічності багатьох інших світових релігій, починаючи від Давнього Єгипту і закінчуючи сучасними східними релігіями.

`Прочитайте 1 Кор. 15:3-5; 51-55; Римл. 8:11 і 1 Сол. 4:14. Що особисто для вас означає історичне підтвердження воскресіння Христа?`

Свідчення чотирьох Євангелій і послань апостола Павла полягає в тому, що Ісус помер, був похований, воскрес і з'явився багатьом людям. Цей факт підтвердили свідки, які поклали Його в могилу, а пізніше побачили її порожньою.

Ці люди доторкалися до Ісуса після Його воскресіння, і Він в із ними. Марія Магдалина, Марія (мати Ісуса) та інші жінки бачили свого воскреслого Христа. Двоє учнів говорили з Ним дорогою в Емаус. Ісус з'явився Своїм послідовникам, щоб дати велике євангельське доручення.

Павло підкреслює: якщо ми відкидаємо свідчення Писання, тоді наша проповідь «марна» і віра «марна» (в англ. перекладах «порожня») (див. 1 Кор. 15:14). Учні стверджують, що «справді Господь воскрес» (Луки 24:34). Грецьке слово «онтос» стосується того, що реально відбулося. Воно перекладається як «справді», «насправді». Учні свідчать, що Господь справді воскрес.

Христос також представлений як первісток із покійних (1 Кор. 15:20). Історичний факт, що Ісус тілесно воскрес із мертвих і сьогодні живий, є гарантією воскресіння померлих віруючих. Усі праведні «у Христі... оживуть» (1 Кор. 15:22). Ужите тут слово «дзоопойео» («оживляти») означає майбутній акт творіння, коли люди, названі Христовими, залишившись вірними Йому, воскреснуть «під час Його приходу» (1 Кор. 15:23) «при останній сурмі» (1 Кор. 15:52).

`Чому обітниця щодо воскресіння є одним із центральних стовпів нашої віри, особливо коли ми розуміємо, що смерть – це сон? (Див. Дан. 12: 2; Івана 11:11-13). Чому без цього свідчення наша віра була б марною?`
