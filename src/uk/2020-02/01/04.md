---
title:  Біблія як пророцтво
date:   31/03/2020
---

Біблія унікальна серед інших духовних книг, адже вона майже на 30 % складається з пророцтв і пророчої літератури.

Пророцтва і їх виконання в часі посідають центральне місце в біблійному світогляді, оскільки Бог, Який діє в історії, також знає майбутнє і відкриває його Своїм пророкам (див. Амоса 3:7). Біблія є не тільки живим, історичним Словом, а й пророчим Словом.

**Як зазначені тексти розкривають деталі Приходу Месії?**

`Бут. 49: 8-12`

`Псал. 22:13-19`

`Ісаї 53:3-7`

`Дан. 9:24-27`

`Мих. 5:2`

`Мал. 3:1`

`Зах. 9:9`

У Старому Завіті є принаймні 65 прямих пророцтв щодо Месії, а якщо враховувати біблійну типологію, їх значно більше. (Біблійна типологія відкриває, як старозавітні реалії, наприклад, жертвоприношення, були мініпророцтвами про Ісуса).

Прямі пророцтва відкривають специфічні подробиці щодо Месії, наприклад: «не відійметься берло від Юди» (Бут. 49:10); Він буде народжений у Вифлеємі юдейському (Мих. 5:2); Він «погорджений був, Його люди покинули»; Його будуть бити, проти Нього висунуть безпідставні звинувачення, утім, Він не відкриє вуст Своїх на Свій захист (див. Ісаї 53:3-7); Його руки і ноги проб'ють і ділитимуть Його одяг між собою (див. Псал. 22:13-19).

Факт, що пророцтва Старого Завіту справдилися з такою точністю в житті, смерті й воскресінні Ісуса, свідчить про їхнє Божественне натхнення й об'явлення. Цей факт також підтверджує: Ісус був саме Тим, Ким Він Себе називав і Ким проголошували Його інші. Ісус повторював слова пророків давнини, пророкуючи Свою смерть і воскресіння (див. Луки 9:21, 22; Матв. 17:22, 23), падіння Єрусалиму (див. Матв. 24:1, 2) і Свій Другий прихід (див. Івана 14:1-3). Отже, Біблія передвістила втілення, смерть і воскресіння Ісуса, а виконання цих пророцтв підтверджує її достовірність.

`Обміркуйте всі можливі аргументи, чому ми можемо вірити в Ісуса і Його смерть за нас. Поділіться ними в класі Суботньої школи та разом обговоріть, чому ці докази настільки переконливі.`

#### Додаткове читання: Вибрані цитати Эллен Уайт

Час приходу Христа, Його помазання Святим Духом, Його смерть і проповідь Євангелія язичникам були чітко визначені пророцтвами. Юдеї мали перевагу зрозуміти ці пророцтва і розпізнати їхнє сповнення в діяльності Ісуса. Христос постійно звертав увагу Своїх учнів на важливість вивчення пророцтв. Посилаючись на дане Даниїлові пророцтво стосовно часу, в який жили і діяли учні Христа, Він сказав: «Хто читає, хай розуміє». Після воскресіння Христос пояснював учням сказане пророками «в усьому Писанні, що стосувалося Його». Отже, Спаситель промовляв через усіх пророків. «Дух Христа наперед провіщав Христові страждання і славу, що настане після цього». {ХНС 210.2}

"Павло показав, як тісно Бог поєднав служіння жертвоприношення з пророцтвами про Того, Хто як ягня мав бути проваджений на заколення. Месія повинен був віддати Своє життя як «жертву за гріх». Спрямовуючи свій погляд крізь віки на спокутну жертву Спасителя, пророк Ісая засвідчив, що Агнець Божий «на смерть віддав душу Свою, і з злочинцями був порахований, хоч гріх багатьох Сам носив і заступався за злочинців» (Ісаї 53:7, 10, 12). {ДА 156.3}

Спаситель, про Якого говориться у пророцтві, мав прийти не як земний цар задля звільнення єврейського народу від земних гнобителів, а як звичайна людина, щоб жити в бідності й покорі, а потім бути зневаженим, відкинутим та вбитим. Спаситель, про Якого провіщав Старий Завіт, повинен був принести Себе в жертву за грішне людство, виконавши таким чином усі вимоги порушеного Закону. У Ньому символи жертвоприношень повинні були зустрітися з реальністю, а Його смерть на хресті повинна була надати змісту всій системі єврейських богослужінь. {ДА 156.4}"

"Дослідник Божого Слова може бачити в історії народів буквальне виконання Його пророцтва. Вавилон, врешті-решт, упав, оскільки за днів благополуччя його правителі вважали себе незалежними від Бога і приписували славу свого царства людським досягненням. Небесний гнів відвідав і Мідо-Персидське царство, бо й там був зневажений Божий Закон. Страх Господній не знайшов місця в серцях більшості громадян цього царства. Навпаки, процвітали беззаконня, блюзнірство та розтління. Наступні царства вирізнялися ще гіршою зіпсутістю; вони все більше деградували в моральному плані. {ПЦ 329.5}

Усе це чітко відкрито тільки в Божому Слові. У світлі Святого Письма стає зрозумілим, що сила як цілих народів, так і окремих осіб криється не в можливостях чи умовах, котрі нібито роблять їх непереможними, і не в їхній чванливій величі. Вона визначається вірністю, з якою вони виконують Божий намір. {ПЦ 330.3}"