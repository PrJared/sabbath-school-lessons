---
title:  Аналіз складних текстів
date:   13/06/2020
---

### Біблійні тексти для дослідження
2 Тим. 2:10-15; 1 Хронік 29:17; Якова 4:6-10; Гал. 6:9; Дії 17:11.

> <p>Пам’ятний вірш</p>
> «А довготерпіння нашого Господа вважайте за спасіння, як і написав вам з притаманною йому мудрістю наш улюблений брат Павло; так, як і в усіх посланнях, де він про це говорить. В них є дещо важко зрозуміле, що ненавчені та нестійкі перекручують, як і інші Писання, – собі на власну погибель» (2 Петра 3:15, 16).

Аналізуючи послання апостола Павла, Петро пише, що в них, як і в деяких інших текстах Писання, є «дещо важко зрозуміле, що ненавчені та нестійкі» спотворюють «на власну погибель» (2 Петра 3:16). Петро каже, що тільки деякі частини Писання важкі для тлумачення, а не все Писання загалом.

Вивчаючи Біблію, ми також знаходимо на її сторінках важкі для розуміння тексти. Цього тижня ми розглянемо причини, які викликають труднощі в тлумаченні таких текстів, дізнаємося, як нам, відданим шукачам істини, зрозуміти їх. Однак слід зауважити: значення деяких біблійних віршів нам так і не вдасться зрозуміти під час земного життя. Однак більшість текстів Біблії прості для розуміння, тому не слід дозволяти невеликій кількості складних віршів підривати нашу віру в надійність і авторитет Божого Слова загалом.
