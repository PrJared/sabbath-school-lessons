---
title:  Імовірні причини для можливих суперечностей
date:   14/06/2020
---

`Прочитайте 2 Тим. 2:10-15. Павло наставляє Тимофія бути «гідним» (давн. гр. «докімос» – «випробуваний, перевірений, справжній»), «бездоганним працівником, що наставляє на принципи істини». Яка важлива вістка міститься в цьому повчанні для нас сьогодні?`

Кожен вдумливий щирий дослідник Біблії погодиться з тим, що в ній є складні для розуміння тексти. Однак цей факт не повинен бентежити нас і викликати сумніви в істинності Божого Слова. Наявність таких текстів нам необхідно сприймати як щось цілком природне, адже ми недосконалі й обмежені істоти. Немає такої людини, яка змогла збагнути всі сфери людської науки, не кажучи вже про знання, джерелом яких є Сам Бог. Отже, коли неосвічені й обмежені люди намагаються зрозуміти мудрість безмежного Бога – автора Святого Письма, складнощі в розумінні неминучі. Однак ці труднощі аж ніяк не доводять, що твердження Біблії не істинні.

Ті, хто відкидає біблійне вчення про Божественне об'явлення і натхнення, сприймають складні тексти Біблії як суперечності й помилки. Для таких людей Біблія – просто плід людської думки. Маючи таке переконання, вони не роблять серйозних спроб знайти пояснення, враховуючи цілісність і достовірність Слова Божого, написаного натхненними Святим Духом людьми. Ті, які піддають сумніву перші сторінки Біблії, наприклад, розповідь про творіння, незабаром засумніваються і в інших текстах Святого Письма.

Деякі суперечності в Слові Божому можуть з'явитися через незначні помилки переписувачів або перекладачів. Еллен Уайт відзначала: «Є люди, які з суворим виглядом говорять нам: «Невже ви заперечуєте можливість помилок, яких припустилися переписувачі або перекладачі?» Це, звичайно, можливо, і люди, чий розум настільки обмежений, що вони вдаються до сумнівів і спотикаються через можливість або ймовірність таких помилок, обов'язково спіткнуться і через таємниці богонатхненного Слова, оскільки їх немічний розум не може осягнути наміри Божі. Для них стануть каменем спотикання навіть очевидні факти, доступні звичайній людині, яка здатна прийняти їх і розрізнити Божественне і для якої вислови Божі ясні і прекрасні, сповнені лою й єлею. Жодні помилки переписувачів або перекладачів не збентежать таку душу, не похитнуть того, хто не шукає труднощів там, де відкрита ясна істина» (Е. Уайт. Вибрані вісті. Т. 1. С. 16).

`Чому нам важливо розпочинати вивчення Біблії в дусі покори й послуху?`
