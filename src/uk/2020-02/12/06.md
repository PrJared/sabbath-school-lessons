---
title:  З молитвою вивчаючи складні тексти
date:   18/06/2020
---

`Прочитайте Дії 8:35; 15:15, 16; 17:11. Як діяли апостоли і члени ранньої Церкви, стикаючись зі складними питаннями? Чому Святе Письмо все ще залишається найкращим джерелом для тлумачення самого себе?`

Саме Слово Боже пропонує найкраще рішення для тлумачення складних біблійних текстів. Такі уривки найкраще розглядати у світлі всієї Біблії, а не вивчати окремий вірш поза контекстом і усім Писанням. Ми повинні звертатися до самої Біблії, щоб вона допомогла нам у її тлумаченні. Навчитися знаходити великі істини у Святому Письмі – найважливіше, що ми можемо зробити.

Якщо ви не розумієте якийсь біблійний текст, спробуйте досліджувати інші уривки на цю ж тему. Прагніть знайти ясні твердження Святого Письма, які можуть пролити світло на менш зрозумілі вірші. Також дуже важливо ніколи не ставити під сумніви ясні твердження Писання через малозрозумілі тексти. Замість того щоб використовувати сумнівні філософські джерела, щоб пояснити значення Біблії, нам треба дозволити тексту Святого Письма самому відкрити своє значення.

У молитві ми можемо побачити складне для розуміння питання з нової перспективи. Звертаючись до Бога, ми висловлюємо нашу потребу в Його допомозі для здобуття ясності в дослідженні Писання. Ми молимося, бажаючи, щоб Дух Святий, Який надихнув біблійних авторів, просвітлив і наш розум.

У молитві відкриваються наші мотиви, ми можемо розповісти Богові про своє бажання зрозуміти прочитане. Ми просимо Господа відкрити наші очі на Його Слово й дати нам прагнення дотримуватися його, застосовуючи Божу істину на практиці (що дуже важливо!). Коли Бог веде нас Духом Святим у відповідь на наші молитви, Він не суперечить тому, що відкрите в Біблії. Відповіді Небесного Отця завжди перебувають у гармонії з Біблією; Він розкриває і стверджує істини, які за Божим натхненням передали нам біблійні автори.

`Як молитва допомагає правильно налаштувати наш розум, щоб ми краще розуміли Слово Боже й корилися йому?`
