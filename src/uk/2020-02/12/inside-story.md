---
title:  Місіонерська історія
date:   19/06/2020
---

#### Стара фабрика перетворилася на школу

_Ендрю Мак-Чесні, Адвентистська місія_

Успішний бізнесмен, адвентист сьомого дня, розмірковував над тим, як використати свій достаток для поліпшення рідного міста Тячів у Західній Україні.

Він купив кілька тисяч примірників книги Еллен Уайт «Дорога до Христа» і надіслав її в кожен будинок у своєму місті з населенням у 9 000 осіб. Потім чоловік зробив те ж саме з книгами «Бажання віків» і «Велика боротьба». Місцева Адвентистська церква мала гарну репутацію в місті, і кількість ї членів зросла до 70 осіб.

Однак бізнесмен Степан Дордяй думав: «Що ще я можу зробити?» Одного разу він розповів про свої думки Володимиру Ткачуку, директору відділу освіти Євро-Азіатського дивізіону Адвентистської церкви, територія якого включає Україну та переважну частину республік колишнього Радянського Союзу.

– У сучасному світі школи – один з найкращих способів навернути людей до Бога, – відповів Володимир.

Бізнесмен пильно подивився на Володимира.

– У мене є будинок, – сказав він. – Це саме те, що я хочу зробити.

Через три місяці Степан перетворив будівлю фабрики на привабливу триповерхову школу з прекрасним спортивним майданчиком.

Адвентистська школа «Щасливе місце» відчинила свої двері для 36 дітей у вересні 2016 року. Лише за рік кількість учнів у школі, яка пропонує початкову освіту з першого по четвертий класи, а також дошкільну підготовку, зросла до 70 дітей, що дало змогу заповнити всі класні кімнати.

Спортивний майданчик школи – один із найкращих у місті, куди інші школи відправляють своїх дітей брати участь у товариських матчах. Щоразу на таких іграх керівництво школи заявляє: «Наша школа особлива. Тут ми вивчаємо Слово Боже і не сваримося. Отож, перш ніж почати гру, чи хотіли б ви вивчити короткий біблійний вірш?» Діти голосно відповідають: «Так!» Нещодавно вони з радістю вивчили текст: «Я ж прийшов, щоб мали життя і щоб надміру мали» (Івана 10:10).

«Діти швидко запам'ятали вірш і повторили його, – сказав Володимир, який був присутній там і розповів про події в школі. – Після цього вони почали грати».

За 75 кілометрів від Тячева є велика Адвентистська церква, яка налічує 300 осіб. Побачивши школу, яка процвітає, члени Церкви запитали одне одного: «Чому ми не можемо відкрити школу?» І вони відкрили школу для 22 дітей у своєму місті Ільниця.

Ця чудова історія поширюється по всьому Євро-Азіатському дивізіону, де кількість церковних шкіл зросла із 14 у 2012 році до 60 на сьогоднішній день.

«Є безліч причин, чому сьогодні так швидко відкриваються школи, але одна з головних полягає в тому, що це вдалий час і відповідне місце для того, щоб Бог виконав Свої плани», – говорить Михайло Камінський, президент Євро-Азіатського дивізіону.

Приношення тринадцятої суботи в 2021 році допоможуть розширити кілька церковних шкіл в Євро-Азіатському дивізіоні. Дякуємо вам, що дозволяєте Богу використовувати вас для поширення Благої вістки.
