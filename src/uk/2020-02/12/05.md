---
title:  Рішучість і терпіння
date:   17/06/2020
---

`Прочитайте Гал. 6:9. У тексті Павло говорить про наполегливість у прагненні робити добро іншим. Однак ми розуміємо, що таку ж наполегливість необхідно проявляти й тоді, коли нам трапляються складні питання в Біблії. Чому рішучість і терпіння важливі для вирішення важких завдань?`

Справжні досягнення завжди вимагають наполегливості. Часто ми недооцінюємо те, що легко нам дісталося. Складні для розуміння тексти Біблії дають нам змогу налаштувати свій розум на серйозну працю, а наполегливість і терпіння, з якими ми шукаємо рішення, показують, наскільки важливе для нас це питання. Досвід ретельного і, можливо, тривалого пошуку відповіді у Святому Слові буде більшим благословенням, ніж саме розв'язання завдання, якщо нам вдасться з ним упоратися. Коли ж ми знаходимо рішення складного завдання, воно стає для нас по-справжньому дорогоцінним.

Факт, що ви не можете швидко розв'язати проблему, не означає, що взагалі неможливо з нею впоратися. Як часто ми не помічаємо очевидних фактів! Багато людей, зустрічаючи складний текст у Біблії і трохи поміркувавши, роблять висновок, що це завдання неможливо виконати. А деякі замислюються про істинність усієї Біблії. Ми не повинні забувати, що пояснення може бути легким, навіть якщо ми у своїй обмеженій людській мудрості або неуцтві його не помічаємо. Яка думка в нас склалася б про людину, яка тільки почала вивчати алгебру і, витративши безрезультатно пів години у спробі виконати складне завдання, заявляє, що в неї немає рішення, оскільки вона не змогли його знайти? Щось схоже відбувається і з нами під час вивчення Біблії.

Коли деякі складні тексти не піддаються нашим ревним зусиллям зрозуміти їх, відкладіть їх вивчення на якийсь час, на цьому етапі застосовуючи в житті те, що Бог вам уже ясно відкрив. Деякі духовні істини відкриваються нам тільки після того, як ми приймаємо важливе рішення: виконувати вже відкриту нам волю Бога. Тому будьте наполегливими і терплячими у вивченні Біблії. Терпіння є чеснотою віруючих наприкінці часу (див. Об'явл. 14:12).

`Чого ми можемо навчитися в інших людей, які наполегливо й терпляче вивчають складні біблійні тексти? Як ми можемо надихати інших бути наполегливими в дослідженні істини? Чому нам не потрібно лякатися, коли нам трапляються складні тексти в Слові Божому?`
