---
title:  Творіння, гріхопадіння і хрест
date:   21/05/2020
---

Біблія вказує на непорушний зв'язок між творінням, гріхопадінням, обітницею про Месію й остаточним викупленням. Ці головні теми стають основою історії спасіння людства.

`Прочитайте Бут. 1:31; 2:15-17; 3:1-7. Що трапилося з досконалим Божим творінням?`

Бог проголосив, що Його творіння «вельми добре воно» (Бут. 1:31). «Робота творіння була завершеною... На землі квітнув Едемський сад. Адам і Єва мали вільний доступ до дерева життя. Жодне пляма гріха або тінь смерті не затьмарювали прекрасне творіння» (Е. Уайт. Патріархи і пророки. С. 47). Бог попередив Адама і Єву: якщо вони скуштують плід забороненого дерева, то помруть (див. Бут. 2:15-17). Змій почав розмову із запитання, а потім став цілком суперечити тому, що сказав Бог: «І сказав змій до жінки: “Умерти – не вмрете!”» (Бут. 3:4). Сатана обіцяв Єві, що їй відкриється велике знання і вона стане подібна до Бога. На жаль, вона йому повірила.

`Як апостол Павло підтверджує заповідані Богом слова з Бут. 2:15-17? Прочитайте Римл. 5:12; 6:23. Як це вчення співвідноситься з теїстичною теорією еволюції?`

У Писанні ми можемо побачити, як більш пізні біблійні автори вторять більш раннім, підтверджуючи й доповнюючи написане. У Римл. 5-8 Павло говорить про гріх і про необхідність спасіння: «Бо як через одну людину гріх увійшов у світ, а з гріхом і смерть, так у всіх людей увійшла смерть, тому що всі згрішили» (Римл. 5:12). Однак з погляду еволюції смерть мала існувати за мільйони років до появи людства. Така ідея має серйозні наслідки для сприйняття людьми біблійного вчення про походження гріха, замісної смерті Христа на хресті і План спасіння. Якщо смерть не пов'язана з гріхом, то і «заплата за гріх» – не смерть (див. Римл. 6:23), і тоді Ісусу не потрібно було помирати за наші гріхи. Отже, творіння, гріхопадіння і хрест нерозривно пов'язані. Перший Адам пов'язаний з останнім Адамом – Спасителем Христом (див. 1 Кор. 15:45, 47). Віра в теорію еволюції Дарвіна, навіть якщо в процес еволюції втягують поняття про Бога, руйнує саму основу християнства.

#### Додаткове читання: Вибрані цитати Эллен Уайт

"Після свого падіння сатана всю свою підступність націлив на людину. Він хитрістю й обманом впливав на розум Адама та Єви і спокусив їх порушити Божі настанови. Сатана розраховував, що в тій ситуації Бог змінить Свій Закон, аби посприяти людині в її грішному стані, і пробачить Адама, щоби той міг повернутися у свій дім в Едемі. Проте відплатою за гріх, як тоді, так і зараз, є смерть. Тому Христу довелося стати заступницькою жертвою за гріхи людей і поручителем людини. Звісно, щоб утримати Христа на Небі й уникнути принесення цієї великої жертви для спасіння людського роду, Бог, на перший погляд, міг би змінити Свій Закон... {ЩМП 297.3}

Однак нічого такого насправді не могло бути, адже Божий Закон був і залишається незмінним. Тому Адам втратив Едем, а Христос віддав Себе в жертву за грішну людину. Бог дав випробувальний термін Адамові разом зі всіма його нащадками, щоби вони могли загладити свою провину і довести вірність Богові. {ЩМП 297.4}"

Але Христос заплатив Своєю Жертвою покарання за гріх, аби не тільки викупити людину, а й повернути їй втрачене володіння. Усе, що було втрачене першим Адамом, буде поновлено Другим. ... Бог створив землю, щоб на ній мешкали святі й щасливі істоти. Господь «землю вформував та її вчинив, і міцно поставив її; не створив її даремно, — на проживання на ній Він її вформував» (Ісая 45:18). Цей задум здійсниться, коли відновлена Божою силою та звільнена від гріха й смутку земля стане вічною оселею для викуплених. {ПП 45.4}