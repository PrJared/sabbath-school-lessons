---
title:  Субота і творіння
date:   19/05/2020
---

Сьогодні сьомий день, субота, піддається сильним нападкам з боку секулярного суспільства і релігійних громад.

Цей факт можна побачити в робочому розкладі глобальних корпорацій, у спробах змінити календар у багатьох європейських країнах, призначивши понеділок першим днем тижня, а неділю – сьомим. Окрім того, у недавно виданій папській енцикліці, присвяченій зміні клімату, сьомий день, субота, названий «юдейською суботою»; також у ній звучить заклик до всього світу дотримуватися як дня спокою неділі, щоб пом'якшити глобальне потепління (див. Pope Francis, Laudato Si‘, VaticanCity: Vatican Press, 2015. Р. 178).

`Прочитайте Бут. 2:1-3; Вих. 20:8-11; Марка 2:27 і Об'явл. 14:7. Як розуміння буквального тижня творіння пов'язане з четвертою заповіддю та Трьохангельською вісткою?`

Біблія говорить: «І скінчив Бог дня сьомого працю Свою, яку Він чинив» (Бут. 2:2). «Після того як Бог задовольнився спокоєм сьомого дня, Він освятив його, відокремив як день відпочинку для людини» (Е. Уайт. Патріархи і пророки. С. 47). Ось чому Ісус зміг сказати: «Суботу встановлено для людини, а не людину для суботи» (Марка 2:27; використане тут слово _гіномай_ означає «народжуватися, відбуватися»; однокореневе слово _генесіс_ – «походження»). Ісус зміг виголосити цю авторитетну заяву тому, що створив суботу як вічну ознаку і печатку Божого завіту з Його народом. Субота була дана не тільки для євреїв, а й для всього людства.

Книга Буття вказує на подальші дії Ісуса після створення Ним суботи. По-перше, Він «відпочив» (Бут. 2:2), подаючи нам Божественний приклад і висловивши бажання відпочивати разом із нами. По-друге, Він «поблагословив» сьомий день (Бут. 2:3). В оповіді про творіння сказано, що Бог благословив живі істоти (див. Бут. 1:22), Адама і Єву (див. Бут. 1:28), але тільки один із днів отримав особливе благословення – сьомий. По-третє, Бог «його освятив» (Бут. 2: 3), зробив його святим.

Жоден інший день у Біблії не отримав такого потрійного призначення. Ці три акти також повторюються в четвертій заповіді, яку (як і інші дев'ять) Бог написав власним перстом і яка вказує на створення світу як на підставу для дотримання суботи (див. Вих. 20:11).

`Порівняння Об'явл. 14:7 і Вих. 20:11 указує на заповідь про суботу як на основу для поклоніння Творцю. Як це пряме посилання (Об'явл. 14:7) на суботу вплітається в події останнього часу?`

#### Додаткове читання: Вибрані цитати Эллен Уайт

"«Важливість суботи як пам’ятника творіння полягає в тому, що вона вказує на істинну причину нашого поклоніння Богові, а саме: Він — Творець, а ми — Його творіння. Таким чином, субота лежить в основі служіння, бо вона чіткіше і переконливіше за всяку іншу постанову проголошує цю істину. Справжньою причиною для поклоніння Богові, поклоніння, яке має місце не тільки дня суботнього, є та різниця, що існує між Творцем і Його творінням. Цей важливий факт ніколи не застаріє, і про нього не слід забувати» (J.N.Andrews. History of the Sabbath. Ch.27). {ВБ 411.1}

Щоб ця істина завжди залишалася в пам’яті людей, Бог встановив суботу в Едемі; і доки ми будемо поклонятися Йому як нашому Творцеві, доти субота залишатиметься знаком і пам’ятником Його творчої діяльності. {ВБ 411.2}"