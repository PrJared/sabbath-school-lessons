---
title:  Творіння і шлюб
date:   20/05/2020
---

За останнє десятиліття відбулися колосальні зміни в питанні шлюбу; особливо в тому, як суспільство та уряди різних країн розглядають моделі визначення форми шлюбу. У багатьох країнах отримали схвалення одностатеві шлюби, повністю змінивши закони, які захищали структуру сім'ї, що складається з одного чоловіка й однієї жінки. Така безпрецедентна зміна у ставленні до сім'ї порушує нові питання щодо інституту сім'ї, відносин між церквою та державою, а також святості подружніх стосунків і сім'ї, як їх визначає Біблія.

`Прочитайте Бут. 1:26-28; 2:18, 21-24. Як у цих текстах представлений Божий ідеал подружніх стосунків?`

Шостого дня Бог наблизився до значної події – створення людства. Дивно, що в Бут. 1:26 уперше зі словом «Бог» використовується дієслово в множині: «Створімо людину за образом Нашим». Усі Особи триєдиного Божества, Які перебувають у взаєминах любові один з одним, тепер створюють Божественний інститут сім'ї на Землі.

«І Бог на Свій образ людину створив, на образ Божий її Він створив, як чоловіка та жінку створив їх» (Бут. 1:27). Адам проголошує: «Оце тепер вона – кість від костей моїх, і тіло від тіла мого» (Бут. 2:23) і називає Єву «чоловіковою» дружиною. Вимога шлюбу полягає в тому, що «Покине тому чоловік свого батька та матір свою, та й пристане до жінки своєї, – і стануть вони одним тілом» (Бут. 2:24).

Святе Письмо недвозначно заявляє, що подібні взаємини існують між чоловіком і жінкою, які були народжені від своїх батька і матері, чоловіка і жінки. Ця концепція ще більше прояснюється, коли Бог наставляє першу людську пару: «І поблагословив їх Бог, і сказав Бог до них: “Плодіться й розмножуйтеся, і наповнюйте землю, оволодійте нею”» (Бут. 1:28). У п'ятій заповіді говориться, що діти (нащадки) повинні шанувати своїх батьків (див. Вих. 20:12). Такі взаємини не можуть бути здійснені інакше, крім як у гетеросексуальному партнерстві.

`Прочитайте слова Ісуса в Євангелії від Матвія 19:3-6. Що в них повідомляється про природу і святість подружніх стосунків? У світлі слів Ісуса, а також всеосяжної любові Бога до всього людства і факту, що всі ми є грішниками, наскільки твердо ми повинні дотримуватися біблійних принципів моральної чистоти шлюбу?`


#### Додаткове читання: Вибрані цитати Эллен Уайт

Господь був задоволений цим Своїм останнім і найблагороднішим творінням і бажав, щоб людина була досконалим мешканцем досконалого світу. Бог не мав наміру зробити людину самотньою. Він сказав: «Недобре бути чоловікові самому, створю йому поміч, подібну до нього» (Бут.2:18). {ХР 21.2}

Сам Бог дав Адамові супутницю життя. ... щоб вона могла стати йому подругою, з якою його з’єднувала б взаємна любов і співчуття. Єва була створена з ребра, взятого в Адама; це означає, що вона не могла панувати над ним як голова, однак і не повинна була займати найнижчого положення біля його ніг; вона знаходилася поруч з ним, як рівна йому, щоб він любив і захищав її. Як частина свого чоловіка, кістка від костей його і тіло від тіла його, вона стала його другим «я», перебуваючи з ним у тісному зв’язку та даруючи йому ніжні почуття, притаманні таким відносинам. ... «Тому залишить чоловік батька свого і матір і пристане до жінки своєї, і обоє вони будуть одним тілом» (Бут.2:24). {ХР 21.3}

Бог благословив перший шлюб. Тому ця постанова бере початок від Творця Всесвіту. Шлюб є почесним актом; це один з перших Божих дарів людині та одна з тих двох постанов, які після гріхопадіння Адам виніс із собою за ворота раю. Коли люди, перебуваючи у шлюбі, визнають божественні принципи та підкоряються їм, тоді шлюб стає благословенням; він стоїть на сторожі моральної чистоти та щастя людського роду, задовольняє соціальні потреби людини, облагороджує та удосконалює її у всіх відношеннях. {ХР 21.4}

Христос вшанував шлюбні відносини, зробивши їх символом єдності між Собою та Своїми викупленими. Він Сам — Наречений; а наречена — Церква, про яку Він говорить як про Свою вибрану: «Уся ти прекрасна, моя ти улюблена, і плями нема на тобі!» (П.Пісень 4:7, англ. пер.). {ХР 22.2}

Коли пізніше фарисеї запитали Ісуса, чи дозволено подружжю розлучатись, Він звернув їхню увагу на встановлення шлюбу при створенні світу. Він говорить: «Через жорстокість сердець ваших дозволив Мойсей розлучатися з жінками вашими, а спочатку так не було» (Матв.19:8). Він нагадав їм благословенні дні в Едемі, коли Господь ствердив, що усе «вельми добре». Тут були започатковані шлюб і субота — дві постанови, призначені на славу Божу і для блага людей. З’єднавши руки священної пари... Цими словами Він проголосив усім нащадкам Адама вічний шлюбний закон. Те, що Сам Предвічний Отець проголосив добрим, стало законом, який приносить найбільші благословення в розвитку людства. {НПЩЖ 51.2}

Як і всі інші дари Божі, шлюб був спотворений гріхом; але Євангеліє повертає йому початкову чистоту і красу. {НПЩЖ 51.3}