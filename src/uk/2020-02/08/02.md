---
title:  На початку...
date:   17/05/2020
---

`Прочитайте Бут. 1:1. Які глибокі істини відкриваються в першому вірші Біблії?`

Біблія починається з урочистих, піднесених і водночас простих слів, у яких прихована безмежна глибина. Фактично на фундаментальні запитання філософії: «Хто ми?», «Звідки ми?» і «Для чого ми тут?» можна відповісти першим реченням з Біблії.

Ми існуємо, тому що Бог створив нас певного часу в минулому. Ми не еволюціонували з нічого і не з'явилися випадково для життя без якоїсь кінцевої мети та з невизначеним майбутнім, як це представляє сучасна наукова модель походження людства. Теорія еволюції Дарвіна суперечить Святому Письму, і спроби деяких християн привести її в гармонію з Біблією даремні.

Ми були створені Богом у конкретний момент часу – «на початку». Це означає, що Бог існував до згаданого початку, тобто до того, як було створено час, виражений добовим циклом «вечір і ранок», а також місяцями, роками, і який став реальним лише з появою Сонця й Місяця. Цей абсолютний початок знаходить відлуння в інших текстах Писання, які знову і знову підтверджують сутність і наміри Божої творчої праці (див. Івана 1:1-3).

`Прочитайте Івана 1:1-3 і Євр. 1:1, 2. Через Кого все постало і були створені віки? Подумайте: що для нас означає, що саме ця Особа також померла на хресті?`

Біблія навчає, що Ісус був посередником і виконавцем у реалізації задуму Трійці щодо творіння. Біблія говорить: «Все через Нього постало, і без Нього не постало нічого з того, що постало» (Івана 1: 3). Отець через Сина «створив віки» (Євр. 1: 1, 2; гр. «айон» – «світ, Усесвіт»). Оскільки все бере початок в Ісусі від створення світу, ми можемо мати надію, що в кінці Він завершить те, що почалося, бо Він є «Альфа Омега», «Перший і Останній» (Об'явл. 1: 8; 22:13).

`Як знання про те, що ви створені Богом, впливає на ваше життя? Якби ви не вірили в це, як змінилося б ваше ставлення до себе та інших? Чому?`

#### Додаткове читання: Вибрані цитати Эллен Уайт

«На початку Бог» (Бут. 1:1). Тільки тут допитливий розум, линучи, як той голуб до ковчега, може знайти спокій. Угорі, унизу, навкруги перебуває Безмежна любов, звершуючи все, щоб «наповнити міццю кожне бажання до добра» (2 Сол. 1:11). {ВО 131.3}

«Тож Його невидиме від створення світу через творіння стає зрозумілим, — Його вічна сила і Божественність» (Римл. 1:20). Але його свідчення можна зрозуміти лише з допомогою Божественного Вчителя. «Бо хто з людей знає те, що є в людині, крім духа людини, який живе в ній? Так само й Божого ніхто не пізнав, хіба тільки Дух Божий» (1 Кор. 2:11). {ВО 131.4}

Тільки з допомогою того Духа, Котрий на початку «ширяв над поверхнею води», того Слова, Котрим «усе було створене», того справжнього Світла, яке «освічує кожну людину, що приходить у світ», свідчення науки може бути правильно витлумачене. Тільки під їхнім керівництвом можна розпізнати найглибші істини науки. {ВО 132.1}

"Створена Творцем земля була надзвичайно прекрасною. Гори, пагорбки та рівнини перемежовувалися річками й чудовими озерами. Поверхня землі не була суцільною обширною рівниною; її урізноманітнювали гори, хоч не такі високі і скелясті, як нині, але з гарними, плавними обрисами. Не було і оголених високих скель. Належна кількість вологи, рівномірно розподілялась в фунті. Усюди земля була прикрашена чудовими рослинами і квітами, а також величними високими деревами, які лише можна собі уявити. Дерева були набагато більші й красивіші за теперішні. Повітря було чистим і здоровим; увесь світ нагадував чудовий палац. Ангели дивилися на Землю і раділи, оглядаючи надзвичайне чудо творіння Божих рук. {ЗІХ 35.2}