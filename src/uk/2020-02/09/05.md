---
title:  Творіння і час
date:   27/05/2020
---

`Прочитайте Бут. 5; 11. Як Біблія простежує історію людства від Адама до Ноя і від Ноя до Авраама?`

Один елемент робить ці родоводи унікальними – елемент часу, тому деякі богослови абсолютно правильно називають їх «хронологічними родоводами». Вони містять взаємопов'язану інформацію про спорідненість, з'єднану з відрізками часу, тобто, коли людина № 1 прожила Х років, вона народила людину № 2. Після цього прожила ще Y років і народила інших синів і дочок. У розділі 5 книги Буття до цієї формули додається ще одна фраза: «І всіх днів людини [№ 1] було [Z] років». Така взаємопов'язана система унеможливлює те, щоб виключити або додати певні покоління. Розділи 5 і 11 книги Буття містять безперервну лінію походження. Вона підтверджується в уривку 1 Хронік 1:18-27, де немає доданих або виключених поколінь. Отже, Біблія тлумачить саму себе.

Близько двох тисяч років єврейські та християнські коментатори саме так тлумачили ці тексти, представляючи історію і достовірний спосіб визначення дати потопу й віку Землі, принаймні починаючи від семи днів творіння, описаних у розділах 1 і 2 книги Буття.

За останні десятиліття люди робили спроби переосмислити Бут. 5 і 11, щоб узгодити їх із більш тривалими періодами.

Задля цього деякі археологічні та історичні дані інтерпретують у світлі еволюційних ідей. Такий підхід призвів до виникнення серйозних питань щодо надійності біблійної оповіді.

Однак якщо ми хочемо зрозуміти Божу концепцію часу і його розвитку в історії, то повинні визнати, що ці два розділи є «як історичними, так і теологічними, у яких Адам пов'язаний з усім людством, а Бог – з людиною в тимчасових межах. Бут. 5 і 11:10-26 представляють тимчасові рамки й людський ланцюг, що зв'язує Божий народ із першою людиною, яку Бог створив як вінець подій шестиденного творіння на цій планеті» (Gerhard F. Hasel. The Meaning of the Chronogenealogies of Genesis 5 and 11. Origins 7/2. Р. 69).

`Родоводи представлені в Старому Завіті з певною метою. З огляду на це, на що нам необхідно звернути увагу в словах апостола Павла, записаних у 1 Тим. 1:4 і Тит. 3: 9, коли ми намагаємося зрозуміти їхній зміст?`
