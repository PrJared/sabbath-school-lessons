---
title:  Творіння в стародавній літературі
date:   25/05/2020
---

На території Стародавнього Єгипту і Близького Сходу археологи виявили тексти, які містять язичницький опис творіння й потопу. У зв'язку з цим у деяких дослідників виникло бажання дізнатися, чи була розповідь книги Буття запозичена з цих культур або якимось чином залежала від них. Які були реальні події?

`Прочитайте Бут. 1-2:4, а потім витяги з вавилонського епосу про Атрахасіса: «Коли боги, подібно до людей, тягар несли, тягали кошики, кошики богів величезні були, тяжка праця, великі негаразди... Хай створить праматір потомство, кошики богів – носити людині!... «О праматір, творець людини! Створи людину, нехай несе вона тягар!..» Нехай намішає Нінту глини! Воістину боже і людське з'єднаються, змішавшись у глині!» (Коли Ану створив небо. Література Стародавньої Месопотамії, Алетейя. 2000. С. 16, 20). Чим відрізняються ці оповідання?`

Хоч у цих історіях є схожість (наприклад, перші люди були створені з глини), відмінностей значно більше.

1. В епосі про Атрахасіса людина працювала на богів, щоб боги могли відпочивати. У книзі Буття Бог створює Землю і все, що на ній, для людини – вінця творіння, а потім відпочиває разом із нею. У Бутті Бог поселив людей у саду, запропонувши їм спілкуватися з Ним і піклуватися про Його творіння, – цього немає в епосі.

2. У вавилонському епосі менш значущий бог був убитий, його кров змішали з глиною, аби сформувати сім чоловіків і жінок. У книзі Буття Адам був «створений» (сформований) безпосередньо Самим Богом, Який вдихнув у нього життя, а жінка була «створена» пізніше, аби бути його «помічником». Бог не створив Адама і Єву з глини, змішаної з кров'ю убитого бога.

3. У розповіді книги Буття немає опису конфлікту або насильства, зображеного в епосі про Атрахасіса.

Біблійна оповідь описує Всемогутнього Бога, Який указав людству гідну мету в досконалому світі. Така разюча відмінність привела вчених до висновку: це дві різних розповіді про творіння.

Деякі стверджують: століттями історії про творіння і потоп передавали від покоління до покоління, ґрунтуючись на реальних подіях (звідси певна схожість), але згодом були спотворені. Однак Мойсей під впливом Святого Духа відкрив те, що справді сталося. Чому цей аргумент більш переконливий, ніж припущення, що Мойсей запозичив ідеї з язичницьких історій?
