---
title:  Буття проти язичництва
date:   26/05/2020
---

Книга Буття не запозичувала історію про створення з давніх язичницьких міфів, а, навпаки, була написана таким чином, аби спростувати ці міфи й відокремити їх від справжнього творчого процесу, здійсненого істинним живим Богом.

`Прочитайте Бут. 1:14-19. Як описані світила, що з'явилися четвертого дня, і які їхні функції?`

Слова «сонце» і «місяць» навмисно не використані в тексті, оскільки єврейською мовою вони були тісно пов'язані з іменами богів Сонця і Місяця в язичницьких віруваннях стародавнього Близького Сходу та Єгипту. Використання словосполучення «світило велике» і «світило мале» показувало, що вони були створені для певних цілей, «нехай вони стануть знаками, і часами умовленими, і днями, і роками» і щоб «світити над землею» (Бут. 1:14, 15). Отже, цей текст ясно вказує, що сонце і місяць були не богами, а створеними об'єктами з певними природними функціями, як ми розуміємо це і сьогодні.

`Прочитайте Бут. 2:7, 18-24. Як Бог особисто брав участь у створенні Адама і Єви?`

Стародавні близькосхідні міфи одностайно описують створення людини як другорядне питання, що виникло в результаті спроби звільнити богів від важкої праці. Цьому міфічному уявленню суперечить біблійна ідея про те, що людина повинна панувати над світом як Божий управитель. Ніщо в створенні людини не було другорядним питанням. Навпаки, текст указує на створення людей як на кульмінацію розповіді про творіння, показуючи з усією очевидністю, наскільки сильно відрізняються біблійна і язичницькі оповіді.

Отже, книга Буття представляє опис реальних подій на противагу міфам стародавнього світу. Мойсей використовував певні терміни та ідеї, несумісні з язичницькими поняттями. Він зробив це, просто виклавши біблійне розуміння реальності, ролі Бога й мети творіння.

`Тисячі років тому біблійна оповідь про творіння не узгоджувалася з переважними культурами. Сьогодні біблійна історія про створення також розходиться із сучасною культурою. Чому це не повинно нас дивувати?`
