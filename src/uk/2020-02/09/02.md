---
title:  Земля пласка?
date:   24/05/2020
---

Вважають, що в стародавньому світі були переконані: Земля пласка. Однак багато людей того часу все-таки розуміли, що Земля кругла. Слід зазначити, що й сьогодні деякі заявляють, ніби Біблія навчає, що Земля пласка.

`Прочитайте Об'явл. 7:1; 20:7, 8. Зверніть увагу на контекст зазначених текстів. Чи свідчать вони про те, що Земля пласка?`

Іван, автор наведених текстів, у своєму пророцтві щодо останнього часу описує чотирьох небесних ангелів, які «стояли на чотирьох кутах землі. І вони тримали чотири вітри землі» (Об'явл. 7:1). Тричі він повторює слово «чотири», поєднуючи ангелів з чотирма сторонами світу, щоб підкреслити масштабність їхніх дій. Іван використовує образний вислів, як і ми в повсякденній мові вживаємо метафори й уособлення, наприклад, «сонце сідає» або «вітер піднімається зі сходу». Наполягати на буквальному тлумаченні цих пророчих текстів, хоч контекст указує на символізм півночі, півдня, заходу і сходу, – означає вирвати ці вірші з контексту і вкласти в них інший зміст. Коли Ісус сказав: «... Бо з серця виходять лукаві думки, вбивства, перелюб, розпуста, злодійство, неправдиві свідчення, богозневага» (Матв. 15:19), Він не говорив про людську фізіологію, тобто про буквальне людське серце. Ісус використовував образний вислів, щоб викласти моральний урок.

`Прочитайте Йова 26:7-10 та Ісаї 40:21, 22. Як у цих уривках зображена Земля?`

У Йова 26:7 Земля зображена підвішеною в просторі: «Він над порожнечею північ простяг, на нічому Він землю повісив». А в Ісаї 40:22 сказано: «Він Той, Хто сидить понад кругом (др. євр. _хуг_ – «коло, окружність, куля») землі, а мешканці ї – немов та сарана. Він небо простяг, мов тканину тонку».

`Якби ви жили тисячі років тому, які у вас були б докази, що Земля кругла і вона рухається? Або ви вважали би більш переконливим доказом, що вона плоска й нерухома? Як ви доводили б свій погляд?`
