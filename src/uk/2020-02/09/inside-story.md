---
title:  Місіонерська історія
date:   29/05/2020
---

#### Місіонер запитує: «чому?»

_Ендрю Мак-Чесні, Адвентистська місія_

Лейф Хонгісто не міг зрозуміти, чому його направляють додому до Фінляндії після того, як він пропрацював дев'ять років ректором Близькосхідного університету в Бейруті, Ліван.

Йому подобався адвентистський університет, середземноморський клімат і свіжо зготований хумус. І найголовніше: чоловік відчував, що не реалізував усього, що запланував зробити для університету. Рішення вирушити додому застало його зненацька.

«Я не міг збагнути, чому Бог відводить мене від того, що стало для мене цілим життям і було дуже близьке моєму серцю», – сказав він.

Багато молячись і переживаючи, Лейф із дружиною зібрали свої валізи, упакували коробки й полетіли до Фінляндії.

Повертаючись додому як місіонер, Лейф мав пройти медичне обстеження в лікарні. Під час звичайної процедури лікар виявив злегка підвищений рівень ПСА в його крові, що є можливою ознакою раку простати.

– У вас є якісь скарги на здоров'я? – запитав лікар.

Лейф похитав головою.

– Я почуваюся чудово, – сказав він.

Проте лікар призначив контрольне обстеження.

Через кілька місяців рівень ПСА в крові знову підвищився, тепер уже стурбований лікар призначив додаткові аналізи й біопсію. Незабаром Лейфа відвезли на п'ятигодинну операцію, лікар видалив пухлину вагою в 100 грам.

«Виявилося, що звичайне медичне обстеження виявило агресивну стадію раку. Я почав розуміти, чому Бог привів мене назад до Фінляндії, де я отримав дуже професійне й високотехнологічне лікування».

63-річний Лейф, як і раніше, місіонер. Він здоровий і працює ректором в академії і школі в місті Пійккіе, на південному заході Фінляндії, у яких навчається близько 185 учнів віком від шести до вісімнадцяти років. Багато учнів школи, заснованої в 1918 році, родом з неадвентистських сімей. Фінляндія вважається секулярною країною. При населенні країни в 5,5 мільйонів осіб у ній лише 4 800 адвентистів.

Розмірковуючи про своє повернення до Фінляндії в 2018 році, Лейф від щирого серця виголосив промову, з якою виступив на своїй першій випускній церемонії в академії у травні 2018 року. Він сказав випускникам: «Ви думаєте, що перед вами все життя і воно складеться точно відповідно до вашого бачення. Цього не буде. Життя складеться зовсім інакше. Однак коли ви присвячуєте себе Богу, ваше життя у вірі завжди буде більш захопливим, значущим і змістовним. Я відчув це у своєму житті, – сказав Лейф. – Життя дивує мене кожен новий день, і воно значно цікавіше, ніж я міг собі уявити».

Фінляндія є частиною Транс'європейського дивізіону, який отримає приношення тринадцятої суботи в цьому кварталі.