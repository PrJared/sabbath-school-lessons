---
title:  Біблія
date:   23/04/2020
---

Святий Дух, Який надихнув написання Біблії та відкриває її істини людям, ніколи не вводитиме нас в оману й суперечність зі Словом Божим. Для адвентистів сьомого дня Біблія стоїть вище людських традицій, досвіду, розуму або культури. Тільки Біблія є мірилом усього іншого.

`Прочитайте Івана 5:46, 47 і Івана 7:38. Що Ісус Христос вважав абсолютним авторитетним джерелом у розумінні духовних питань? Як Біблія підтверджує, що Ісус є істинним Месією?`

Деякі люди заявляють, що отримали особливі «об'явлення» та вказівки від Святого Духа, але при цьому вони суперечать ясній біблійній вістці. Для них Святий Дух має вищий авторитет, ніж Боже Слово. Однак хіба може сьогодні Святий Дух суперечити тому, на написання чого Він надихнув святих пророків Біблії? (Див. 2 Петра 1:21; 1 Кор. 14:32). Кожен, хто зводить нанівець вплив написаного натхненного Слова Божого й ухиляється від його ясної вістки, стає на небезпечний шлях і не підкорюється керівництву Божого Духа. Біблія – наш єдиний духовний захист. Лише вона є надійним мірилом усіх питань віри й діл.

«Святий Дух промовляє до них через Писання і закарбовує істину в серці. Таким чином викривається гріх і омана усувається з душі. Отже, завдяки Духові правди, Який діє через Слово Боже, Христос привертає до Себе Свій вибраний народ» (Е. Уайт. Христос— надія світу. С. 671).

Святого Духа в жодному разі не можна сприймати як заміну Слова Божого. Навпаки, Він діє в гармонії з Біблією та через Біблію, щоб привернути нас до Христа, роблячи Слово Боже єдиним мірилом біблійної духовності. Святе Письмо містить «добре вчення» (див. 1 Тим. 4:6); як Боже Слово, воно гідне довіри й повного прийняття. Не наше завдання обговорювати достовірність Святого Письма. Навпаки, Слово Боже має право і владу оцінювати нас і наше мислення. Зрештою, це Слово, написане Самим Богом.

`Чому Біблія є більш надійним керівництвом у духовних питаннях, ніж суб'єктивні враження? Якими будуть наслідки, якщо ми не приймаємо Біблію як мірило істини, за допомогою якого необхідно перевіряти вчення і навіть духовний досвід? Якби особисте об'явлення вважалося остаточним авторитетом у духовних питаннях, чому це призвело б до хаосу й омани?`

#### Додаткове читання: Вибрані цитати Эллен Уайт

Подібної помилки припускаються і ті, котрі стверджують, що вірять в Євангеліє та навчають його істин, однак не приймають Писання Старого Завіту, стосовно котрих Христос проголосив: «Вони свідчать про мене» (Івана 5:39). Відкидаючи Старий Завіт, вони, по суті, відкидають і Новий, бо обидва є частинами неподільного цілого. Ніхто не може правильно подати Божий Закон без Євангелія або Євангеліє без Закону. Закон — це втілене Євангеліє, а Євангеліє — розкритий Закон. Закон — корінь, Євангеліє — пахучий цвіт та плід, який він приносить. {НУХ 82.3}

Істина, дарована у Христі і через Христа, — незмірна. Дослідник Писання вивчає ніби джерело, котре поглиблюється і розширюється в міру того, як він вдивляється в його глибини. У цьому житті ми не зможемо збагнути таємницю любові Бога, Котрий віддав Свого Сина в жертву примирення за наші гріхи. Служіння нашого Викупителя на цій землі є і завжди буде темою, яка викликатиме напруження нашої найбагатшої уяви. ...  Найстаранні- ший шукач Істини побачить перед собою безкрає море. {НУХ 82.5}

Істина, якою вона є в Ісусі, яку Він проголосив, коли був закритий густою хмарою, є тією самою Істиною і в наші дні, і вона так само відновить розум її послідовників, як відновлювала розум людей у минулому. Христос проголосив: «Якщо Мойсея і пророків не слухають, не повірять і тому, хто з мертвих воскресне» (Луки 16:31). {ЦДБ 193.3}

Як народ ми повинні приготувати дорогу для Господа під верховним керівництвом Святого Духа для поширення чистого Євангелія. ... Гори труднощів зрушаться і будуть вкинені в море з допомогою чудових Божих діл... {ЦДБ 193.4}