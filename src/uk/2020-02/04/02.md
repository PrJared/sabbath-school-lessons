---
title:  Традиції
date:   19/04/2020
---

Традиції самі собою не погані. Вони додають нашому повсякденному життю повторюваних дій; традиції створюють певний порядок і структуру життя; повертають до наших витоків. Тому не дивно, що традиції також відіграють важливу роль і в релігії. Однак існує певна небезпека, пов'язана з традиціями.

`Як у Марка 7:1-13 описана реакція Ісуса на деякі людські традиції, що існували в той час?`

Традиції, проти яких виступав Ісус, дбайливо передавалися в єврейському суспільстві від учителя до учня. За днів Ісуса їхній авторитет прирівнювався до авторитету Священного Писання. Однак традиції, розвиваючись упродовж тривалого періоду часу, мають тенденцію накопичувати дедалі більше деталей і аспектів, що від самого початку не було частиною Божого Слова і Його плану. Такі людські традиції (людські передання та передання старших) не могли прирівнюватися до Божих Заповідей (див. Марка 7: 8, 9), хоч їх і насаджували релігійні лідери єврейської громади (див. Марка 7:3, 5). Це були лише людські традиції, які, однак, поступово призвели до усунення Божого Слова (див. Марка 7:13).

`Прочитайте 1 Кор. 11: 2 і 2 Сол. 3:6. Як відрізнити Слово Боже від людських передань? Чому для нас украй важливо вміти розрізняти їх?`

Живе Боже Слово викликає в нас побожне й довірливе ставлення до викладеного в ньому. Ця відданість стає певною традицією. Ми повинні бути завжди вірні живому Богові, Котрий відкрив Свою волю в Писанні. Отже, Біблія відіграє унікальну роль, що перевершує всі людські традиції. Слово Боже стоїть понад усіма традиціями. Навіть ті з них, які виникають з досвіду спілкування з Богом, потрібно постійно перевіряти мірилом Святого Письма.

`Що в нашій Церкві можна назвати традицією? Чому важливо відрізняти традиції від біблійного вчення? Поділіться своєю відповіддю в класі Суботньої школи.`
