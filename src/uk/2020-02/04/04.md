---
title:  Культура
date:   21/04/2020
---

Ми всі є частиною певної культури, яка на нас впливає. Ніхто не може повністю уникнути її впливу. Поміркуйте про те, як багато в Старому Завіті описано випадків, коли давні ізраїльтяни ставали розбещеними, зазнавши негативного впливу навколишніх культур. Чи вважаєте ви себе кращими за них?

Слово Боже було дане в певній культурі, хоч воно не обмежене нею. Культурні фактори неминуче впливають на наше розуміння Біблії, проте нам не слід випускати з уваги той факт, що Біблія виходить за рамки встановлених культурних категорій, таких як етнічна чи територіальна приналежність, соціальний статус. Саме тому Біблія перевершує будь-яку людську культуру і навіть здатна змінювати і виправляти гріховні елементи, які є в будь-якій культурі.

`Прочитайте 1 Івана 2:15-17. Що має на увазі Іван, закликаючи нас не любити того, що у світі? Як ми можемо жити в цьому світі й водночас уникати світського способу мислення?`

Культура, як і інші ланки створеного Богом світу, зазнала впливу гріха. Отже, вона також наражається на Божий осуд.

Деякі елементи нашої культури можуть добре узгоджуватися з нашою вірою, але необхідно бути обережними, щоб розрізняти віру й культуру. Біблійна віра за необхідності повинна кинути виклик наявній культурі та створити на противагу таку, яка залишається вірною Слову Божому.

Якщо в нас не вкорінені принципи, які походять згори, ми незабаром не відрізнятимемося від світу.

Еллен Уайт писала: «Послідовники Христа повинні відрізнятися від світу своїми принципами і прагненнями, але вони не повинні ізолювати себе від світу. Спаситель постійно перебував серед людей не для того, щоб заохочувати їх у порушенні Божої волі, а щоб освячувати й облагороджувати х» (Е. Уайт. Поради батькам, учителям і учням. С. 323).

`Які аспекти нашої культури суперечать біблійній вірі? Як ми можемо встояти проти них, уникнувши негативного впливу на нашу віру?`

#### Додаткове читання: Вибрані цитати Эллен Уайт

Петро розповів Корнилію та зібраним у його домі про звичай юдеїв, згідно з яким їм заборонялося перебувати в товаристві язичників, що вважалося обрядовим опоганенням. Це не заборонялося Божим Законом, однак людська традиція перетворила це на суворий звичай. {IB 247.5}

Відкривши уста, Петро промовив: Справді розумію, що не на обличчя дивиться Бог, але в кожному народі є той, хто прийнятний для Нього, хто боїться Його і чинить праведне». Хоч Бог ставився до євреїв з більшою прихильністю, ніж до інших народів, однак, оскільки вони відкинули світло і не жили згідно з принципами, котрі визнавали, то були в Його очах не кращими за інші народи. Ті ж із язичників, котрі подібно до Корнилія боялися Бога, чинили справедливість та жили згідно з отриманим ними світлом, знаходили в Бога прихильність, і Він приймав їхнє щире служіння. {ІВ 248.1}