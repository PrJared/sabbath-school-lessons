---
title:  Розум
date:   22/04/2020
---

`Прочитайте 2 Кор. 10: 5, 6; Прип. 1:7; 9:10. Чому послух Христові в наших думках такий важливий?`

Бог наділив нас здатністю думати, розмірковувати. Кожна дія людини походить із її здатності думати й робити висновки. Ми переконані, що віра не повинна бути бездумною та сліпою. Однак після епохи Просвітництва (XVIII століття) в західному суспільстві людський розум був зведений на п'єдестал, де він почав відігравати нову, домінантну роль, і його почали розглядати ширше, ніж просто здатність думати робити правильні висновки.

На противагу ідеї, що всі наші знання ґрунтуються на чуттєвому сприйнятті, інший погляд на людський розум представляє його головним джерелом знань. Ідеться про раціоналізм (від лат. ratio – «розум»), згідно з яким основою пізнання й дії людей є розум; істина осягається не почуттями, а розумом і є похідною від міркувань. Вважалося, що людський розум повинен перевіряти та встановлювати норми для істини. Розум звеличували як новий авторитет, що затьмарює авторитет Церкви і навіть Біблії як Божого Слова. Усе, що не було очевидним для людського розуму, відкидали і його законність ставили під сумнів. Такий підхід торкнувся багатьох частин Святого Письма. Усі чудеса й надприродні дії Бога, такі як фізичне воскресіння Ісуса, непорочне зачаття Христа чи створення світу за шість днів, уже не вважали істинними й достовірними.

Однак слід звернути увагу на те, що наше мислення також зазнало впливу гріха й має бути знову підпорядковане Христу. Грішні люди одурманені своїм розумом, вони відчужені від Бога (див. Ефес. 4:18).

Кожен із нас має потребу в просвітництві Божим Словом. Ми були створені Господом, і з погляду Біблії наш людський розум не був створений як те, що функціонує незалежно від Бога. Навпаки: «Страх Господній – початок премудрости, а пізнання Святого — це розум» (Прип. 9:10, порівняйте з Прип. 1:7). Тільки приймаючи Боже об'явлення, утілене в записаному Божому Слові, як вищому авторитетові в нашому житті, і бажаючи дотримуватися написаного в Біблії, ми можемо розмірковувати правильно.

`Кілька століть тому американський президент Томас Джефферсон створив свою версію Нового Завіту, відкинувши все, що, на його думку, не узгоджувалося з розумом. Були вилучені майже всі чудеса Ісуса, зокрема Його воскресіння. Які висновки ми можемо зробити щодо того, як важливо усвідомлювати межі людського інтелекту в розумінні істини?`

#### Додаткове читання: Вибрані цитати Эллен Уайт

Біблія викладає Божу правду просто і відповідно до потреб та прагнень людського серця. Тому-то навіть вчені дивуються і захоплюються її силою, але разом з тим прості та неосвічені люди можуть зрозуміти дорогу спасіння. І все-таки ці прості істини такі величні і такою мірою перевищують рівень людських понять, що ми не можемо не визнати їх богонатхненними. Божий План викуплення і спасіння настільки ясно викладений, що покаяння перед Богом і віра в Христа є єдиним шляхом, вказаним Богом; на ньому ми й повинні шукати спасіння. І хоча ці істини доступні для розуміння, за ними приховуються таємниці, які закривають від нас Божу славу; вони не піддаються дослідженню людським розумом і водночас сповнюють невтомного шукача благоговінням і вірою. Чим глибше людина досліджує Біблію, тим більше вона переконується в тому, що це є справжнє Боже Слово; тоді людський розум змушений низько схилитись перед божественним відкриттям. Усвідомлюючи власну неспроможність, смертний розум людини, обмежений і недосконалий, не може зрозуміти ні вічних істин, ані намірів Предвічного. {ДХ 82.2}-
