---
title:  Життєвий досвід
date:   20/04/2020
---

`Прочитайте Римл. 2:4 і Тита 3: 4, 5. Як у своєму житті ми відчуваємо доброту, лагідність, довготерпіння, прощення і любов Божу? Чому так важливо, щоб наша віра була не просто абстрактним, інтелектуальним знанням, а безпосередньо пережитим досвідом? Водночас як наш життєвий досвід може вступати в конфлікт з Біблією і навіть неправильно спрямовувати нашу віру?`

Здобуття досвіду – це частина нашого життя. Досвід справляє надзвичайно сильний вплив на наші почуття і думки. Бог нас так створив, що наші взаємини з Ним і створеним світом значною мірою пов'язані з нашим життєвим досвідом формуються під його впливом.

Господь бажає, щоб ми відчували красу стосунків, мистецтва, музики, дивовижного світу природи, а також відчували радість від дару спасіння і сили обітниць Його Слова. Наша релігія та віра – це більше, ніж просто кодекс доктрин і набір раціональних рішень. Те, що ми дізнаємося з досвідом, багато в чому формує наш погляд на Бога і на розуміння Його Слова. Однак нам необхідно ясно розуміти обмеження і недоліки здобутого нами досвіду в питанні пізнання Божої волі.

`Яке застереження записано в 2 Кор. 11:1-3? Що в уривку повідомляється про те, наскільки можна довіряти власному досвіду?`

Набутий нами досвід може виявитися вкрай оманливим. Він повинен бути спрямований, сформований і витлумачений Словом Божим. Іноді нам хочеться випробувати те, що не узгоджується з Біблією та Божою волею. Нам необхідно навчитися довіряти Святому Письму, а не нашим бажанням і досвіду. Ми повинні пильнувати, переконавшись у тому, що набутий нами досвід перебуває в гармонії зі Словом Божим і не суперечить ясному вченню Біблії.

`Віра, у якій любов до Бога й любов до ближніх (див. Марка 12: 28-31) є головними заповідями, очевидно, включає в себе досвід взаємин. Незважаючи на це, чому так важливо завжди перевіряти особистий досвід Словом Божим?`

#### Додаткове читання: Вибрані цитати Эллен Уайт

Він спокушує людей з недовір’ям ставитися до Божої любові та піддавати сумніву Його мудрість. Він постійно намагається викликати в них гріховну, нездорову цікавість, невгамовне бажання проникнути в таємниці божественної мудрості та сили. Для багатьох людей, котрі докладають зусиль, аби дослідити те, що Бог вважав за потрібне приховати, залишаються непоміченими відкриті Ним істини, суттєво важливі для спасіння. Сатана спокушує людей до непослуху, примушуючи їх думати, що саме це відкриває їм шлях до чудового світу знань. Однак все це — омана. Окрилені надіями на прогрес, люди, нехтуючи Божими вимогами, стають на шлях, що призводить до виродження й смерті. {ПП 31.3}

Сатана запевняв святе подружжя, що, порушуючи Божий Закон, вони багато чого виграють для себе. А хіба ми не чуємо подібних міркувань сьогодні? Є багато таких, хто твердить про обмеженість людей, слухняних Божим Заповідям, запевняючи, що Його противники нібито мають ширший світогляд і користуються більшою свободою. Хіба ж це не відлуння голосу, що звучав у Едемі: «Дня того, коли будете з нього ви їсти (тобто порушите божественну вимогу), станете, немов Боги»?  ... Хоч сатана і прийшов до переконання, що гріх призводить до величезної втрати, однак він приховав своє жалюгідне становище, аби й інші могли зазнати того ж. {ПП 31.4}