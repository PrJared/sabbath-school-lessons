---
title:  Біблія – авторитетне джерело нашого богослов'я
date:   18/04/2020
---

### Біблійні тексти для дослідження
Марка 7:1-13; Римл. 2:4; 1 Івана 2:15-17; 2 Кор. 10:5, 6; Івана 5:46, 47; 7:38.

> <p>Пам’ятний вірш</p>
> «До Закону й свідоцтва! Як вони не так кажуть, як це, то немає для них зорі ранньої!» (Ісаї 8:20).

Кожна християнська церква бере за основу Святе Письмо для аргументації свого вчення. Проте існують відмінності в сприйнятті ролі й авторитету Біблії різними церквами. Вивчаючи цю важливу тему, ми будемо досліджувати п'ять різних факторів, які впливають на наше тлумачення Писання: традиції, життєвий досвід, культуру, людський розум і саму Біблію.

Ці фактори відіграють значну роль у богослов'ї кожної церкви. Ми всі є частиною різних традицій і культур, які впливають на нас. У кожного з нас є свій життєвий досвід, який формує наше мислення і визначає наше розуміння. Ми наділені розумом, завдяки якому можемо обмірковувати й оцінювати інформацію. Вивчаючи Біблію, ми прагнемо зрозуміти Бога і Його волю й застосувати біблійне вчення у своєму житті.

Який із цих факторів (або їх поєднання) справляє вирішальний вплив на наше тлумачення Біблії і як вони співвідносяться між собою? Пріоритет, відданий будь-якому джерелу, веде до різних акцентів і результатів, а також остаточно визначає напрямок усього нашого богослов'я.

#### Додаткове читання: Вибрані цитати Эллен Уайт

Пізнання правдивого Бога було майже втрачене людьми. Їхній розум був затьмарений ідолопоклонством. Божественні постанови — «святі, і праведні, і добрі» — люди намагалися замінити законами, що відповідали прагненням їхніх жорстоких, егоїстичних сердець. Однак Бог у Своєму милосерді не знищив людей. Він бажав через Свою Церкву дати їм можливість пізнати Його; Господь прагнув, аби Його народ жив відповідно до принципів, здатних відновити в людині Божий образ. {ПЦ 5.2}

Божий Закон повинен бути звеличений, Його влада — утверджена, і ця велика, благородна справа була довірена дому Ізраїлевому. Бог відокремив юдеїв, аби покласти на них цю священну відповідальність. Він зробив їх хоронителями Свого Закону і бажав через них зберегти пізнання про Себе. Таким чином у світі, оповитому темрявою, мало засяяти небесне світло, і всі народи повинні були почути голос, що закликав їх залишити ідолопоклонство та служити Богові. {ПЦ 5.3}