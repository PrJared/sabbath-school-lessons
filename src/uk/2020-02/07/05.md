---
title:  Текст і контекст
date:   13/05/2020
---

Контекст має вирішальне значення для тлумачення Біблії. Слова Писання завжди перебувають у контексті, загальний зміст якого дає змогу уточнити їхнє значення. Слово має безпосередній контекст – речення, яке необхідно зрозуміти. Існує більш широкий контекст, у якому перебуває речення. Це може бути уривок Писання, розділ або кілька розділів. Важливо зрозуміти контекст слів і речень, щоб не дійти помилкових висновків.

`Порівняйте Бут. 1:27 і Бут. 2:7. Потім прочитайте Бут. 2:15-23. Як з різних уривків і контекстів ми можемо зрозуміти значення слова «людина» (євр. адам)?`

Як згадувалося раніше, повторення слова _бара_ в Бут. 1:27 зосереджує увагу на створенні людини. У контексті цього вірша слово «людина» означає «чоловік і жінка». Тому єврейське слово «адам» у цьому уривку потрібно розуміти як таке, що стосується всього людства.

Однак у Бут. 2:7 те саме слово _адам_ використовується для опису створення Адама з «пороху земного» (у єврейській мові _адама_ – зверніть увагу на гру слів). Тут зображений лише чоловік Адам, оскільки Єва була створена пізніше і зовсім в інший спосіб.

Отже, у кожному уривку, навіть у контексті двох розділів, ми бачимо різницю між визначенням слова адам як людство в першому уривку (див. Бут. 1:27) і чоловік Адам – у другому (див. Бут. 2:7 ). Цей Адам є особистістю, що пізніше підтверджено в родоводі (див. Бут. 5: 1-5; 1 Хронік 1:1; Луки 3:38) і в згадці про Ісуса, Який став «другим Адамом» (див. Римл. 5:12-14).

Як слово _адам_ можна розглядати в певному контексті, так і історія створення Адама і Єви перебуває в контексті загальної розповіді про творіння в перших двох розділах книги Буття. Такий контекст називається широким, у якому тлумач знаходить додаткові теми, ідеї та події. Уривок Бут. 2:4-25 іноді називають другою розповіддю про творіння, але насправді різниця тільки в мовному виділенні, підкресленні окремої думки (див. Урок 8). Однак в обох розповідях нам представлена достовірна історія походження людства.

`Попередні тексти підтверджують, що чоловік і жінка як прабатьки всього людства були створені Богом. Що це говорить нам про «мудрість цього світу» (1 Кор. 1:20), що обернулася на безумство і навчає, що ми з'явилися в цьому світі випадково?`
