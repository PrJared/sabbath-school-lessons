---
title:  Повторення, стійкі вислови і їх значення
date:   12/05/2020
---

У єврейській мові існують способи висловити ідею так, щоб посилити й підкреслити її значення. У давньоєврейському оригіналі, на відміну від європейських мов, немає розділових знаків, тому в структурі мови виникли інші способи посилення переданих ідей.

`Прочитайте Бут. 1:26, 27 та Ісаї 6:1-3. Які слова повторюються в цих уривках? Як значення цих слів розширюється завдяки іншим поняттям, які вводяться за допомогою повторення?`

Один зі способів, завдяки якому єврейський автор міг підкреслити певну рису Бога, – це триразове повторення думки. У кульмінації розповіді про Божу шестиденну творчу працю текст підкреслює особливий статус створених людей. Слово бару («творити») здебільшого вживається зі словом «Бог». Це означає, що тільки Бог має силу творити абсолютно нове, не спираючись ні на що попереднє.

Ще раз прочитайте текст, який описує створення людини: «І Бог на Свій образ людину створив, на образ Божий ї Він створив, як чоловіка та жінку створив їх» (Бут. 1:27). Зверніть увагу на триразове повторення слова «створив». Так Мойсей підкреслив: людина створена Богом і водночас вона створена «на Свій образ».

У видіннях пророка Ісаї серафими повторюють: «Свят, свят, свят Господь Саваот!» (Ісаї 6:3). У цьому тексті підкреслюється святість великого триєдиного Бога, Чия присутність наповнює храм. Цю святість можна побачити в словах Ісаї, коли він перебував у присутності Всемогутнього: «Горе мені, бо я занапащений!» (Ісаї 6:5). Навіть такий пророк, як Ісая, зіткнувшись зі святістю і характером Бога, відчув себе недостойним. Отже, ще задовго до опису Павлом людської гріховності й потреби в Спасителі (див. Римл. 1-3) ми знаходимо опис грішної людської природи в досвіді пророка Ісаї.

У розділі 3 книги Даниїла бачимо повторення (у різних варіаціях) фрази «цар Навуходоносор зробив був золотого боввана» (Дан. 3:1, 2, 3, 5, 7, 12, 14, 15, 18). Ця фраза та ї різновиди повторюються в цьому розділі 10 разів, аби підкреслити дії Навуходоносора, котрий поставив свого боввана як виклик боввану, показаному йому Богом уві сні (див. Дан. 2:31-45). У цих текстах підкреслюється бажання людини зробити себе богом, якому повинні поклонятися, на противагу єдиному правдивому Богові, гідному поклоніння.

#### Додаткове читання: Вибрані цитати Эллен Уайт

Дуже багато людей затято оберігають почуття власної гідності, яке є всього лише зарозумілістю. Ці люди шанують себе, замість того щоб у лагідності й смиренні серця чекати, що Христос вшанує їх. У розмовах вони більшість часу присвячують собі, замість того щоб сповіщати багатство благодаті Христа. {ЩМП 179.2}

Істинна святість і смирення неподільні. Чим вище душа підноситься до Бога, тим сильніше вона упокорюється перед Ним. Коли Йов почув голос Божий з бурі, він вигукнув: «Тому я зрікаюсь говореного, і каюсь у поросі й попелі!» (Йова 42:6). {ЩМП 179.3}

"Ті, кому відкрилася незрівнянна любов Христа, усе інше вважатимуть за ніщо і дивитимуться на Нього як на найвеличнішого серед десятків тисяч. Коли серафими й херувими дивляться на Христа, вони закривають свої обличчя крилами. Їх досконалість і краса зникають у присутності слави Господа. {ЩМП 179.4}

Наскільки ж недоречно людині прославляти себе! Як важливо кожному із нас змиритися, видалити всі прагнення до переваги і збагнути, що означає бути лагідним і покірним серцем. Той, хто роздумує над Божою славою і Його безмежною любов’ю, буде ніжним і смиренним. Споглядаючи Божий характер, така людина змінюватиметься на Його образ (Рев’ю енд Геральд, 25 лютого 1896 р.). {ЩМП 179.5}"