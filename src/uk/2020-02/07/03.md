---
title:  Слова та їх значення
date:   11/05/2020
---

У кожній мові є багатозначні слова, що мають два і більше лексичних значень. Тому можуть виникнути труднощі під час перекладу таких слів іншою мовою. Такі слова є і в Біблії. Щоб зрозуміти увесь спектр їх значень, необхідно ретельно досліджувати їх вживання в усьому Святому Письмі.

`Прочитайте 1 Цар. 3:6; Псал. 57:4; 66:20; 143:8 і Мих. 7:20. Як Божа милість і доброта поширюються на створених Ним істот?`

Єврейське слово «хесед» («милість») – одне з багатозначних слів. Воно описує любов, доброту, милосердя Бога і Його стосунки завіту зі Своїм народом. У зазначених текстах описано, як Бог явив «велику милість (хесед) із рабом Своїм Давидом», «йому ту велику милість (хесед)» (1 Цар. 3:6), і «Бог пошле Свою милість (хесед) та правду Свою» (Псал. 57:4). «Даси правду Яковові, Авраамові милість (хесед)» (Мих. 7:20). Про слово хесед написані книги у спробі передати глибину милості й любові Бога до нас.

`Прочитайте Чис. 6: 24-26; Йова 3:26; Псал. 29:11; Ісаї 9:6; 32:17. Що означають слова «мир» (євр. шалом), «втихомирений», згадані в цих уривках?`

У перекладі з давньоєврейської «шалом» означає «мир». Однак цей термін має й інші значення. Це слово також перекладають як «цілісність, повнота і добробут».У різних контекстах слово шалом передає ідею добробуту, здоров'я і безпеки. Внутрішній мир і повноту людина знаходить у результаті Божого сприяння та захисту. Благословення і милосердя Бога зберігають нас у стані «шалом», що є даром від Бога (див. Чис. 6: 24-26). Навпаки, у досвіді пережитих Йовом страждань зображена ситуація, коли він не мав ані «миру», ані «спокою», оскільки йому бракувало шалом. У цьому метушливому світі велике благословення зустрічати суботній день зі словами «Шабат шалом» («Мирної суботи»), тому що спілкування з Богом наповнює нас досконалим миром і гармонією, до яких ми прагнемо в нашому житті.

`Як краще зрозуміти суть біблійних слів, навіть не знаючи їхнього значення в єврейській та грецькій мовах?`
