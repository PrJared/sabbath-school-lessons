---
title:  Місіонерська історія
date:   15/05/2020
---

#### Мурашки по шкірі

_Каміль Метц_

Ліз займалася домашніми справами у своєму будинку в Х'юстоні, штат Техас, коли раптом хтось сказав їй прислухатися на мить. Відразу після цього вона почула стук у двері.

Однак, відчинивши двері, Ліз нікого не побачила. Девід Пано вже майже залишив її ґанок і швидко прямував до сусіднього будинку. Помітивши його постать, що віддалялася, Ліз покликала його. Девід, почувши її голос, повернувся.

Він усміхнувся і простягнув їй буклет «GLOW» (місіонерський буклет Адвентистської церкви).

– Ви із секти? – запитала жінка.

Девід переконав її в протилежному й запевнив, що це просто християнська брошура.

– У мене зараз біжать мурашки по шкірі, – вигукнула Ліз. – Нещодавно мені приснився сон. Уві сні я бачила двох служителів Євангелія, які прийшли в мій будинок запропонувати літературу. І я знала, що вони не були сектантами.

Девід, служитель, який працював помічником президента Мічиганської конференції Церкви адвентистів сьомого дня, був схвильований, почувши про сон цієї жінки, адже він прийшов сам.

У цей момент з'явився Тейлор Хінкль, його напарник, з яким вони звершували служіння. У Тейлора, капелана й біблійного вчителя в адвентистській академії в Мічигані, закінчилися всі буклети «GLOW» (Глоу), і тому він прийшов до Девіда, щоб взяти ще кілька примірників. Тепер біля дверей цієї жінки стояли два служителі.

Ліз подивилася на Девіда і Тейлора.

– Я вірю, що це від Бога, – сказала вона. – Уві сні я бачила двох служителів біля моїх дверей, які принесли мені надію. І я чула голос з неба, який промовляв: «Це твій останній шанс. Я незабаром прийду!» – Будь ласка, моліться за мене, – попросила вона їх. – Я потребую Ісуса.

Два молодих служителі, які разом з іншою молоддю поширювали буклети від дверей до дверей протягом щорічної молодіжної конференції «Покоління для Христа» в Х'юстоні 30 грудня 2016 року, з радістю помолилися за неї.

Ліз записалася на курси з вивчення Біблії в місцевій церкві.

Бог посилає Свій народ як служителів надії в цей темний і похмурий світ, щоб познайомити душі з джерелом надії. Еллен Уайт пише: «Ми повинні нагодувати голодних, одягти нагих, втішити стражденних, підтримати розчарованих і надихнути надію тих, хто втратив її» (Бажання віків. С. 350).

Чому б сьогодні нам не стати служителями надії для Ісуса?

_Каміль Метц – директор міжнародного служіння Glow._
