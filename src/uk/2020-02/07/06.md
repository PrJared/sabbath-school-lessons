---
title:  Книги та їхня вістка
date:   14/05/2020
---

У ХІІ і ХV століттях частини Писання були поділені на розділи й тексти, тому, по суті, книги – єдиний справжній поділ у Святому Письмі. Близько 1205 р. канцлер Паризького університету (пізніше – архієпископ Кентерберійський) Стефан Лангтон (близько 1155-1228 рр.) розробив систему поділу біблійного тексту за розділами і застосував її до Вульгати. Завершив цю роботу домініканець Гуго де Сен-Шер (1240 р.). Такий поділ було внесено до єврейської та грецької Біблії. Нумерацію віршів усередині розділів здійснили: спочатку Сантес Паніно (помер 1540 р.), а потім близько 1555 р. Роберт Етьєн (Робертус Стефанус), паризький друкар.

Книги Біблії різноманітні, вони були написані для різних цілей і в різному оточенні. Деякі були пророчими вістями, нші – збірниками молитов і хвалебних гімнів, як Псалтир. Серед біблійних книг є історичні, наприклад, перша і друга книги Царів, а також листи, які є посланнями до різних церков, зокрема послання апостола Павла.

Прагнучи зрозуміти значення й вістку книги, важливо спочатку познайомитися з її автором і вивчити обставини написання. Про авторів багатьох біблійних книг говориться в самій Біблії. Наприклад, авторство перших п'яти книг Старого Завіту належить Мойсею (див. І. Нав. 8:31, 32; 1 Цар. 2:3; 2 Цар. 14:6; 21:8; Ездри 6:18; Неем. 13:1; Дан. 9:11-13; Мал. 4:4). Це підтвердили Ісус (див. Марка 12:26; Івана 5:46, 47; 7:19) та апостоли (див. Дії 3:22; Римл. 10:5). Авторство деяких біблійних книг не вказано. Наприклад, не вказані автори книг Естер, Рут і більшості історичних книг (книги Царів і Хронік).

`Прочитайте Бут. 15:1-5 і Бут. 22:17, 18, де йдеться про дану Аврааму обітницю. Яке значення має для нас той факт, що ці книги написав Мойсей?`

Книги від Виходу до Повторення Закону були написані Мойсеєм після повернення з Єгипту. Однак оскільки книга Буття є фундаментальною історією Божих дій від створення світу до часів патріархів, логічно припустити, що ця книга була написана перед книгою Вихід.

«Минали роки, Мойсей, мандруючи з отарами відлюдними місцями, роздумував над долею свого пригнобленого народу; він згадував про те, як Бог повівся з його батьками та обітниці, що залишалися спадком вибраного народу; удень і вночі він молився за Ізраїль. Небесні ангели оточували його своїм світлом. Тут, натхнений Святим Духом, Мойсей написав книгу Буття» (Е. Уайт. Патріархи і пророки. С. 251).

Книга Буття розповідає не тільки про наше походження, але і про План спасіння, про те, як Бог викупить грішне людство. Цей план стає ще більш очевидним, коли Бог укладає з Авраамом заповіт, який містить обітницю «розмножити потомство» його – великий народ, нащадків, численних, «немов зорі на небі, і немов той пісок, що на березі моря» (Бут. 22:17).

`Яких ще великих істин навчає нас книга Буття? Що це говорить нам про важливість Божого Слова для нашої віри?`

#### Додаткове читання: Вибрані цитати Эллен Уайт

Протягом перших 2500 років історії людства не було писаного Божого відкриття. Люди, навчені Богом, переказували свої знання іншим; ці знання передавалися від батька до сина і так — до всіх наступних поколінь. Підготовка писаного Божого Слова розпочалася за днів Мойсея. Потім богонатхнені відкриття були зібрані в одну святу книгу. І ця робота, розпочата Мойсеєм, істориком з питань творіння й закону, тривала протягом довгих шістнадцяти століть — аж до Йоана, котрий записав найвеличніші істини Євангелія. {ВБ 5.2}

Книги Біблії, написані в різний час людьми, які значно різнилися своїм становищем, заняттям, розумовими й духовними здібностями, дуже різняться між собою як за стилем, так і за різноманітністю викладення тем. Усі ці автори по-різному висловлювали свої думки. Часто одна й та ж істина більш вражаюче подана одним письменником, ніж іншим. Через те, що предмет часто висвітлюють з різних точок зору, то несерйозному, поверхневому або упередженому читачеві може видатись, нібито Біблія повна протиріч і розбіжностей. Але вдумливий дослідник, котрий ставиться до Божого Слова з благоговінням, побачить бездоганну гармонію Біблії. {ВБ 6.2}

Оскільки про Істину писали різні люди, вона викладена в різних аспектах. На одного письменника велике враження справив один бік питання: він загострював увагу на тих моментах, які мають пряме відношення до його особистого досвіду або ж є доступними для його сприйняття й осмислення. Другий — звертав увагу на інший бік питання; і кожний з них, керований Святим Духом, писав про те, що справило на нього найсильніше, найглибше враження, і у кожного — це різні аспекти Істини, але все пронизує абсолютна гармонія. Викладені таким чином істини зливаються в одне ціле, щоб відповісти на всі запити людей за будь-яких життєвих обставин. {ВБ 6.3}

Проповідуючи солунянам, Павло посилався на старозавітні пророцтва про Месію. Під час Свого служіння Христос просвітив розум учнів для розуміння цих пророцтв: «І почавши від Мойсея та від усіх пророків, Він пояснив їм з усього Писання, що стосувалося Його» (Луки 24:27). Петро, проповідуючи Христа, наводив докази зі Старого Завіту. Так само чинив і Степан. Павло у своєму служінні також посилався на пророцтва Святого Письма про народження, страждання, смерть, воскресіння та вознесіння Христа. З допомогою натхненних свідчень Мойсея та пророків, він ясно довів, що Ісус із Назарета — Месія і що від днів Адама голос Христа промовляв через патріархів та пророків. {ДА 152.2}

Мойсей перед завершенням свого служіння як вождя й учителя Ізраїлю ясно проповідував про прихід Месії. «Пророка з-поміж вас, — сказав він, звертаючись до ізраїльського збору, — з твоїх братів, такого, як я, Господь Бог твій настановить тобі; Його маєте слухатися». Мойсей запевнив ізраїльтян, що Сам Бог відкрив йому це на горі Хорив: «Поставлю Пророка для них з-поміж їхніх братів, Такого, як ти, і дам Я слова Свої в уста Його, і Він їм говоритиме все, що Я накажу» (Втор.18:15, 18). {ДА 153.2}