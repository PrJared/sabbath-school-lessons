---
title:  Розуміння Писання
date:   10/05/2020
---

`Прочитайте 2 Тим. 3:16, 17. З якою метою нам дана Біблія?`

Біблія була написана, щоб відкрити Божі дії в історії, Його План викуплення грішної людської раси і для наставлення людей у праведності. Господь вирішив передати важливі істини зрозумілою людині мовою, зробивши Свої думки та ідеї видимими, утіливши їх у людські слова.

Звільнивши Ізраїль з єгипетського рабства, Господь обрав єврейську націю, щоб передати Свою вістку всім людям.

Він дав змогу цьому народу передати Його вістку їхньою рідною мовою (єврейською й арамейською).

Виникнення грецької культури відкрило нові можливості, дозволяючи донести людям Новий Завіт грецькою мовою, яка була поширена в той час (до часу написання Нового Завіту вже існував грецький переклад Старого Завіту). Грецька мова дала змогу апостолам і ранній Церкві після смерті Христа поширювати вістку за межі Палестини з новим місіонерським завзяттям. Пізніше апостол Іван «засвідчив про Боже Слово і про свідчення Ісуса Христа – все, що побачив» (Об'явл. 1:2). Отже, Біблія говорить про спадкоємність натхненного «свідчення» від першого автора Біблії до останнього.

`Прочитайте П. Зак 32:46, 47. Чому дітям Ізраїлю було так важливо виконувати «всі слова цього Закону» або Тори (тора – євр. «повчання, вчення»)? Як Боже Слово сприяє тому, що «ви продовжите дні на цій землі»? Що це означає для нас сьогодні?`

Деякі люди мають кілька варіантів перекладу Біблії своєю рідною мовою. У інших є тільки один переклад або ж лише невелика частина Святого Письма. Але незалежно від доступної кількості перекладів, важливо цінувати Біблію як Слово Боже і коритися її вченню.

Чому послух Божому Слову й виховання в біблійній істині своїх дітей ніколи не може бути «порожнім» (П. Зак. 32:47)?

#### Додаткове читання: Вибрані цитати Эллен Уайт

Божому Слові міститься все необхідне для удосконалення Божої людини. Воно подібне до скарбниці, наповненої чудовими, прекрасними розповідями, але ми не цінуємо її багатств, не усвідомлюємо необхідності зібрати для себе скарби Істини. Ми не розуміємо надзвичайної важливості самостійного дослідження Священних Писань. Багато хто нехтує вивченням Божого Слова, переслідуючи якісь світські інтереси або потураючи різним пустим розвагам... О, краще би нам знехтувати всім земним, ніж дослідженням Божого Слова, яке може зробити нас мудрими для вічного життя! «Богонатхненне»... Книга книг як ніщо інше вимагає нашої шанобливої уваги... {ВНО 133.2}

Рівень інтелекту залежить від того, на що спрямовані його сили. Якби всі взялися за вивчення Біблії, ми побачили б людей більш розвинутих, більш глибокодумних, які інтелектом перевершують тих, хто серйозно займається природними й історичними науками. Біблія наділяє ревного шукача Істини вищою дисципліною розуму. Розмірковування про Божественне збагачує його розумові здібності; його «я» упокорюється, а Бог і відкриття Його Істини підносяться. {ВНО 133.4}

"Перш ніж читати Біблію, нехай серце пом’якшиться й підкориться духові молитви. Істина переможе, коли Дух істини співпрацюватиме з покірним дослідником Біблії. Як чудово, що Автор істини, як і раніше, живий і править Усесвітом! Попросіть Його, щоб Він закарбував істину у вашій свідомості. Тоді ваше дослідження Писання принесе користь. Христос — Великий Учитель Своїх послідовників, і Він не залишить вас блукати в темряві. {ННП 238.5}