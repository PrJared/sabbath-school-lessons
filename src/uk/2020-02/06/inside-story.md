---
title:  Місіонерська історія
date:   08/05/2020
---

#### Втрата чотирьох синів у Польщі

_Ендрю Мак-Чесні, Адвентистська місія_

Бог благословив Веславу Вінярську, котра проживала з чотирма синами в місті Лодзь, Польща.

Коли її синові Гжегожу було 26 років, він загинув унаслідок нещасного випадку. Пробігаючи поруч із залізничними коліями, він упав на рейки й потрапив під швидкісний поїзд.

Яцек наклав на себе руки у віці 28 років.

Славеку було 39 років, коли його сильно побили у вуличній бійці. Він помер у госпіталі.

Її останньому синові Ярославу в 16 років діагностували пухлину головного мозку. Після безлічі операцій він помер у віці 33 років.

У Веслави більше не було синів, щоб розраховувати на допомогу в її літньому віці. До 68 років вона втратила здоров'я, переживши два серцеві напади. У неї також був діабет.

Зараз у жінки серйозні проблеми зі спиною, через що вона змушена ходити із тростиною. Вона втратила переважну частину свого зору й незабаром може осліпнути.

«Моє життя не було усипане трояндами, – сказала Веслава. – Однак навіть за цих обставин я можу сказати, що я щаслива. Насправді я ніколи не була настільки щасливою, як зараз».

Кілька років тому молодий студент-медик, Томас Карауда, постукав у двері її будинку з безкоштовним примірником журналу «Сайнз». Відтоді він часто відвідував жінку, щоб поговорити з нею й підбадьорити її. Томас допомагав їй їздити в госпіс провідувати помираючого сина Ярослава і втішав її в той день, коли він помер.

«Томас був першою людиною в моєму житті, яка допомогла мені, – сказала Веслава. – Він показав мені Бога».

Після того як вона втратила свого останнього сина, жінка віддала своє серце Ісусу.

«Я почувалася, подібно до Йова, – сказала вона. – Я багато отримала і втратила настільки ж багато. Проте Бог, як і Йову, дав мені друге життя».

Улюблений біблійний вірш Веслави – Псалмом 23:4: «Коли я піду хоча б навіть долиною смертної темряви, то не буду боятися злого, бо Ти при мені, – Твоє жезло й Твій посох – вони мене втішать!» Веслава любить ділитися історією свого життя з адвентистськими громадами. Молоді люди слухають її зі сльозами на очах. Вона говорить їм, що ніколи не хотіла б, щоб хтось переніс такі ж важкі випробування, як вона.

«Божа любов допомогла мені вижити, – каже жінка. – Моє нове життя почалося із хрещення. Без Бога я не знаю, що б могло статися зі мною».

Дякуємо вам за приношення тринадцятої суботи в 2017 році, які допомагають побудувати телестудію для телеканалу «Надія» в Польщі, який транслює Євангеліє польськомовному населенню по всьому світу.
