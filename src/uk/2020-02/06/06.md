---
title:  Чому тлумачення важливе?
date:   07/05/2020
---

`Прочитайте Неем. 8:1-3, 8. Чому ясне розуміння Святого Письма таке важливе для нас не тільки як для окремих осіб, а й для Церкви загалом?`

Найважливіше питання в Біблії – це питання спасіння. Чи є щось важливіше? Який сенс у тому, що ми придбаємо весь світ, а душу свою занапастимо (див. Матв. 16:26)?

Однак наше знання й розуміння біблійного вчення про спасіння багато в чому залежить від тлумачення. Якщо наш підхід до Біблії та її тлумачення помилкові, то ми дійдемо помилкових висновків не лише в питанні спасіння, але й у всьому іншому, чого навчає Біблія. Уже за часів апостолів теологічні помилки закралися в Церкву через помилкове тлумачення Писання.

`Прочитайте 2 Петра 3:15, 16. Що цей уривок говорить нам про важливість правильного розуміння Святого Письма?`

Якщо ми – народ Біблії, який прагне жити за принципом «Тільки Писання», – під час тлумачення Божого Слова не ставимо вище інші авторитетні джерела, такі як традиції, вірування або вчення авторитетних людей Церкви, тоді питання герменевтики є дуже важливим, оскільки Біблія для нас – єдине мірило істини і віри.

Питання тлумачення Святого Письма надзвичайно важливе для богослов'я й місії Церкви. Без правильного тлумачення не буде цілісності віровчення і, як наслідок, єдності й місії Церкви. Помилки в богослов'ї призведуть до помилок і в місії. Якщо ми покликані донести Трьохангельську вістку, але сумніваємося щодо її значення, то як ми можемо ефективно представити її світові?

`Прочитайте Трьохангельську вістку в Об'явл. 14:6-12. Які богословські питання порушені в зазначених текстах і чому правильне розуміння цієї вістки таке важливе для нашої місії?`

#### Додаткове читання: Вибрані цитати Эллен Уайт

В результаті шлюбів з язичниками єврейська мова була вельми спотворена і тлумачам Закону доводилося докладати чималих зусиль, щоб передати його зрозумілою усім мовою. Деякі зі священиків та левитів приєдналися до Ездри, пояснюючи принципи Закону. «І читали в книзі, у Божому Законі виразно, і вияснювали значення, щоб читане було зрозумілим». {ПЦ 440.3}

Щодня слухаючи слова Закону, народ почав усвідомлювати власні переступи та гріхи усієї нації в минулому. Вони зрозуміли, що залишивши Бога, вони втратили Його захисну любов, тому й були діти Авраама розпорошені по чужих краях. Вони твердо вирішили шукати Його милості, присягнувши виконувати Його Заповіді. Перед тим як розпочати урочисте служіння, яке відбулося наступного після Свята Кучок дня, народ відокремився від язичників, що жили серед них. {ПЦ 441.4}

Коли народ упав долілиць перед Господом, визнаючи свої гріхи та благаючи про прощення, начальники підбадьорювали їх, що Бог, згідно зі Своєю обітницею, почув їхні молитви. Їм потрібно було не тільки сумувати й плакати, а й каятися, вірячи, що Бог простив їх. Їхня віра мала виявлятися в розповідях про милості Господа та в прославленні Його за доброту. «Устаньте, — сказали вчителі, — поблагословіть Господа, Бога свого, від віку аж до віку!» Тоді увесь збір, піднісши руки до Неба, заспівав: «Нехай благословляють ім’я слави Твоєї, і нехай воно буде звеличене над усяке благословення та славу. Ти, Господи, Єдиний! Ти створив небо, небеса небес, і все їхнє військо, землю та все, що на ній, моря та все, що в них. І Ти оживляєш їх усіх, а небесне військо Тобі поклоняється!» {ПЦ 441.5}

Чи Священні Писання розпливчасті й непослідовні? Чи дають вони підставу для суперечливих думок, різних уявлень і вчень, які знаходять підтримку в релігійному світі? Якщо так, то ми можемо допускати сумнів щодо їхнього Божественного походження, адже Божественне натхнення не може вести людей до різних думок. Ті, хто береться тлумачити Біблію, спотворили Слово Боже, перекрутили істинне значення Писання, намагаючись з’єднати Божу Істину з людськими винаходами і вченнями. Священні Писання спотворені та неправильно використовуються, і перлини Істини поміщені в оправу неправди. Ці вчителі засліплені і не можуть ясно розрізнити істинне значення Священних Писань... {ЦДБ 161.3}