---
title:  Припущення
date:   03/05/2020
---

`Прочитайте Луки 24:36-45. Що завадило учням, які знали Святе Письмо й були очевидцями передбачених у ньому подій, побачити його істинний зміст?`

Кожен читач, кожен дослідник Біблії сприймає її через призму свого життєвого досвіду, який неминуче впливає на процес тлумачення. Навіть учні мали власні уявлення про те, Ким був Месія і якими можуть бути Його подальші дії. Їхні переконання перешкоджали більш ясному розумінню біблійного тексту, що пояснює, чому вони так часто неправильно розуміли Ісуса і події, пов'язані з Його життям, смертю і воскресінням.

Усі ми маємо власні уявлення про цей світ (про реальність, про Бога тощо), на основі яких ми несвідомо робимо певні висновки про Біблію. Наприклад, якщо людина категорично відкидає будь-яке надприродне втручання Бога, то вона не сприйматиме Святе Письмо як правдивий опис Божих дій в історії. Її сприйняття і тлумачення Божого Слова відрізнятиметься від тлумачення тих, хто приймає реальність надприродного.

Тлумачі Біблії не можуть повністю відмежуватися від свого минулого, досвіду, наявних ідей, упереджених понять думок. Неможливо досягнути цілковитого нейтралітету або абсолютної об'єктивності. Вивчення Біблії та теологічні дослідження завжди відбуваються на тлі наявних припущень про природу світу і природу Бога.

Однак добра вістка така: коли ми читаємо слова Святого Письма з відкритим розумом і чистим серцем, Дух Святий може розширити й виправити наші обмежені погляди та уявлення. Біблія постійно підтверджує, що люди різного походження були здатні зрозуміти Боже Слово і що Святий Дух «поведе вас до повної істини» (Івана 16:13).

`Які ваші уявлення про світ? Як ви можете підкорити їх Божому Слову, щоб вони були в цілковитій гармонії з біблійним вченням?`

#### Додаткове читання: Вибрані цитати Эллен Уайт

Коли Ісус уперше після Свого воскресіння зустрівся з учнями у верхній світлиці, серед них не було Хоми. Він чув розповіді інших і мав чимало доказів воскресіння Ісуса. Але темрява і невір’я заволоділи його серцем. Коли він чув розповіді учнів про чудову появу воскреслого Спасителя, його охоплював ще більший відчай. ... Він не хотів вірити в це і протягом усього тижня був у полоні похмурих думок. Порівняно з вірою та надією братів, його думки видавалися ще темнішими. {ХНС 768.1}

"Повернувшись до Хоми, Ісус промовив: «Поклади сюди свій палець, поглянь на Мої руки, простягни свою руку і доторкнися до Мого боку, — і не будь невіруючий, але віруючий!»13 Ці слова Спасителя свідчили Ісусові відомо, що думав і говорив Хома. Цей охоплений сумнівом учень знав, що ніхто з його товаришів не бачив Ісуса протягом тижня. Вони не могли розповісти Вчителеві про його невір’я. Тепер Хома визнав Того, Хто стояв перед ним, своїм Господом. Йому не потрібно було інших доказів. Серце радісно билося в грудях, і він кинувся до ніг Ісуса зі словами: «Господь мій і Бог мій!» {ХНС 768.4}

Ісус прийняв його визнання, але ніжно докорив за невіру «Тому що ти побачив Мене, ти повірив? Блаженні ті, що не бачили й повірили!»13 Віра Хоми принесла б радість Христові в тому разі, якби Хома повірив свідченню своїх братів. {ХНС 768.5}

Правдивого знання Біблії можна досягти тільки при допомозі того Духа, Котрим Слово було дане. І щоб здобути це знання, ми повинні ним жити. Нам необхідно коритися всім повелінням Слова Божого. Ми можемо претендувати на всі його обітниці. Життя, котрого воно вимагає, — це життя, яким ми повинні жити з допомогою його сили. Тільки при такому сприйнятті Біблії вивчення її може бути ефективним. {ВО 190.4}

При дослідженні Слова відкладіть убік свої упереджені думки, успадковані або набуті поняття. Ви ніколи не знайдете істину, якщо вивчатимете Священне Писання для того, щоб підтвердити власні ідеї. Залиште їх біля дверей та увійдіть із розкаяним серцем, аби почути, що Господь хоче сказати вам. Коли покірний шукач істини сидить біля ніг Христа і навчається в Нього, Слово дає йому розуміння. Христос каже тим, хто вважає себе надто мудрим, щоб вивчати Біблію: «Ви маєте стати лагідними й покірними серцем, якщо бажаєте бути мудрими для спасіння». {ВМ 194.2}

Не читайте Слово у світлі ваших колишніх понять, але, звільнивши свій розум від упередження, досліджуйте його старанно та з молитвою. Якщо під час читання з’являється переконання і ви бачите, що ваші виплекані поняття не узгоджуються зі Словом, не намагайтеся пристосувати Слово до них. Натомість узгоджуйте свої поняття зі Словом. Не дозволяйте вашим колишнім переконанням і досвідові впливати на ваше розуміння. Відкрийте очі вашого розуму, аби споглядати чудеса Закону. Досліджуйте написане та утверджуйте ноги на вічній Скелі. {ВМ 194.3}