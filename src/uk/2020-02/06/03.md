---
title:  Переклад і тлумачення
date:   04/05/2020
---

Біблія була написана трьома стародавніми мовами. Більша частина Старого Завіту була написана давньоєврейською мовою, і дуже мала частина (декілька розділів у книзі Даниїла та Ездри) – арамейською. Новий Завіт був написаний загальнонародною грецькою мовою – койне. Більшість людей, які живуть сьогодні у світі, не можуть читати цими давніми мовами. Отже, Біблія повинна бути перекладена різними сучасними мовами.

Професійний перекладач знає, що будь-який переклад завжди включає в себе елемент тлумачення. Деякі слова однієї мови не мають точного еквівалента в іншій. Мистецтво й навичка уважного перекладу та подальшого тлумачення тексту називається герменевтикою.

`Прочитайте 1 Кор. 12:10; 14:26; Івана 1:41; 9:7; Дії 9:36 і Луки 24:27. У всіх перерахованих вище уривках простежується ідея тлумачення й перекладу. У Луки 24:27 навіть Ісусу довелося пояснювати значення Святого Письма учням. Що це говорить нам про важливість тлумачення?`

Грецьке слово «херменеуо» – «тлумачу» і похідне слово «герменевтика» _(тлумачення)_, походять від імені грецького бога Гермеса. Його вважали посланцем богів, відповідальним за переклад божественних послань людям.

Щодо герменевтики важливо розуміти: оскільки більшість людей не читає Біблії мовою оригіналу, то єдиний доступ до біблійних текстів – це переклад. На щастя, більшість перекладачів правильно передає смислове значення. Нам не потрібно знати мову оригіналу, щоб зрозуміти основоположні істини, відкриті в Писанні, хоча знання мови оригіналу, безумовно, має переваги. Однак, навіть маючи якісний переклад, необхідне правильне тлумачення, про що свідчить Луки 24:27. Ключова мета герменевтики – точно передати значення біблійного тексту й допомогти нам зрозуміти, як правильно застосовувати його в нашому житті. Як показує наведений вище текст із Євангелія від Луки, Ісус застосовував герменевтику, пояснюючи Святе Письмо Своїм учням.

`Не всі люди мають змогу звертатися до різних перекладів Біблії. Чому, незалежно від того, яким перекладом Біблії користуєтеся ви, так важливо вивчати Боже Слово з молитвою та щирим бажанням дотримуватися його вчення?`

#### Додаткове читання: Вибрані цитати Эллен Уайт

Біблія пояснює себе. Одне місце Писання повинно порівнюватися з іншим. Дослідник має сприймати Слово як одне ціле і бачити взаємодію його частин. Він повинен зрозуміти його головну мету — Божу первісну мету при створенні світу, виникнення великої боротьби і служіння відкуплення. Він повинен бачити, як ця боротьба укорінюється у кожну фазу людського досвіду, яку кожному своєму вчинку людина запроваджує один з двох ворогуючих принципів і як постійно вона вирішує, на чиєму боці у цій боротьбі опиниться, хоче вона цього чи ні. {ЗІХ 103.2}

Наступного дня, коли біля Йоана стояли два його учні, він знову побачив Ісуса у натовпі. І знов обличчя пророка осяяла слава Невидимого, коли він вигукнув: «Оце Агнець Божий!» Ці слова глибоко зворушили серця учнів, та вони не зовсім зрозуміли їх. Що могло б означати дане Йому Йоаном ім’я — «Агнець Божий»? Йоан не пояснював нічого.  {ЗІХ 156.2}

Якби Йоан і Андрій мали той же дух невір’я, що був у рабинів і священиків, вони ніколи не сіли б біля ніг Христа. Вони прийшли б до Нього з критикою, щоб засудити Його слова. Багато хто таким способом зачинив двері перед можливістю спасіння. Але не так повелися ці перші учні. Вони відповіли на заклик Святого Духа, Котрий звучав у проповідях Йоана Хрестителя. Тепер же ці щирі шукачі істини впізнали голос небесного Учителя. Для них слова Христа були сповнені істини і краси. Божественне світло падало на вчення Старого Завіту. Багатозначні істини постали перед ними у новому світлі. {ЗІХ 156.5}

Відкриття — це не творіння і не винахід чогось нового, але виявлення того, що стало відомо людям з того моменту, як воно відкрилося. Великі і вічні істини, що містяться в Євангелії, відкриваються за допомогою старанного вивчення і упокорення себе перед Богом. Ми маємо Божественного Учителя, Який керує думками смиренного шукача істини, і під керівництвом Святого Духа йому відкриваються істини Слова. Тільки таким чином наставлений на всяку істину може мати відповідне і грунтовне її пізнання. Ми можемо розуміти Слово Боже за допомогою Духа Святого, Яким Бог наділяє нас. Нам дане напучування шукати істину як захований скарб. {ЗІХ 169.2}