---
title:  Наша гріховна природа
date:   06/05/2020
---

`Прочитайте Івана 9:39-41; 12:42, 43. Що перешкоджало людям, про яких ідеться в цих уривках, прийняти біблійну істину? Які слова застереження з цих історій ми повинні взяти до уваги?`

Легко з презирством озиратися назад на релігійних лідерів, які відкинули Ісуса, незважаючи на переконливі докази Його Божественності. Проте нам самим потрібно бути обережними, щоб не проявляти такого ставлення, коли йдеться про Його Слово.

Безперечно, гріх радикально змінив і зруйнував наші взаємини з Богом. Він завдає шкоди всьому людському існуванню. Гріх також впливає на нашу здатність тлумачити Святе Письмо не лише тому, що в процесі мислення в людини можуть виникнути гріховні думки, але й тому, що самі наші думки й розум зіпсовані гріхом і закриті для Божої істини. На наше мислення накладає відбиток гордість, самообман, сумніви і непослух.

Горда людина підноситься над Богом і Його Словом. Адже гордість змушує тлумача переоцінювати значущість людських доводів, виставляючи їх мірилом істини. Таке ставлення применшує Божественний авторитет Писання.

Деякі люди схильні прислухатися тільки до тих ідей, які здаються їм привабливими, навіть якщо суперечать відкритій Божій волі. Господь попередив нас про небезпеку самообману (див. Об'явл. 3:17). Гріх також призводить до сумнівів, унаслідок чого ми вагаємося і втрачаємо віру в Боже Слово. Якщо людина сумнівається, то, навіть вивчаючи біблійний текст, вона все одно не здобуде ясності й визначеності. Людина, яка сумнівається, починає судити, що прийнятне, а що неприйнятне в Біблії. Така позиція дуже небезпечна.

Замість цього нам необхідно розпочинати вивчення Біблії з вірою й покорою, а не із сумнівами та критицизмом. Гордість, самообман і сумніви віддаляють людину від Бога Біблії, штовхаючи на шлях непослуху і небажання виконувати Божу волю, відкриту в Писанні.

`Чи перебували ви в стані внутрішньої боротьби з істиною, про яку дізналися з Біблії і яка вказувала на необхідність робити те, чого вам не хотілося? Який результат вашої боротьби і який урок ви почерпнули для себе?`

#### Додаткове читання: Вибрані цитати Эллен Уайт

Христос дав юдейському народові достатнє свідчення того, що Він — Месія, але Його вчення закликало до рішучих змін у їхньому житті. Вони бачили: якщо приймуть Христа, їм доведеться залишити свої виплекані традиції і правила, свої егоїстичні, безбожні вчинки. Прийняття незмінної, вічної Істини вимагало жертви. Тому вони не бажали вірити найбільш переконливим доказам, які тільки міг дати Бог, щоб утвердити віру в Христа. Вони запевняли, що вірять у Писання Старого Завіту, однак відмовилися прийняти дані в ньому свідчення про життя і характер Христа. Вони боялися переконатися в них і навернутися, бо тоді довелося б залишити свої упередження. Скарб Євангелія — Дорога, Правда і Життя — був серед них, але вони відкинули найбільший Дар, який могло дати їм Небо. {НУХ 64.1}

«Все ж таки багато із старших повірило в Нього, — читаємо ми, — але через фарисеїв вони не признавалися, щоб їх не вигнали із синагоги» (Івана 12:42). Вони були переконані, вони повірили, що Ісус — Син Божий, але відкрите визнання не узгоджувалося з їхніми честолюбними бажаннями. Вони не мали віри для одержання небесного скарбу. Вони шукали скарбів земних. {НУХ 64.2}