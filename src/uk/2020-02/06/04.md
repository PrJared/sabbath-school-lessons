---
title:  Біблія і культура
date:   05/05/2020
---

`Прочитайте Дії 17:16-32. У зазначених текстах Павло намагався донести вістку Євангелія в новому контексті – контексті філософії грецької культури. Як різне культурне середовище впливає на наше оцінювання важливості різних ідей?`

Знання культури Близького Сходу може допомогти в розумінні деяких біблійних уривків. «Наприклад, у єврейській культурі на людину покладали відповідальність за дії, які вона особисто не чинила, але допустила їх вчинення. Тому автори Святого Письма у деяких випадках схильні приписувати Богові активні дії, тоді як людина із західним менталітетом могла би сказати, що «Бог дозволив» або «Бог не завадив тому, що сталося», наприклад, запеклості серця фараона» (Офіційні заяви, рекомендації та інші документи Церкви АСД. С. 313).

Культура також порушує деякі важливі питання герменевтики. Чи обмежена Біблія певною культурою? Чи Божественна вістка, дана в певній культурі, виходить за її межі і звернена до всіх людей? Що відбувається, коли чийсь особистий культурний досвід стає основою тлумачення Біблії?

У Дії 17:26 апостол Павло висловлює цікавий погляд на дійсність. Він стверджує, що Бог створив нас усіх «з одного». Хоч усі ми живемо в різних культурах, але, говорячи біблійною мовою, є те, що об'єднує всіх людей, незважаючи на їхні культурні відмінності, тому що Бог є Творцем усього людства. Наша гріховність і потреба в спасінні не обмежуються однією культурою. Ми всі потребуємо спасіння, запропонованого нам через смерть і воскресіння Ісуса Христа.

Хоч Бог відкрив істину конкретним поколінням у минулому, Він подбав про те, щоб майбутні покоління, читаючи Боже Слово, розуміли: ці істини не мають національних, географічних і часових обмежень.

Для порівняння: поміркуйте про алгебру, яка вперше була винайдена в IX ст. н. е. в Багдаді. Чи означає це, що принципи цього розділу математики обмежені тільки тим часом і місцем? Звичайно ж, ні.

`Той самий принцип потрібно застосовувати і до істин Божого Слова. Хоч Біблія була написана дуже давно серед культур, які відрізняються від наших, її істини стосуються нас так само, як і людей, яким вони були вперше адресовані.`

#### Додаткове читання: Вибрані цитати Эллен Уайт

Багато людей гадають: щоб донести Євангеліє до вищих класів, потрібно запозичити стиль життя й методи роботи, котрі відповідали б їхнім вибагливим смакам. Вони вважають, що для цього суттєво необхідні зовнішні прикмети багатства: заможний будинок, дорогий одяг, відповідні спорядження й оточення, пристосування до світських звичаїв, штучний блиск світського товариства, витончена культура, дар ораторства. Це помилка. Запозичення світських звичаїв і норм — не Божий шлях досягнення вищих класів. Послідовний, безкорисливий виклад Євангелія Христа — ось ефективний метод впливу на цих людей. {СЗ 155.3}

"Бог не визнає жодних національних, расових чи кастових відмінностей. Він — Творець усього людства. Усі люди належать до однієї сім’ї завдяки Творінню, усі об’єднані завдяки Викупленню. Христос прийшов зруйнувати будь-яку стіну розділення та відчинити всі відділення храму, аби кожна душа мала вільний доступ до Бога. Його любов така широка, така глибока, така повна, що проникає всюди. Вона звільняє з тенет сатани бідні душі, спіймані його обманом. Вона приводить їх до Божого престолу, оточеного райдугою обітниці. {НУХ 275.1}

У Христі немає ні юдея, ні грека, нема ні раба, ні вільного. Усі стали близькими Його дорогоцінною кров’ю (див. Гал.3:28; Ефес.2:13). {НУХ 275.2}

Якими б не були відмінності в релігійних віруваннях, зойк страждаючої людини має бути почутий і повинен знайти відгук. Де існує ворожнеча на релігійному фунті, там велику користь може принести особисте служіння. Сповнене любові служіння людям зруйнує упередження і наверне душі до Бога. {НУХ 275.3}