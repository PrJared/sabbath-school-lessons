---
title:  Процес натхнення
date:   06/04/2020
---

Оскільки Бог відкриває Свою волю людині, використовуючи мову як засіб передачі, Божественне об'явлення може бути записане. Як згадувалося раніше, Біблія – це Божественне одкровення: Бог відкриває Свою волю через Святого Духа, Який передає Божественну істину з допомогою людини. Саме тому існує абсолютна єдність, яка простежується в усьому Писанні – від книги Буття до книги Об'явлення (наприклад, порівняйте Бут. 3:14, 15 і Об'явл. 12:17).

`Прочитайте 2 Петра 1:21; 2 Тим. 3:16, 17; П. Зак. 18:18. Що в цих текстах повідомляється про богонатхненність Писання?`

Усе Писання богонатхненне, навіть якщо не всі його частини надихають нас під час читання або стосуються нас сьогодні (наприклад, уривки Святого Письма, у яких зображені єврейські свята, написані за Божим натхненням, проте сьогодні від нас не вимагається їх дотримання). Необхідно вивчати все Писання, навіть ті частини, які складні для сприйняття або не стосуються безпосередньо нас.

Також не все в Біблії було відкрито безпосереднім і надприродним чином. Іноді Бог використовував біблійних авторів, котрі ретельно досліджували певні питання або використовували додаткові наявні документи (див. І. Нав. 10:13, Луки 1:1-3) для передачі Його вістки.

Навіть і тоді все Писання є богонатхненним (див. 2 Тим. 3:16). З цієї ж причини Павло стверджує: «А все, що раніше було написане, написане для нашого навчання, щоб через терпіння і втіху з Писання ми мали надію» (Римл. 15:4).

«Біблія називає Бога своїм Автором, однак її писали люди, і в різноманітних стилях окремих книг відображаються характерні риси її письменників. Відкрита істина богонатхненна, але виражена людськими словами (див. 2 Тим. 3:16)» (Е. Уайт. Велика боротьба. С. v 3).

`Сьогодні деякі дослідники Біблії відкидають Божественне авторство багатьох її частин, аж до найважливіших учень – про створення, вихід, воскресіння з мертвих. Чому так важливо навіть у малому не повторювати їхніх помилок? Зрештою, чи можемо ми судити Святе Письмо – Слово Самого Бога?`
