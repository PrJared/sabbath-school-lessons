---
title:  Походження і природа Біблії
date:   04/04/2020
---

### Біблійні тексти для дослідження
2 Петра 1:19-21; 2 Тим. 3:16, 17; П. Зак. 18:18; Вих. 17:14; Івана 1:14; Євр. 11:3, 6.

> <p>Пам’ятний вірш</p>
> «Тому ми постійно дякуємо Богові за те, що, прийнявши почуте від нас Слово Боже, ви сприйняли його не як людське слово, а як істинно Боже Слово, яке й діє у вас, віруючих» (1 Сол. 2:13).

Наше розуміння походження і природи Святого Письма багато та чому визначає, яку роль ми відводимо Біблії у своєму житті та в житті Церкви. Наше тлумачення Писання значною мірою формується під впливом розуміння процесів об'явлення натхнення. Якщо ми прагнемо правильно зрозуміти Боже Слово, нам насамперед потрібно дати змогу самій Біблії визначити основні параметри її трактування. Ми не можемо вивчати математику емпіричними методами, які застосовують у біології чи соціології. Також не можна вивчати фізику, використовуючи підхід, який застосовують під час вивчення історії. Так само духовні істини Біблії неможливо пізнати і зрозуміти правильно, використовуючи атеїстичний підхід до Слова Божого. Навпаки, прагнучи зрозуміти Писання, нам необхідно серйозно сприймати Божественно-людський аспект Біблії. Отже, для правильного її тлумачення необхідно підходити з вірою, а не з методологічним скептицизмом чи сумнівами.

Упродовж тижня ми розглядатимемо деякі фундаментальні аспекти походження та природи Біблії, які сприяють нашому розумінню і тлумаченню цієї Божественної книги.

#### Додаткове читання: Вибрані цитати Эллен Уайт

"Фарисеї за днів Христа закривали свої очі, щоб не бачити, і свої вуха, щоб не чути, тому Істина не могла досягти їхніх сердець. Їх чекає відплата за свідоме неуцтво та самозасліплення. Але Христос навчав Своїх учнів, що вони повинні відкрити свій розум для Його повчаннь і бути готовими вірити. Він виголосив над ними благословення, бо вони бачили очима і чули вухами, які вірили. {НУХ 31.1}

Слухач із добрим ґрунтом серця приймає Слово «не як людське слово, а як істинно Боже Слово» (1Сол.2:13). Тільки той, хто приймає Писання як звернений особисто до нього голос Божий, є справжнім учнем. Він тремтить перед Словом, бо для нього воно — жива дійсність. Він відкриває свою свідомість і своє серце, аби прийняти його. Саме такими слухачами були Корнилій та його друзі, котрі сказали до апостола Петра: «Нині всі ми стоїмо перед Богом, щоб слухати все, що Господь тобі звелів» (Дії 10:33). {НУХ 31.2}

Пізнання Істини залежить не стільки від сили інтелекту, скільки від чистоти намірів і простоти серйозної щирої віри. До тих, хто в покорі серця шукає Божественного керівництва, наближаються ангели Божі. Таким людям дається Святий Дух, щоб відкривати їм дорогоцінні скарби Істини. {НУХ 31.3}"

"Біблія — Божий голос, звернений до нас, ніби ми чуємо його на власні вуха. Слово живого Бога не просто написане — воно виголошене. Чи приймаємо ми Біблію як голос Божий? Якби ми розуміли важливість цього Слова, з яким тремтінням розгортали б його, з якою ревністю досліджували б його Заповіді! Читання Святого Письма і розмірковування над ним сприймалося б нами як аудієнція у Всевишнього. {ВНО 134.2}

Боже Слово — це вістка, якій ми повинні коритися, яку потрібно ретельно досліджувати, щоб охоче приймати істини, записані як повчання для тих, хто досягне останніх століть. Ним у жодному разі не можна нехтувати задля будь-якої іншої книги..."