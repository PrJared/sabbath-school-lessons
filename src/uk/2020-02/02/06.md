---
title:  Розпочинаючи вивчення Біблії з вірою
date:   09/04/2020
---

`Прочитайте Євр. 11:3, 6. Чому віра настільки важлива в розумінні Бога і Його Слова? Чому без віри неможливо догодити Богові?`

Справжнє навчання відбувається в контексті віри. Саме вроджена віра дитини щодо своїх батьків дає їй змогу вивчати нове. І саме довірливі стосунки спрямовують дитину у вивченні фундаментальних аспектів життя і любові. Отже, знання і розуміння виникають із люблячих і довірливих взаємин.

Подібно до цього, хороший музикант віртуозно виконує музичний твір не тільки тоді, коли він майстерно володіє технічними навичками, які сприяють грі на інструменті, а й коли проявляє любов до музики, композитора та інструмента.

Отож ми правильно розуміємо Біблію, якщо вивчаємо її не зі скептичним ставленням і методологічними сумнівами, а в дусі любові й віри. Апостол Павло писав: «Без віри неможливо догодити Богові» (Євр. 11: 6). Отже, необхідно вивчати Біблію з вірою, усвідомлюючи її надприродне походження, а не сприймати її як книгу, написану виключно людьми.

Адвентисти сьомого дня ясно висловили свою позицію щодо надприродного походження Святого Письма в першому положенні віровчення: «Святе Письмо Старого і Нового Завітів є Слово Боже, письмово передане Божественним натхненням. Богонатхненні автори виголошували й записували його, спонукувані Святим Духом. Завдяки цьому Слову Бог передав людині необхідні для спасіння знання. Біблія – це верховне, авторитетне та безпомилкове об'явлення Його волі.

Вона є мірилом характеру, випробуванням досвіду, авторитетним викладом доктрин і достовірним повідомленням про дії Бога в історії нашого світу (Псал. 119:105; Прип. 30:5, 6; Ісаї 8:20; Івана 17:17; 1 Сол. 2:13; 2 Тим. 3:16, 17; Євр. 4:12; 2 Петра 1:20, 21)» (На початку було Слово. 2019. С. 20).

`Чого позбавляють себе люди, вивчаючи Святе Письмо без віри? Чому віра не сліпа? На чому ґрунтується наша віра і чому вона все ще є обов'язковою для осягнення біблійних істин?`

#### Додаткове читання: Вибрані цитати Эллен Уайт

"Бог дозволив, щоб на світ вилилися потоки світла у вигляді відкриттів у галузі науки й мистецтва, але навіть найвизначніші уми, намагаючись з’ясувати відношення між знаннями і відкриттями, потрапляють у безвихідь, якщо вони не керуються в своїх дослідженнях Словом Божим. {ВБ 489.1}

Людські знання як в матеріальній, так і в духовній сфері є неповними та поверховими, тому що чимало людей неспроможні узгодити свої наукові погляди з біблійними твердженнями. Декотрі приймають людські теорії та здогадки за наукові факти і думають, що Слово Боже слід випробовувати «фальшивим знанням» (1Тим.6:20), Творець і Його справи недоступні їхньому розумінню, і оскільки вони не можуть пояснити їх законами природи, то біблійна історія залишається для них недостовірною. Ті, що сумніваються в достовірності Старого й Нового Завітів, дуже часто йдуть ще далі і починають сумніватися в існуванні Бога, приписуючи Його безмежну силу природі. А знявшись з якоря віри, вони розбиваються об скелі невір’я. {ВБ 489.2}

Таким чином багато хто втрачає віру і стає полоненим сатани. Люди хочуть бути мудрішими за свого Творця; людська філософія намагається дослідити і пояснити таємниці, які не будуть відкриті навіть у вічності. Якби люди намагалися пізнати те, що Бог відкрив їм про Себе і Свої наміри, то отримали б таке пізнання про славу, велич і силу Єгови, що зрозуміли б власну нікчемність і були б задоволені тим, що відкрите їм і їхнім дітям. {ВБ 489.3}"