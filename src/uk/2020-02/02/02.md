---
title:  Біблія як Божественне об'явлення
date:   05/04/2020
---

`Прочитайте 2 Петра 1:19-21. Як Петро висловлює своє переконання щодо походження біблійної пророчої вістки?`

Біблія не схожа на жодну іншу книгу. Апостол Петро повідомляє: пророки були керовані Святим Духом таким чином, що зміст їхньої вістки походив від Бога. На відміну від хитрих вигадок (див. 2 Петра 1:16), пророча вістка Біблії має Божественне походження, тому істинна й гідна довіри.

Цю вістку «від Бога звіщали мужі, натхнені Святим Духом» (2 Петра 1:21). Бог трудився в процесі передачі об'явлення (одкровення), розкриваючи Свою волю обраним людям.

Безпосереднє словесне спілкування між Богом і певними людьми – незаперечний біблійний факт. Тому Біблія має особливий Божественний авторитет, і, тлумачачи Писання, нам необхідно пам'ятати про це. Книги Біблії названі «Святими Писаннями/ Святим Писанням» (Римл. 1:2; 2 Тим. 3:15), оскільки їхнім безпосереднім Автором був Бог.

Книги Біблії дані нам із практичною метою. Про них сказано: «Усе Писання богонатхненне й корисне для навчання, для докору, для виправлення, для виховання в праведності, щоб Божа людина була досконала, на всяке добре діло готова» (2 Тим. 3:16, 17).

Ми також потребуємо допомоги Святого Духа, щоб застосувати у своєму житті істини, відкриті нам Богом у Його Слові. Згідно зі словами апостола Петра, тлумачення Божого Слова як Божественного об'явлення – це не питання особистої думки людини. Ми потребуємо Святого Духа, аби правильно зрозуміти значення Божого Слова.

Святе Письмо повідомляє: «Бо не чинить нічого Господь Бог, не виявивши таємниці Своєї Своїм рабам пророкам» (Амоса 3:7). Біблійні слова, що означають «об'явлення» (у його різних формах), виражають таку ідею: щось досі приховане тепер розкрите, очевидне і стало відомим. Ми, люди, потребуємо об'явлення, адже є грішними істотами, розділеними з Богом через наше беззаконня, тому залежні від Нього в пізнанні Його волі.

`Іноді буває важко дотримуватися настанов Біблії в усьому, навіть якщо ми віримо в її Божественне походження. Що ж станеться, якщо ми почнемо ставити під сумнів її Божественне походження?`

#### Додаткове читання: Вибрані цитати Эллен Уайт

"Ми маємо бути вдячними за правдиве слово пророцтва, тому що ніхто з нас не повинен бути ошуканим. Відомо, що у світі існує чимало домислів та єресей, в той час як ми прагнемо до істини. Щоб набути правдиве знання, потрібно дбайливо для себе особисто досліджувати істину. Цього неможливо осягнути, просто читаючи Писання. Потрібно порівнювати різні уривки Писання. Ми повинні вивчати Писання просто для себе особисто, щоб не збитися з правильного шляху. І хоча чимало людей таки збиваються з дороги, оскільки існує велика кількість різних учень, але істина все ж таки одна. До вас підходитимуть із претензіями на знання істини, але ви маєте перевагу вивчати її самостійно. {ЗІХ 102.2}

«Звертайтеся до закону й свідоцтва! Якщо вони не так кажуть, як це, то немає для них зорі ранньої!» (Ісая 8:20). Нам потрібно познайомитися з Писанням особисто, аби знати правдиву причину надії, що живе в нас. {ЗІХ 102.3}"

Боже Слово — велика виховна книга. Хоч безліч людей заявляють, що поважають її, проте віддають перевагу іншим книгам. Таким чином людський розум підноситься над Божественним... Якби до Слова Божого ставилися належним чином, тобто як до голосу Божого, зверненого до людей, як до джерела будь-якої мудрості, будь-якої істини і будь-якої справжньої освіти, тоді діти, молодь, батьки зробили б його не тільки предметом вивчення, а й своїм учителем та дороговказом, аби Бог «у доброті до нас в Ісусі Христі в майбутніх віках міг показати надзвичайно велике багатство Своєї благодаті» (Ефес. 2:7)... {ЦДБ 123.3}