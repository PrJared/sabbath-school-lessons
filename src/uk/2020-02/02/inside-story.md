---
title:  Місіонерська історія
date:   10/04/2020
---

#### Хрещення трьох філіппінок на Кіпрі

_Ендрю Мак-Чесні, Адвентистська місія_

Іоланда Малла – філіппінка, що працює хатньою робітницею на Кіпрі, виявила, що її подруга Беатріс позначила її в онлайн-трансляції адвентистської проповіді у фейсбуці.

Іоланда познайомилася з Беатріс – філіппінською хатньою робітницею, що працює в Ізраїлі, кілька років тому, коли вони обидві працювали в Тайвані. Іоланда згадала, що Беатріс нещодавно прийняла хрещення в Ізраїлі.

«Чому ти стала адвентисткою сьомого дня?» – запитала вона її у фейсбуці.

«Тут я почуваюся комфортно, – відповіла Беатріс. – Просто переглянь відео, яке я тобі надіслала, і ти все зрозумієш».

Іоланда почула проповідь про те, як Бог при творінні відділив сьомий день і заповів Своєму народу дотримуватися суботи разом із Десятьма Заповідями, закликаючи до дотримання суботи і в Новому Завіті. Іоланда була здивована і звірила тексти проповіді з Біблією. Вона переконалася, що субота – це святий день.

«Чому я, відвідуючи так багато церков, ніколи не чула, щоб пастор проповідував про суботу? – здивувалася вона. – Чому більше ніхто не проповідує про суботу?» Жінка зателефонувала Беатріс.

«Ця проповідь відкрила мені очі, – сказала вона. – Я хочу знайти церкву, яка дотримується суботи, але де мені знайти її на Кіпрі? » Беатріс допомогла Іоланді знайти номер телефону Броніслава Мирилова – президента Адвентистської церкви на Кіпрі. Іоланда зателефонувала йому, і він дав їй адресу церкви в Лімасолі – місті, у якому вона жила.

Іоланда почала відвідувати Малу групу з вивчення Біблії, яка збиралася по неділях. Незабаром вона запросила кузину, Мішелін, також хатню робітницю на Кіпрі, скласти їй компанію. Потім жінка запросила на курси ще одну хатню робітницю з Філіппін – Марію.

Однак Марія доглядала за літньою жінкою, яка потребувала цілодобового догляду, і тому не могла залишити будинок.

«Це не проблема, – відповіла Маріца Мирилова, дружина президента церкви, що звершує служіння біблійного працівника. – Ми можемо вивчати уроки онлайн у фейсбуці».

Через деякий час Іоланда, Мішелін і Марія прийняли хрещення.

«Залучення друзів до Ісуса – це природний результат пізнання Ісуса, – каже 42-річна Іоланда, мати-одиначка, яка досі працює на Кіпрі, щоб забезпечувати своїх двох синів на Філіппінах. – Незважаючи на те, що моя сім'я була зруйнована, у мене є сили жити й працювати далі, допомагаючи дітям, тому що тепер у мене є надія», – сказала вона.

Частина приношень тринадцятої суботи в цьому кварталі допоможе побудувати нове приміщення церкви та центр впливу в Нікосії, Кіпр.
