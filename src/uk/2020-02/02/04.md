---
title:  Записане Слово Боже
date:   07/04/2020
---

`«І промовив Господь до Мойсея: “Напиши собі слова, бо згідно з цими словами склав Я заповіта з тобою та з Ізраїлем”» (Вих. 34:27). Чому Бог наказав Мойсеєві записати ці слова, а не просто переказати їх народу? У чому очевидна перевага записаного Слова?`

Бог, Який говорить зі Своїм творінням і створив людську мову, наділяє обраних людей здатністю передавати істини Божественного об'явлення і богонатхненні думки надійним і достовірним способом. Тому не дивно, що Бог звелів біблійним авторам передати Його настанови й об'явлення в письмовому вигляді.

**Що вказані тексти повідомляють про записане об'явлення?**

`Вих. 17:14; 24:4`

`І. Нав. 24:26`

`Єрем. 30:2`

`Об'явл. 1:11,19; 21:5; 22:18, 19`

Чому Бог звелів, щоб Його об'явлення було записане? Відповідь очевидна: щоб люди його не забули. Записані біблійні слова є постійним орієнтиром, який спрямовує нас до Бога і Його волі. Записаний документ краще зберігається, він надійніший за усні послання, які необхідно неодноразово переказувати. Записане Слово можна копіювати, що робить його доступнішим більшій кількості людей, порівняно з усним. І, нарешті, записані слова можуть бути прочитані незліченною кількістю читачів у різних місцях і на різних континентах, і стати благословенням для багатьох наступних поколінь. І навіть якщо люди самотужки не спроможні його прочитати, інші можуть зробити це для них.

#### Додаткове читання: Вибрані цитати Эллен Уайт

"Але навіть тоді Він не довірив Свої Заповіді пам’яті народу, здатного забувати його вимоги, але написав їх на кам’яних таблицях. Таким чином Бог подбав про те, щоб позбавити Ізраїль усякої змоги змішувати язичницькі традиції з Його святими Постановами, Його вимоги — з людськими обрядами і звичаями. Однак Бог не обмежився лише тим, що дав людям Десять Заповідей. {ПП 339.1}

Оскільки народ виявляв здатність легко піддаватись спокушенню, Господь вирішив не залишати без своєї охорони жодної лазівки, через яку могла б увійти спокуса. Мойсей отримав Повеління записати суди та закони, дані йому Богом, з докладним поясненням вимог. Ці вказівки про обов’язки людини щодо Бога, одне до одного та до чужинців були нічим іншим, як принципами, покладеними в основу Десяти Заповідей, прокоментованими і поданими настільки зрозуміло, що була усунена можливість будь-якої помилки. Вони призначені для того, щоб оберігати святість Десяти Заповідей, написаних на кам’яних таблицях. {ПП 339.2}

Якби людина виконувала Божий Закон, який був даний Адамові після гріхопадіння, якого дотримувались Ной і Авраам, то не виникло б жодної необхідності в обряді обрізання. І якби нащадки Авраама дотримались Заповіта, символом якого було обрізання, вони ніколи не впали б в ідолопоклонство і їм не довелося б зазнати єгипетського рабства; вони зберігали б Божий Закон у серцях, і не виникло б жодної необхідності проголошувати його на Синаї або писати на кам’яних таблицях. Якби народ втілював у життя принципи Десяти Заповідей, тоді не було б потреби в додаткових Постановах, даних Мойсееві. {ПП 339.3}"

"Саме Христос звелів апостолові записати те, що йому було відкрите. «Те, що бачиш, ... Отож, напиши, що ти побачив, і те, що є, і те, що має статися після цього. Таємниця семи зірок, які ти бачив у Моїй правиці, та семи золотих світильників така: сім зірок — це ангели семи церков, а сім світильників, які ти бачив, — це сім церков» (Об’явл.1:11, 18-20). {ДА 401.5}

Христос зображений як Той, Який ходить між золотими свічниками. Так символічно представлено Його відношення до церков. Він підтримує постійний зв’язок зі Своїм народом. Він знає їхній справжній стан. Він спостерігає за порядком, благочестям, посвяченістю своїх дітей. Хоч Він Первосвященик і Посередник у небесній святині, проте водночас зображений як Той, Хто ходить серед Своїх церков на землі. Невтомно, з невсипущою пильністю Він спостерігає за тим, чи не тьмяніє й не гасне світло когось із Його вартових. Якби свічники були полишені на людську опіку, мерехтливий вогонь міг би ослабнути й погаснути. Але Він — правдивий Сторож у Господньому домі, правдивий Вартовий у дворах храму. Його постійна турбота й підкріпляюча благодать є джерелом життя та світла. {ДА 402.2}"