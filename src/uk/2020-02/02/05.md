---
title:  Паралель між Христом і Святим Письмом?
date:   08/04/2020
---

`Прочитайте Івана 1:14; 2:22; 8:31, 32; 17:17. Яку паралель ви бачите між Ісусом – Божим Словом, Яке стало тілом, і Писанням, записаним Божим Словом?`

Існує паралель між Словом Божим, Яке стало тілом (Ісусом Христом) і записаним Словом Божим (Святим Письмом). Як Ісус був надприродним чином зачатий від Святого Духа, але народжений від жінки, так і Святе Письмо має надприродне походження, але передане людьми.

Ісус Христос став Людиною в часі і просторі. Він жив у певну епоху і в певному місці. Однак цей факт не применшує Його Божественності і не робить Його тільки історичною особою. Ісус – єдиний Викупитель для всіх людей у всьому світі й у всі часи (див. Дії 4:12). Також і Боже записане Слово – Біблія – було дане в певний час і в певній культурі. Як Христос, Біблія не обмежена часом або місцем, навпаки, вона об'єднує всіх людей по всьому світу.

Відкриваючи Себе, Бог опускається до рівня людини.

Людській природі Ісуса притаманні людські немочі як наслідок деградації людства після гріхопадіння протягом чотирьох тисяч років. Однак Він був безгрішний.

Мова Біблії – людська мова, а не якась «ідеальна, суперлюдська», якою не говорять і яку не можуть зрозуміти.

Хоч будь-яка мова має певні обмеження, Творець людства і його мови здатний передати Свою волю людям достовірним способом, не вводячи нас в оману.

Безумовно, Ісус Христос і Святе Письмо не є повністю ідентичними. Біблія – це не втілення Бога, і Бог – не книга. Бог в Ісусі Христі став Людиною. Ми любимо Біблію, тому що поклоняємося Спасителю, про Якого написано на її сторінках.

Біблія – унікальний і нероздільний Божественно-людський союз. Еллен Уайт ясно розуміла це, написавши: «Однак Біблія загалом є союзом Божественного і людського, оскільки істини, дані Богом, висловлені в ній людською мовою. Такий союз існував і в сутності Христа, Котрий був Сином Божим і Сином Людським. Отже, біблійний текст: «І Слово стало тілом і перебувало між нами» (Івана 1:14) можна застосувати як щодо Біблії, так і щодо Христа» (Е. Уайт. Велика боротьба. С. v. 4).

`Чому основою нашої віри повинно бути Святе Письмо? Наскільки це важливо?`

#### Додаткове читання: Вибрані цитати Эллен Уайт

Божий Син принизив Себе, аби піднести грішних. Для цього Він залишив небесні світи, дев’яносто дев’ять люблячих Його, і прийшов на нашу землю, де «Він був поранений за наші гріхи, за наші провини Він мучений був» (Ісаї 53:5). Ісус у всьому уподібнився Своїм братам. Він прийняв наше тіло. Він знав, що таке голод, спрага і втома. Він підкріплявся їжею, відновлював сили у сні. Він був чужинцем і приходьком на землі, — жив у світі, однак був не від світу; спокушуваний і випробовуваний подібно до людей, однак провадив безгрішне життя. Ніжний, чуйний, співчутливий, завжди уважний до інших, Він відкривав характер Бога. «Слово стало тілом, і перебувало між нами... повне благодаті й істини» (Йоан.1:14). {ДА 324.2}

Вірою постійно споглядаючи Ісуса, ми будемо змінюватися. Бог дасть найдорогоцінніші відкриття Своєму голодному і спраглому народові. Люди зрозуміють: Христос — особистий Спаситель кожного. Живлячись Його Словом, вони зрозуміють, що це Слово — дух і життя. Слово руйнує тілесну земну природу і дає нове життя в Ісусі Христі. До такої душі Святий Дух приходить як Утішитель. Через перетворювальну дію Його благодаті в учнях відтворюється Божий образ і вони стають новим творінням. Любов приходить на зміну ненависті, і серце змінюється за Божественною подобою. Ось що значить «жити кожним словом, що походить з уст Божих».21 Ось що значить їсти хліб, який сходить з Небес. {ХНС 367.1}