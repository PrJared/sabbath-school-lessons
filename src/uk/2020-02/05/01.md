---
title:  Тільки Писання – Sola Scriptura
date:   25/04/2020
---

### Біблійні тексти для дослідження
1 Кор. 4:1-6; Тита 1:9; 2 Тим. 1:13; Марка 12:10, 26; Луки 24:27, 44, 45; Ісаї 8:20.

> <p>Пам’ятний вірш</p>
> «Бо Слово Боже живе й діяльне, гостріше від усякого двосічного меча: воно проникає аж до поділу душі й духа, суглобів і мозку кісток, судить думки й наміри серця» (Євр. 4:12).

Протестантське гасло Sola Scriptura – «Тільки Біблія» – звеличило Святе Письмо як єдиний стандарт і джерело богослов'я. На відміну від римо-католицького богослов'я, яке підкреслювало значущість як Писання, так і традицій, протестантська віра робила акцент на слові «тільки» – тільки Біблія є остаточним авторитетом у питаннях віри та вчення.

Саме Святе Письмо наділило протестантську Реформацію рішучою силою й авторитетом у її протесті проти Риму та його омани, які століттями насаджали в уми людей. На противагу алегоричному тлумаченню Писання, коли в біблійному тексті знаходили безліч різних значень, протестантські реформатори підкреслювали важливість історико-граматичного тлумачення Біблії, при якому особливу увагу приділяють граматичному й буквальному значенням біблійного тексту.

Цього тижня ми докладно розглянемо принцип Sola Scriptura, який передбачає деякі фундаментальні принципи тлумачення біблійного тексту, що є необхідною умовою для правильного розуміння Божого Слова. Ми, протестанти, повинні ставитися до Біблії як до найвищого доктринального авторитету.

#### Додаткове читання: Вибрані цитати Эллен Уайт

"Учення Лютера привернуло до себе увагу мислячих людей у всій Німеччині. Із його проповідей і творів виходило світло, котре будило й освічувало свідомість тисяч людей. Жива віра зайняла місце мертвого формалізму, в якому так довго перебувала Церква. Із кожним днем народ втрачав віру в римські забобони. Стіна упередженості впала. Слово Боже, яким Лютер випробовував усяке вчення і твердження, як двосічний меч прокладало собі шлях до людських сердець. Усюди пробуджувалося прагнення до духовного прогресу. Скрізь відчувалися такий голод і спрага за праведністю, яких не було вже багато століть. Погляди людей, так довго спрямовані на людські обряди і земних заступників, тепер у вірі й покаянні звернулися до Христа і притому розп’ятого. {ІВ 295.3}

Але Господь бажає, щоб істини Його Слова відкривались Його народові вже тепер, у земному житті. Існує лише одна дорога до цього пізнання: через освячення Святим Духом, про що сказано: «А Бог відкрив це нам Духом Своїм, бо Дух досліджує все, навіть Божі глибини» (1Кор.2:10). Спаситель обіцяв Своїм учням і послідовникам: «Коли ж прийде Він, Дух істини, то наставить вас на всяку істину… бо візьме з Мого і звістить вам» (Йоан 16:13—14). {ДХ 83.4}