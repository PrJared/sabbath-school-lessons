---
title:  Святе Письмо пояснює саме себе
date:   29/04/2020
---

Лише завдяки цілісності, яка лежить в основі Писання, Біблія може тлумачити саму себе. Без такої цілісності Боже Слово не могло б проливати світло на власне значення, адже насправді одна частина Писання тлумачить інші частини, стаючи ключем до їх розуміння.

`Прочитайте Луки 24:27, 44, 45. Як Ісус посилається на Писання, щоб пояснити Свою місію? Як ми, за прикладом Христа, можемо використовувати Слово Боже?`

Коли ми дозволяємо Святому Письму самому тлумачити себе, Біблія проливає подальше світло на попередні тексти. Тим самим ми не просто довільно підбираємо біблійні вірші, щоб довести свою думку. Спочатку необхідно ретельно проаналізувати контекст уривка, що досліджується. Далі, крім безпосереднього контексту до і після уривка, потрібно розглянути контекст усієї книги. Апостол Павло писав: «А все, що раніше було написане, написане для нашого навчання» (Римл. 15:4), тому потрібно досліджувати всі тексти Святого Письма, що розкривають цю тему.

«Біблія сама себе пояснює. Для цього необхідно один біблійний текст порівнювати з іншим. Навчіть своїх учнів бачити цілісність Біблії, її взаємозв'язаність. Допоможіть відкрити центральну, величну тему Біблії — первісний Божий план щодо світу, виникнення великої боротьби та процес викуплення» (Е. Уайт. Виховання. С. 190).

Порівнюючи два тексти, важливо досліджувати все, що Біблія говорить із цього приводу. Якщо є змога, потрібно вивчати Біблію мовою оригіналу або вибрати якісний біблійний переклад, який передає той самий зміст, що і в оригінальному грецькому або єврейському тексті. Хоча знання мов оригіналу не є обов'язковим для розуміння Біблії, воно може допомогти краще осягнути зміст Святого Письма. Якщо такої змоги немає, вивчення Біблії з молитвою й вірою в покорі та з бажанням виконувати написане принесе свої плоди.

`Якщо під час вивчення доктрини про стан мертвих зосередитися лише на декількох вибраних уривках і знехтувати іншими, це може призвести до неправильного розуміння теми. Яких висновків ми можемо дійти? Наскільки важливо досліджувати всі тексти Біблії щодо конкретного питання, щоб якнайкраще зрозуміти біблійне вчення?`

#### Додаткове читання: Вибрані цитати Эллен Уайт

У Верії Павло знайшов євреїв, які мали бажання досліджувати проповідувані їм істини. Лука пише про них: «Ці були шляхетніші від тих, що в Солуні. Вони прийняли слово з усією ревністю, щодня досліджуючи Писання, чи так воно є. Тож багато хто з них увірували, і чимало з грецьких шляхетних жінок та чоловіків». {ДА 159.1}

Верійцям були притаманні широта поглядів і неупередженість. Вони бажали дослідити, наскільки правдивим було вчення, котре проповідували апостоли. Вони вивчали Біблію не з цікавості, але щоб дізнатися, що в ній написано про обітованого Месію. Верійці щодня досліджували богонатхненне Слово і коли порівнювали один текст з іншим, небесні ангели були поряд з ними, просвічуючи уми та переконуючи серця. {ДА 159.2}

"У Своєму Слові Бог дав достатньо доказів Свого божественного характеру. Великі істини щодо нашого спасіння тут викладені дуже чітко. За допомогою Святого Духа, обіцяного всім, хто щиро шукає Його, кожна людина може самостійно зрозуміти ці істини. Бог дав людям тверду основу, на якій вони можуть будувати свою віру. {ВБ 493.2}

Хоч Бог дав достатньо підстав для віри, Він ніколи не усуне всіх причин для невір’я. Хто шукає гачків, щоб чіпляти на них свої сумніви, неминуче знайде їх. І ті, хто відмовляється прийняти Слово Боже і підкоритися йому доти, поки не будуть усунені всі перешкоди і сама можливість для сумніву, ніколи не прийдуть до світла. {ВБ 494.1}