---
title:  Святе Письмо як головне мірило
date:   26/04/2020
---

Адвентисти сьомого дня завжди вважали себе християнами, які ґрунтують свою віру лише на Біблії. Стверджуючи духовний принцип Sola Scriptura, ми тим самим визнаємо унікальний авторитет Божого Слова. Принцип «Тільки Біблія» є головним мірилом нашого богослов'я, вищим авторитетом для нашого життя і вчення. Інші джерела, такі як релігійний досвід, людський розум або традиції, повинні бути повністю підпорядковані Біблії. Принцип Sola Scriptura виключає існування стандартів тлумачення, що виходять за межі Біблії.

`Прочитайте 1 Кор. 4:1-6. Зверніть увагу на вірш 6, у якому Павло радить, щоб ми навчилися думати («міркувати» у перекладі О. Гижі) «не більше від того, що написано». Чому це настільки важливо для нашої віри?`

Думати не більше від того, що написано, не означає не брати до уваги інформації з інших галузей досліджень, таких як біблійна археологія або історія. Вони можуть пролити додаткове світло на деякі деталі й особливості історичного фону біблійного тексту, допомагаючи краще зрозуміти його.

Це також не виключає звернення до інших ресурсів у процесі вивчення Біблії, таких як книги, словники, енциклопедії, коментарі. Однак для правильного тлумачення Біблії пріоритетним джерелом має бути сам її текст. Інші думки слід ретельно аналізувати з погляду Святого Письма.

Застосовуючи принцип Sola Scriptura, ми стверджуємо: для вирішення розбіжностей, які виникають під час тлумачення основ нашої віри, тільки Біблія має авторитет, що перевершує всі інші джерела й церковні традиції і виступає їхнім суддею. Нам потрібно думати не більше від того, що написано в Біблії (в 1 Кор. 4:6 слово «більше» від др. – гр. хюпер – «замість, за межами»). Справжнє християнство і переконлива євангельська проповідь ґрунтуються на твердому переконанні в авторитеті Священного Писання.

Мартін Лютер говорив: «Тільки Святе Письмо є паном господарем усіх записаних на землі вчень і доктрин» (MartinLuther.Luther'sWorks. Vol. 32: Careerof the ReformerII, ed. Jaroslav Jan Pelikan, Hilton C. Oswald, and Helmut T. Lehmann.Vol. 32. 1999. РP. 11, 12).

`Прочитайте Дії 17:10, 11. Що в цих віршах говориться про перевагу шукати непорушну істину саме у Святому Письмі?`
