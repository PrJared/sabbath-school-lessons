---
title:  Цілісність Біблії
date:   27/04/2020
---

Сама Біблія проголошує, що «усе Писання богонатхненне» (2 Тим. 3:16) і що «жодне пророцтво в Писанні не постає з власного тлумачення. Бо пророцтво ніколи не було з волі людини, але від Бога звіщали мужі, натхнені Святим Духом» (2 Петра 1:20, 21). Переконані, що Бог є головним Автором Біблії, ми можемо стверджувати: між різними частинами Біблії в ключових питаннях існує фундаментальна єдність і гармонія.

`Прочитайте Тита 1:9 і 2 Тим. 1:13. Чому цілісність Біблії така важлива для нашої віри?`

Тільки завдяки внутрішній цілісності, що походить від Божественного натхнення, Біблія може тлумачити саму себе. Якби вона не мала такої всеосяжної єдності у своєму вченні, ми не могли б досягнути гармонії в доктринальних питаннях. Без цілісності Біблії Церква не змогла б відрізнити істину від омани та єресі. Вона не мала б підстав для застосування дисциплінарних заходів для виправлення тих, хто ухилився від Божої істини. Святе Письмо втратило б свою переконливу й визвольну силу.

Ісус і біблійні автори приймали цілісність Писання, що ґрунтується на його Божественному походженні. Це виражалося в їхньому звичаї цитувати відразу кілька книг Старого Завіту як рівнозначних і гармонійних. Наприклад, апостол Павло в Римл. 3:10-18 використовує тексти з Екл. 7:20; Ісаї 59:7, 8.

Автори Біблії вважали Святе Письмо неподільним, послідовним і цілісним, у якому головні теми отримують подальший розвиток на сторінках усієї Біблії. Між Старим і Новим Завітами немає суперечностей. Новий Завіт не містить нової Доброї вістки чи нової релігії. Старий Завіт розкривається в Новому Завіті, а Новий Завіт ґрунтується на Старому Завіті. Отже, між двома Завітами існує такий взаємозв'язок, за якого вони проливають світло один на одного.

Цілісність Біблії передбачає, що ми повинні враховувати все викладене у Слові Божому щодо досліджуваної біблійної теми, а не будувати наше вчення на окремих, вирваних з контексту віршах.

`Як ми повинні діяти, знаходячи в Біблії тексти чи ідеї, що здаються нам суперечливими? Що потрібно робити для вирішення цієї проблеми?`

#### Додаткове читання: Вибрані цитати Эллен Уайт

Історія Старого Завіту була написана для користі майбутніх поколінь. Уроки Нового Завіту також необхідні. Тут Христос знов постає як Наставник, Котрий веде Свій народ до пізнання небесної мудрості, до утвердження в праведності, яка сформує характер за Божественною подобою. Як старозавітні, так і новозавітні Писання навчають принципів послуху Божим Заповідям, бо це умова отримання життя, сумірного з життям Божим, адже через послух ми стаємо учасниками Божої природи, навчаючись уникати морального розтління, що у світі. Тому приписи Слова Божого слід вивчати, його Заповідям — коритися, його цінніші за золото принципи — втілювати в повсякденне життя. {ЦДБ 253.5}