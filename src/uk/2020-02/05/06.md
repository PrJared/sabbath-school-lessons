---
title:  Sola Scriptura та праці Еллен Уайт
date:   30/04/2020
---

`Прочитайте Ісаї 8:20. Чому завжди важливо звертатися до біблійного «Закону й свідоцтва» як до мірила нашого віровчення? Як це стосується служіння пророків, чиї праці не увійшли до канону Біблії?`

Згадуючи перед людьми принцип _Sola Scriptura_ («Тільки Біблія»), адвентисти сьомого дня неминуче стикаються з питанням: «Як співвідносяться зі Святим Письмом праці Еллен Уайт — натхненної Богом вісниці для народу Останку?» Навіть побіжне читання праць Еллен Уайт ясно показує, що Біблія була для неї основою, осередком її думок і богослов'я. Еллен Уайт постійно стверджувала, що Біблія є найвищим авторитетом, абсолютним мірилом і стандартом для всіх учень, віри та практичного життя (див. Велика боротьба. С. 595). Крім того, вона ясно дотримувалася протестантського принципу _Sola Scriptura_ (див. Велика боротьба. С. 9).

На думку самої Еллен Уайт, її праці, порівняно з Біблією, були «меншим світлом, який веде чоловіків і жінок до більшого світла (тобто Біблії)» (Advent Review and Sabbath Herald. January 20. 1903). Читання її праць ніколи не замінювало серйозне вивчення Біблії. Ось що вона писала про це: «Ви погано знаєте Святе Письмо. Якби ви поставили собі за мету вивчити Слово Боже, захотіли б відповідати біблійним нормам і прямували до християнської досконалості, то вам не знадобилися б Свідчення. Однак саме тому, що ви нехтували богонатхненною Книгою, Господь спробував досягнути ваших сердець простими, прямими свідченнями» (Е. Уайт. Свідчення для Церкви. Т. 2. С. 605).

Отож її праці необхідно цінувати. Вони також натхненні Богом, як і праці біблійних авторів, проте виконують іншу функцію. Праці Еллен Уайт не є доповненням до Біблії, вони підпорядковуються Святому Письму. Еллен Уайт ніколи не прагнула, щоб її праці зайняли місце Писання, навпаки, вона вважала Біблію єдиним мірилом віри і життя.

`Поміркуйте над тим, який неймовірний дар ми маємо завдяки служінню Еллен Уайт. Як нам ще більше цінувати її праці, усвідомлюючи, що це менше світло, котре веде до більшого?`

#### Додаткове читання: Вибрані цитати Эллен Уайт

Засоби боротьби сатани проти Бога і Його Слова не змінилися; диявол завзято бореться й сьогодні проти Святого Письма, щоб воно не було дороговказом у житті людини, як і в XVI ст. У наш час все більш помітне відхилення від учення і постанов Біблії, відчувається необхідність повернення до великого протестантського принципу — Біблія і тільки Біблія як правило віри і мірило нашого обов’язку. Сатана все ще використовує різні засоби, щоб знищити релігійну свободу. Антихристиянська влада, яку відкинули протестанти у Шпеєрі, тепер з новою силою намагається відновити втрачені позиції. Єдина надія Реформації наших днів полягає в непохитній відданості Божому Слову, яка була виявлена у критичний для Реформації період. {ВБ 188.2}