---
title:  Ісус і Закон
date:   13/04/2020
---

`Прочитайте Матв. 5:17-20; 22:29; 23:2, 3. Про що говорить Ісус у цих текстах?`

Ісус навчав апостолів послуху Божому Слову і Закону. Немає жодного натяку на те, що Він брав під сумнів авторитет або актуальність Святого Письма. Навпаки, Христос постійно посилався на Біблію як на джерело Божественного авторитету. Садукеям Він сказав: «Помиляєтеся, не знаючи ані Писання, ані сили Божої» (Матв. 22:29). Ісус навчав: для розуміння істини недостатньо просто знати текст Біблії, украй важливо знати її Автора – Господа, Який є Істина.

`Що сказано в Матв. 22:37-40 про ставлення Ісуса до Закону Мойсея?`

Звертаючись до законника, Ісус узагальнює Десять Заповідей, даних на горі Синай близько 1500 років тому.

Христос звертається до Закону Десяти Заповідей і підносить його на найвищий рівень. Багато християн дійшли помилкового висновку: оскільки дана нова заповідь, отже, Закон Старого Завіту замінений Євангелієм Нового Завіту. Проте насправді все вчення Ісуса ґрунтувалося на Законі Старого Завіту. Христос розкрив і представив Закон більш повно, оскільки «на цих двох заповідях [узагальнення Десяти Заповідей, перші чотири з яких про стосунки людини з Богом, а наступні шість – про взаємини між людьми] тримається увесь Закон і Пророки» (Матв. 22:40 ). Отже, Ісус звеличує весь Старий Завіт, коли говорить «закон і пророки», – так тоді скорочено називали «закон, пророків і писання», тобто всі три частини Старого Завіту.

«Він [Христос] указував на Писання як на безперечний авторитет, і ми повинні наслідувати Його. Біблія має бути визнана Словом Предвічного Бога, кінцем усіх суперечностей та основою всієї віри» (Е. Уайт. Наочні уроки Христа. С. 39, 40).

`Як сім'я, філософія, культура чи інші авторитетні чинники можуть перешкоджати послуху Божому Слову?`

#### Додаткове читання: Вибрані цитати Эллен Уайт

"У Заповідях Свого святого Закону Бог дав досконале правило життя. Він об’явив, що до кінця часу цей Закон, в якому не зазнає зміни жодна риска або йота, залишатиметься обов’язковим для всіх людей. Христос прийшов прославити і звеличити Закон. Він показав, що Закон утверджений на широкій основі любові до Бога та людини, і послух Його Заповідям — обов’язок людини. Ісус власним життям дав приклад послуху Божому Законові. У Нагірній проповіді Він показав, що його вимоги виходять за межі зовнішніх учинків, поширюючись на думки і наміри серця. {ДА 347.1}

Поряд із дедалі зростаючою зневагою до Божого Закону панують огида до релігії, зростаюча пиха, любов до задоволень, непослух батькам, самодогоджання. Мислячі люди стурбовано запитують: що можна зробити, аби виправити це жахливе зло? Відповідь знаходиться в пораді Павла Тимофієві: «Проповідуй Слово». Тільки в Біблії можна знайти надійні принципи поведінки. У ній викладена Божа воля, виражена Божественна мудрість. Вона допомагає людині збагнути великі життєві проблеми. Для всіх, хто прислухається до її настанов, вона стане безпомилковим дороговказом; вона не дасть їм змарнувати життя на хибній дорозі. {ДА 347.3}"

"Говорячи про Закон, Ісус зауважив: «Я не руйнувати прийшов, але виконати». {НПЩЖ 40.1}

Його місією було «звеличити та прославити Закон» (Ісая 42:21). Він мав відкрити духовну природу Закону, показати вічність і незмінність його вимог і принципів. {НПЩЖ 40.2}

Ісус сказав: «Доки небо й земля не минеться, — ані йота єдина, ані жоден значок із Закону не минеться аж поки не збудеться все». Своїм власним послухом щодо Закону Спаситель показав його незмінність і довів, що за допомогою Його благодаті Закон можуть виконувати всі сини Адамові. На горі Він сповістив про те, що ані єдина йота не минеться із Закону, доки не збудеться все, що стосується роду людського, все, пов’язане з Планом спасіння. Він не навчає, нібито Закон буде колись скасований, але спрямовує погляди слухачів на межу існування, і запевняє: Закон збереже свою силу до того часу; тому ніхто не повинен думати, ніби Він прийшов скасувати постанови Закону. Доки існують небо і земля, будуть існувати і священні основи Божого Закону. Правда Його, як «гори високі» (Псал.36:6, англ.пер.), стане джерелом благословення, котре виливає свої води для зрошування землі. {НПЩЖ 40.3}"