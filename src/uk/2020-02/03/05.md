---
title:  Ісус, походження Біблії і біблійна історія
date:   15/04/2020
---

Ісус навчав, що Біблія – це Боже Слово, оскільки сказане в ній рівнозначне тому, що говорить Бог. Біблія бере свій початок від Бога і є головним авторитетом у кожному аспекті нашого життя. Господь діяв в історії, щоб через Біблію відкрити Свою волю людству.

Наприклад, у Матв. 19:4, 5 Ісус посилається на слова, записані Мойсеєм. Однак, цитуючи цей уривок, Христос каже: «Творець на початку створив їх чоловіком і жінкою... сказав: Тому залишить чоловік батька й матір». Замість того щоб сказати: «Писання говорить», Ісус проголошує: «Творець на початку створив їх чоловіком і жінкою... сказав», звертаючись до слова Творця, яке записав автор книги Буття. Тут Бог фактично представлений Автором цього твердження, хоч воно було записане Мойсеєм.

**Прочитайте вказані уривки. Як Ісус ставився до історичних осіб і подій, описаних у Біблії?**

`Матв. 12:3, 4`

`Марка 10:6-8`

`Луки 4:25-27`

`Луки 11:51`

`Матв. 24:38`

Ісус постійно згадує людей, місця і події, описані в Старому Завіті, як історично достовірні. Він посилається на розділи 1 і 2 книги Буття, згадує Авеля, Давида і Єлисея, виділяючи їх серед інших історичних особистостей. Він неодноразово говорить про страждання пророків давнини (див. Матв. 5:12; 13:57; 23:34-36; Марка 6:4). У Своїй вістці застереження Ісус описує часи Ноя: «Бо так, як у ті дні перед потопом їли й пили, одружувалися і виходили заміж – аж до того дня, як Ной увійшов у ковчег, і ніхто не знав; аж ось прийшов потоп і забрав усіх, – таким буде прихід Сина Людського» (Матв. 24:38, 39). Наведений текст указує на те, що Ісус згадував великий день Божого суду як історичну подію.

`Сам Ісус згадував окремих біблійних особистостей як таких, що реально існували в історії людей. Чому сьогодні багато хто, зокрема й християни, заперечують їх існування? Що це говорить про силу сатанинської омани і як нам уникнути цієї пастки?`
