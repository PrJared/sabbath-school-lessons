---
title:  Так написано
date:   12/04/2020
---

Хрещення Ісуса Іваном Хрестителем ознаменувало початок служіння Спасителя. Після цього Дух Святий повів Ісуса в пустелю юдейську, де Його, ослаблого фізично, спокушував сатана.

`Прочитайте Матв. 4:1-11. Як Ісус протистояв спокусам сатани в пустелі? Що ми дізнаємося про Біблію з цієї розповіді?`

Під час першої спокуси, коли диявол підбурював Ісуса перетворити каміння на хліб, щоб вгамувати голод, Він відповів: «Написано: Не самим хлібом житиме людина, але кожним словом, що виходить з Божих уст» (Матв. 4:4). Ісус указує на живе Слово як абсолютне Божественне джерело, підтверджуючи авторитет Писання. Під час другої спокуси сатани, який запропонував земну владу і славу, Ісус відповів: «Написано: Господеві Богу своєму поклонятимешся і Йому єдиному служитимеш!» (Матв. 4:10; Луки 4:8). Христос нагадує нам, що справжнє поклоніння зосереджене лише на Богові і що послух Його Слову і є справжнім поклонінням. І, нарешті, у спокусі самовпевненістю Ісус відповідає: «Ще написано: Не спокушуватимеш Господа, Бога свого» (Матв. 4:7; Луки 4:12).

У всіх трьох спокусах Ісус відповідає словом: «Написано».

Він звертається безпосередньо до Божого Слова, щоб відбити нападки і зваблювання сатани. Тут викладений важливий урок для всіх нас: Біблія і лише Біблія є абсолютним еталоном і основою нашої віри.

Так, Біблія і тільки Біблія була засобом захисту Христа від нападок противника. Ісус – Бог – протистояв сатані, повністю покладаючись на Слово Боже.

У цьому протистоянні Ісус не висловлював Своєї думки, не висував складних аргументів чи погроз, а звертався до простих і глибоких слів Святого Письма. Для Христа Писання мало величезний авторитет і найбільшу силу. Отже, Його служіння ґрунтується на довірі Божому Слову.

`Як ми можемо навчитися так само покладатися на Святе Письмо й бути слухняними йому?`

#### Додаткове читання: Вибрані цитати Эллен Уайт

Боже Слово має стати нашим путівником. Істина, що міститься в ньому, не має жодних здогадок або припущень. Тому не залишайте цей надійний путівник задля пошуків чогось нового і невідомого. Існує дуже багато вчень, які не засновані на словах «бо написано», — вони є лише людськими припущеннями. Саме словами «бо написано» Христос зустрічав у пустелі кожну спокусу сатани, і, володіючи цією зброєю, Він міг сказати ворогу: «аж досі ти дійдеш, і не далі». {ЩМП 215.2}