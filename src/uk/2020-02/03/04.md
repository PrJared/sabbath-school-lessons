---
title:  Ісус і все Писання
date:   14/04/2020
---

`Прочитайте Луки 24:13-35, 44, 45. Як Ісус використовує Писання, щоб навчити учнів Євангельської вістки?`

Після смерті Ісуса Його учні були розгублені і охоплені сумнівами. Чому Господь помер? У розділі 24 Євангелія від Луки ми бачимо, що Ісус потім двічі являвся учням: уперше – двом із них, що йшли дорогою в Емаус, удруге – уже всім іншим. В обох випадках Ісус пояснює, що події, які відбулися, – це лише виконання пророцтв Старого Завіту: «І почавши від Мойсея та від усіх пророків, Він пояснив м з усього Писання, що стосувалося Його» (Луки 24:27).

І знову в Луки 24:44, 45 Він каже: «І промовив до них: ..Має збутися все написане про Мене і в Законі Мойсея, і в Пророків, і в Псалмах!», потім Ісус «розкрив їхній розум, щоб зрозуміли Писання».

Зверніть увагу на те, що Ісус посилається на все Писання (див. Луки 24:27). У наступних віршах Він спирається на Закон Мойсея, пророків і Псалми (див. Луки 24:44). Ісус – Слово, Яке стало тілом (див. Івана 1:1-3, 14), – покладається на авторитет Писання, пояснюючи, як усі події були передбачені за сотні років до цього. Посилаючись на _все_ Писання, Ісус подає приклад учням. Коли вони вирушать проповідувати Євангельську звістку, то також повинні звертатися до _всього_ Писання, щоб передати істину й силу новонаверненим по цілому світу.

Зверніть увагу на те, як у Матв. 28:18-20 Ісус звертається до Своїх учнів того часу (як і до нас сьогодні): «Дана Мені вся влада на небі й на землі». Ця влада вкорінена в Його Отці й у всьому Божестві, тому Він продовжує: «Отож, ідіть і навчіть усі народи, хрестячи їх в Ім'я Отця, і Сина, і Святого Духа». Далі записаний ключовий текст: «...навчаючи їх зберігати все, що Я заповів вам». Чого Ісус навчає і що заповідає? Його вчення ґрунтується на всьому Писанні, Він прийшов відповідно до авторитетного пророчого Слова і на виконання пророцтв Святого Письма Він підкорився Отцю.

`Якщо Ісус визнавав усе Писання, чому нам важливо діяти так само? Як нам приймати авторитет усього Святого Письма, усвідомлюючи, що не все з написаного безпосередньо стосується нас сьогодні?`

#### Додаткове читання: Вибрані цитати Эллен Уайт

"Під час служіння Ісуса за Ним завжди й невідступно прямували лукаві, лицемірні люди, посягаючи на Його життя. Спасителя переслідували шпигуни, прислуховуючись до Його слів, аби знайти привід для звинувачення. Найбільш проникливі й освічені уми нації прагнули завдати Йому поразки в суперечці. Проте жодного разу вони не змогли взяти над Ним гору. Вони були змушені залишати поле бою переможеними та засоромленими скромним Учителем із Галилеї. Учення Христа вирізнялося такими свіжістю і силою, котрих люди ніколи раніше не знали. Навіть Його вороги змушені були визнати: «Ніколи ще жодна людина не говорила так, як Цей Чоловік» (Івана 7:46). {СЗ 27.4}

Дитинство Ісуса, проведене в бідності, залишилось не займаним неприродними звичками зіпсованого віку. Працюючи за теслярським верстатом, несучи тягар домашніх турбот, навчаючись уроків послуху та важкої праці, Він знаходив відпочинок на лоні природи, черпав з неї знання, намагаючись зрозуміти її таємниці. Він вивчав Слово Боже, і найбільш щасливими для Нього були ті години, коли, відклавши Свою працю, міг піти в поля, щоб віддатися духовним роздумам в тиші долин та спілкуватися з Богом на схилах гір серед лісових дерев. Ранкова пора часто заставала Його в якомусь відлюдному місці, заглибленого в роздуми, дослідження Писання або молитву. Співом Він вітав світанок дня. Піснями подяки звеселяв години праці і приносив небесну радість утомленим тяжкою працею та журбою. {СЗ 28.1}"

Спаситель не прийшов скасувати те, про що говорили патріархи і пророки, оскільки Він Сам говорив через цих уповноважених мужів. Усі істини Божого Слова походять від Нього. Але ці дорогоцінні камені були вставлені у фальшиву оправу. Їхнє сяйво використовувалося задля хибних учень. Бог бажав вилучити ці камені з обрамування омани і вставити в оправу істини. Це могла зробити тільки Божественна рука. Істина, змішана з оманою, завжди служила на користь ворогові Бога й людей. Христос прийшов, аби помістити її там, де б вона прославляла Бога і спасала людей. {ХНС 266.3}

"Спаситель переміг, щоби показати людині, як вона може перемагати. Усі спокуси сатани Христос зустрічав з Божим Словом. Покладаючись на Божі обітниці, Він отримував силу підкорятися Божим Заповідям, і спокусник не зміг подолати Його. На кожну спокусу Його відповіддю було: «Так написано». Отже, Бог дав нам Своє Слово, з допомогою якого можемо протидіяти злу. Нам належать надзвичайно великі дорогоцінні обітниці, щоб через них «ми стали учасниками Божественної природи, уникнувши морального розтління, що у світі» (2 Петра 1:4). {СЗ 126.5}

Закликайте спокушуваного дивитися не на обставини. не на власну слабкість чи силу спокуси, а насилу Божого Слова. Уся його сила належить нам. «Я в серці своїм, — говорить псалмист, — заховав Твоє Слово, щоб мені не грішити проти Тебе». «За словом уст Твоїх я стерігся доріг гнобителя» (Псал.119:11; 17:4). {СЗ 127.1}"