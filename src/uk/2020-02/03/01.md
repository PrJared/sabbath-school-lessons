---
title:  Ставлення до Писання Ісуса та апостолів
date:   11/04/2020
---

### Біблійні тексти для дослідження
Матв. 4:1-11; 22:37–40; Луки 4:25-27; 24:13-35, 44, 45; Дії 4: 24-26.

> <p>Пам’ятний вірш</p>
> «У відповідь Він сказав: Написано: Не самим хлібом житиме людина, але кожним словом, що виходить з Божих уст» (Матв. 4:4).

На жаль, у наш постмодерністський час Біблію часто тлумачать через призму філософії, ставлячи під сумнів як її Божественність, так і авторитет. Фактично Біблію сприймають як збірку ідей, висловлених людьми, які жили у відносно примітивній культурі й, можливо, не могли зрозуміти світ так, як розуміємо ми сьогодні. Її надприродну складову принижують або взагалі усувають, перетворюючи Біблію на документ, який замість Божого погляду на людину пропонує людський погляд на Бога. У результаті для багатьох людей, що живуть в епоху дарвіністського мислення і сучасної філософії, Біблія стає абсолютно неактуальною.

Адвентистська Церква повністю відкидає таку позицію. Досліджуючи в Новому Завіті, як Ісус і апостоли розуміли Старий Завіт (наявну у них на той момент Біблію), ми знаходимо богонатхненний спосіб тлумачення Писання. Як вони ставилися до описаних у ній людей, подій і місць? Які були хні припущення і методи тлумачення? Ми будемо досліджувати ці питання, спираючись на розуміння Святого Письма Ісусом і апостолами, на відміну від омани не натхнених Богом людей, чиї припущення ведуть тільки до скептицизму й сумнівів у Божому Слові.

#### Додаткове читання: Вибрані цитати Эллен Уайт

"Але це ще більше розлючувало фарисеїв. Згідно з їхнім розумінням, Він не тільки порушив Закон, але, назвавши Бога Своїм Отцем, оголосив Себе рівним з Богом (див. Йоан.5:18). {ХНС 185.2}

Увесь юдейський народ називав Бога своїм Отцем, і ніхто б не обурився, якби Христос визнав, що Його відносини з Богом є такими, як і в усіх. Але Його звинувачували в богохульстві, даючи цим зрозуміти, що сказане Ним вони сприйняли буквально. {ХНС 185.3}

У противників Христа не було жодних аргументів для спростування істин, які Він проповідував. Вони могли лише посилатися на свої традиції та звичаї, які виглядали надто слабкими і непереконливими порівняно з аргументами, котрі Ісус черпав зі Слова Божого. {XHC 185.4}"