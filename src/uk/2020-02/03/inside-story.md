---
title:  Місіонерська історія
date:   17/04/2020
---

#### Дружні обіди підкорюють серця

_Ендрю Мак-Чесні, Адвентистська місія_

По суботах до Церкви адвентистів сьомого дня популярного чорноморського курорту Геленджика сходилися відпочивальники.

Гості з Сибіру, Уралу та інших віддалених російських регіонів нагадали пастору, Андрію Прокоп'єву, про особливу традицію, з якою він познайомився, навчаючись у Міжнародному інституті перспективних досліджень на Філіппінах. Коли гості приходили до церкви в кампусі, Андрій разом з іншими студентами по черзі влаштовували дружні обіди для таких гостей.

Андрій запропонував проводити подібні обіди для гостей і в церкві Геленджика. Він запропонував, щоб шість класів Суботньої школи, у кожному з яких було по 6-7 осіб, по черзі влаштовували такі обіди.

Наступної суботи після проповіді двадцять відпочивальників, які прийшли в громаду, з радістю прийняли запрошення залишитися на обід в церковній їдальні. Після того як усі наситилися, Андрій попросив гостей представитися й поділитися тим, як вони стали адвентистами.

Усі були під враженням від почутих особистих свідчень. Андрій хотів, щоб якомога більше людей почули ці досвіди, і він почав запрошувати невіруючих сусідів до церкви на богослужіння і подальше спілкування за обідом.

В одну із субот відпочивальниця розповіла історію про свого дідуся – кухаря, який готував для солдатів у поїзді на Західному фронті під час Другої світової війни. Його поважали за працьовитість і тверезий спосіб життя, але, як адвентист, він відмовлявся працювати по суботах. Керівництво не могло дати йому в суботу вихідний, але і знайти йому гідну заміну було проблематично. Зрештою командир викликав чоловіка до себе.

– Друже мій, я звільню тебе в п'ятницю, – сказав він. – А потім знову найму тебе в неділю.

Їхня домовленість спрацювала. До завершення війни кухаря звільняли щоп'ятниці й наймали назад щонеділі.

Коли відпочивальниця закінчила свою розповідь про дідуся, невіруюча гостя за столом заявила:

– Я хочу стати адвентисткою.

На радість Андрія, пізніше він хрестив цю жінку. І як наслідок чотири людини, залучені любов'ю Ісуса через особисті свідчення, прийняли хрещення за два роки від початку таких дружніх обідів.

Андрій переконаний, що обіди, на яких люди діляться особистими досвідами, є величезним благословенням для церкви й допомагають членам класів Суботньої школи зблизитися одне з одним і разом зростати в служінні гостям.

«Особисті свідчення дуже важливі, – зазначає він. – Вони показують Бога, Його милість і Його бажання бути нашим Богом».
