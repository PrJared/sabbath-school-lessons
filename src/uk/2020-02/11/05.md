---
title:  Слідчий суд
date:   10/06/2020
---

Пророча схема, яку вивчали цього тижня, завжди знаходила загальну підтримку серед протестантів – прихильників історизму, починаючи від часів Реформації. Однак до виникнення міллеритського руху на початку 1800-х років пророцтво про 2300 днів і слідчий суд не було ретельно вивчене. Проаналізуйте запропоновану таблицю:

| Дан. 7 | Дан. 8 |
|--------|--------|
|Вавилон (лев)|-----------|
|Мідо-Персія (ведмідь)|Мідо-Персія (баран)|
|Греція (пантера)|Греція (козел)|
|Язичницький Рим (четвертий звір)|Язичницький Рим (ріг рухається горизонтально)|
|Папський Рим (малий ріг)|Папський Рим (ріг рухається вертикально)|

`Прочитайте Дан. 7:9-14; 8:14, 26. Згідно з цими текстами, що відбувається на Небесах?`

Після періоду середньовічних переслідувань, що закінчився 1798 року, коли Папа Римський був узятий у полон армією Наполеона та ув'язнений генералом Бертьє (див. Об'явл. 13:3), згідно з розділами 7 і 8 книги Даниїла, почався суд. Суд повинен відбутися на Небесах, де «суд усівся» (Дан. 7:10) і «ось разом з небесними хмарами йшов ніби Син Людський, і прийшов аж до Старого днями» (Дан. 7:13). У текстах описана сцена суду, який розпочався після 1798 року і триває перед Другим приходом Ісуса.

Сцена суду з Дан. 7 є прямою паралеллю очищення святині в Дан. 8:14. Ці два уривки говорять про одне й те саме. Відповідно до Дан. 8:14, це «очищення святині», також назване Судним днем, починається після закінчення 2300 вечорів – ранків, або ж днів. Відповідно до принципу «день за рік», ці дні являють собою 2300 років.

Вихідна точка 2300 років – у Дан. 9:24, де 70 пророчих років-тижнів (490 років) «призначені» (букв. «відрізані») від видіння 2300 вечорів– ранків (див. Дан. 9:24). Багато дослідників абсолютно точно розглядають 70 пророчих тижнів (490 буквальних років ) у Дан. 9: 24-27 як частину 2300 пророчих днів (буквальних років) у Дан. 8:14. Наступний текст у пророцтві про 70 років-тижнів (Дан. 9:25) указує на початок цього часового періоду: «Від виходу наказу, щоб вернути Ізраїля й збудувати Єрусалим». Датою цієї події є «сьомий рік царя Артаксерса» (Езд. 7:7), або ж 457 р. до н.е. Відрахувавши від 457-го року 2300 років, ми приходимо до 1844 року – дати, що після 1798 року і перед Другим приходом Ісуса. Саме тоді Ісус увійшов до Святого святих і почав заступницьке служіння очищення Небесної святині (див. табл. за п'ятницю).
