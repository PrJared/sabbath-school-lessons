---
title:  Історизм і пророцтво
date:   07/06/2020
---

Історизм – розгляд предметів і явищ у їхньому історичному розвитку. Цей фундаментальний метод адвентисти сьомого дня застосовують для вивчення біблійних пророцтв.

В основі історизму лежить ідея, яка полягає в тому, що більшість біблійних пророцтв виконується в рамках непорушного розвитку історії від минулого до сьогодення і потім від сьогодення до майбутнього. Це схоже на послідовне вивчення історії в школі. Ми використовуємо цей метод, оскільки сама Біблія саме так тлумачить для нас пророцтва.

`Прочитайте Дан. 2: 27-45. Які аспекти цього сну вказують на послідовну, безперервну зміну влади протягом усієї історії? Що саме Біблія говорить про те, як потрібно тлумачити апокаліптичні (що стосуються кінця часу) пророцтва?`

Зверніть увагу: царство Навуходоносора назване золотою головою. У такий спосіб Даниїл визначив, що Вавилон є першим царством (див. Дан. 2:38). Потім пророк говорить: «А по тобі постане інше царство, нижче від тебе, і царство третє» (Дан. 2:39), а потім четверте (див. Дан. 2:40). Те, що ці царства настають одне за іншим, пов'язане з будовою самого боввана, адже кожне із цих царств представлене частинами величезного тіла – від голови до пальців ніг. Вони взаємопов'язані, як час та історія.

У Дан. 7 і 8 описана така сама послідовність світових імперій, але замість боввана використані символи звірів.

Нам показана безперервна послідовність чотирьох земних царств (трьох у Дан. 8). Ця послідовність простежується від часів античності, зберігається протягом історії до сьогодення і потім до майбутнього часу, коли Христос повернеться і Бог встановить Своє вічне Царство.

Отже, бовван із Дан. 2 і наступні видіння, описані в Дан. 7 і 8, заклали основу для протестантського історичного методу тлумачення пророцтв, актуального й сьогодні.

`Прочитайте Івана 14:29. Як слова Ісуса допомагають нам зрозуміти принцип дії пророцтва?`

`У чому наша перевага – тих, які живуть у той час, коли безліч пророцтв уже здійснилися, порівняно з людьми, що жили в період Вавилонського царства?`
