---
title:  Принцип «день за рік»
date:   08/06/2020
---

Один із ключів до тлумачення, які дає нам історизм, – принцип «день за рік». Багато богословів протягом століть застосовували цей принцип до часових пророцтв книг Даниїла та Об'явлення. Вони запозичили цей принцип із декількох основних віршів Святого Письма й безпосереднього контексту самих пророцтв.

`Прочитайте Чис. 14:34 і Єзек. 4:6. Як Бог формулює принцип «день за рік»?`

У наведених текстах можна ясно побачити ідею принципу «день за рік». Однак як ми можемо аргументувати застосування цього принципу щодо тлумачення деяких із часових пророцтв, наприклад: Дан. 7:25; Дан. 8:14; Об'явл. 11:2,3; 12:6,14; 13:5?

Три елементи зумовлюють застосування принципу «день за рік» у цих пророцтвах книг Даниїла та Об'явлення: використання символів, тривалі часові періоди і специфічне формулювання періодів часу.

По-перше, символічна природа звірів і рогів, які представляють царства, передбачає, що часові періоди потрібно також сприймати як символічні. Звірів і роги не слід розуміти буквально – вони є символами. Отже, якщо інша частина пророцтва є символічною, а не буквальною, ми не повинні розуміти часові пророцтва буквально.

По-друге, багато подій, зображених у пророцтвах, і царства охоплюють часовий відрізок тривалістю в кілька століть, що було б неможливо, якби часові пророцтва, які описують їх, сприймалися буквально. Коли застосовують принцип «день за рік», тоді всі події узгоджуються в часі з дивовижною точністю, що було б неможливим при буквальному розумінні пророцтв.

По-третє, специфічне формулювання, яке використовується для опису цих часових періодів, передбачає символічне тлумачення. Те, як у згаданих пророцтвах описаний час, (наприклад, «2300 вечорів-ранків» у Дан. 8:14), не є звичайним способом опису часу, що знову передбачає символічне, а не буквальне тлумачення часових пророцтв.

`Прочитайте пророцтво про 70 років-тижнів у Дан. 9:24-27. Якщо припустити, що «від виходу наказу, щоб вернути Ізраїля й збудувати Єрусалим, аж до Владики Месії» (Дан. 9:25) пройде 69 буквальних тижнів, тобто один рік, чотири місяці й один тиждень, то пророцтво буде безглуздим, чи не так? Однак якого висновку ми дійдемо, якщо застосуємо біблійний принцип «день за рік» та 70 років-тижнів означатимуть 490 років?`
