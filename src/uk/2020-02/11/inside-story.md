---
title:  Місіонерська історія
date:   12/06/2020
---

#### Біг для Бога

_Маріан Казмерчак_

Біг привів мене до церкви в Польщі. У молодості я почав займатися бодібілдингом, тому що лікар порадив мені вжити заходів щодо поліпшення мого здоров'я.

Потім я почав бігати на довгі дистанції. Мені подобається цим займатися. Я бігав 100-кілометрові марафони й одного разу пробіг за 24 години понад 200 кілометрів.

Я приєднався до групи бігунів, які тренувалися разом кілька разів на тиждень.

Через деякий час я помітив, що Петро, бігун із нашої групи, пропускав наші тренування щосуботи. Мені було цікаво дізнатися причину, і я нарешті запитав його.

– Я розмірковував про сенс життя, – відповів Петро. – Читав Біблію і відвідував кілька церков, щоб знайти ту, яка дотримується Біблії. Тепер я знайшов таку церкву. Хочеш вивчати Біблію з нами?

Вивчення Біблії під керівництвом пастора Адвентистської церкви збентежило мене. Я вважав себе побожним християнином і належав до іншої конфесії.

Одного разу Петро шокував мене запитанням.

– Чи знаєш ти, що ваше духовенство не говорить вам правду? – запитав він.

– Тепер ти зайшов занадто далеко! – обурився я. – Ти щось плутаєш.

– Наступного разу, коли ми зустрінемося, я принесу Біблію, – сказав Петро. – А ти принеси книгу з доктринами своєї церкви. Побачимо, де правда.

Пропозиція здалася мені вартою уваги, адже я завжди намагався дотримуватися істини. На наступній зустрічі ми з Петром порівняли дві книги. Я був приголомшений, усвідомивши, що моя книга не відповідає вченню Біблії. Через кілька місяців, у віці 45 років, я уклав заповіт з Богом.

Було приємно приєднатися до Церкви, члени якої, як і я, дбали про своє здоров'я. Незабаром я помітив, що кілька членів Церкви не їли м'яса. Я дослідив принципи рослинної дієти й також перестав вживати м'ясо. Раніше я розглядав своє тіло як власне й використовував його для своїх бажань. Тепер я розумію, що моє тіло не належить мені. Я намагаюся не руйнувати його. Це храм Бога.

Сьогодні, у віці 71 року, біг залишається важливою складовою мого життя, хоч я перестав тренуватися й не беру участі в змаганнях по суботах. Для мене біг – це ідеальний спосіб поширювати Євангеліє. Після марафону всі радіють своїм досягненням, тому з людьми легко заговорити й порушити духовні питання. Я розповідаю їм про Того, Хто дає мені сили бігати в моєму віці.

Я бігаю як мінімум тричі на тиждень, щоразу долаючи 10 кілометрів. Це займає в мене близько 55 хвилин. Я бігаю на природі й розмірковую про своє життя і про Бога, наспівую гімни і згадую біблійні вірші. Я молюся, щоб Бог послав мені когось на шляху, щоб я міг поговорити про Нього. І Він посилає людей до мене.

Дякуємо вам за приношення тринадцятої суботи 2017 року, які допомагають побудувати телестудію для телеканалу «Надія» в Польщі, що транслює Євангеліє польськомовному населенню в усьому світі.