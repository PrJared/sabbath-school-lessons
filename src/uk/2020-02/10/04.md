---
title:  Даниїл, Навуходоносор і Вавилон
date:   02/06/2020
---

У липні 2007 року вчений з університету у Відні, працюючи над проектом Британського музею, виявив табличку часів Навуходоносора, царя Вавилона. На цій табличці було написано «Сарсехім» – ім'я вавилонського чиновника, згаданого в Єрем. 39:3. Сарсехім – одна з багатьох особистостей, що мала владу за часів Даниїла і Навуходоносора; існування цих особистостей було підтверджено археологічними відкриттями.

`Прочитайте Дан. 1; 2. Як прийняті в юнацькі роки рішення Даниїла пов'язані з тим, як Бог використовував Свого слугу і пророка, аби вплинути на мільйони людей упродовж історії?`

«Поклав Даниїл собі на серце» (Дан. 1:8) залишатися вірним Богу: не вживати їжу з царського столу й не кланятися іншому богові. Ці важливі навички, сформовані в ранньому віці, стали його щоденною практикою, що надавала йому сил протягом всього його довгого життя. Результатом стали послані згори ясне мислення, мудрість і розуміння. Це визнали Навуходоносор і Валтасар, отож Даниїл обійняв найвищу посаду в царстві. Однак, що важливіше: це привело до навернення самого царя Навуходоносора (див. Дан. 4:31-34).

Навуходоносор був сином Набопаласара. Разом вони побудували велике, неперевершене місто в стародавньому світі (див. Дан. 4:27). Місто Вавилон було величезним, у ньому було понад трьохсот храмів, а також вишуканий палац. Воно оточене величезними подвійними стінами завтовшки близько чотирьох семи метрів. У стінах було вісім головних воріт, названих іменами головних вавилонських божеств. Найзнаменитішими є ворота Іштар (Астарти), виявлені під час розкопок німецькими археологами та реконструйовані в Пергамському музеї в Берліні.

У Дан. 7:4 Вавилон представлений у вигляді лева з орлиними крилами. Уздовж головного шляху, що веде вгору до воріт Іштар, зображені 120 левів. Крім того, під час розкопок була знайдена статуя величезного лева, який накинувся на людину. Вона і сьогодні розташована ззовні міста. Усе це підтверджує, що лев був відповідним символом великого Вавилону. Біблійна історія та її пророче послання отримали своє підтвердження.

`В Дан. 1:8 написано, що «поклав Даниїл собі на серце». Що це означає? Які рішення вам потрібно «покласти собі на серце» щодо своїх дій?`
