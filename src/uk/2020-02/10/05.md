---
title:  Ісус – історична Особа
date:   03/06/2020
---

`Прочитайте Матв. 26:57-67; Івана 11:45-53; 18:29-31. Ким був Каяфа і яку роль він відіграв у смерті Ісуса? Ким був Понтій Пилат? Наскільки його рішення виявилося важливим для досягнення цілей синедріону?`

Каяфа був первосвящеником, який ініціював змову, аби вбити Ісуса. Факт його існування знайдений у працях Йосипа Флавія – єврейського історика, який написав від імені римлян такі слова: «Крім того, він позбавив первосвященства Йосипа, котрого також називали Каяфа, а його наступником призначив Йонафана, сина Анануса, колишнього первосвященика» (Josephus Complete Works. Book 18. Chapter 4. Р. 381).

У 1990 році на півдні Єрусалиму була виявлена сімейна гробниця, яка містить дванадцять урн із кістками. Монети й гончарні вироби з цієї гробниці датуються приблизно серединою першого століття. На особливо прикрашеній із цих урн написано ім'я «Йосип, син Каяфи». Багато вчених вважає, що це могила й урна Каяфи – первосвященика, який був безпосередньо пов'язаний зі смертю Ісуса.

У 1961 році під час розкопок театру в Кесарії Палестинській було знайдено напис, у якому згадувалося ім'я Понтія Пилата, котрий обіймав посаду префекта Юдеї під час правління імператора Тиберія.

Отже, обидві ці знахідки підтверджують, що згадані ключові фігури, причетні до смерті Христа, справді існували в історії.

Світські історики перших двох століть також говорили про Ісуса з Назарета. Римський історик Тацит писав про Христа, про Його страту Понтієм Пилатом під час правління Тиберія та про перших християн у Римі. Римський імператор Пліній Молодший у 112-113 роках звертався до римського імператора Траяна за порадою, як йому ставитися до християн. Він описав їх як таких, що зустрічаються певного дня ще до зорі та співають гімни якомусь Богу.

Ці археологічні відкриття та історичні джерела представляють додаткове, небіблійне підтвердження існування Ісуса, Якому, за їхніми свідченнями, поклонялися протягом перших 50 років після Його смерті. Самі Євангелія є достовірним першоджерелом інформації про Ісуса, і нам потрібно їх уважно вивчати, щоб більше дізнатися про Христа і Його життя.

`Чому нам необхідно навчитися засновувати свою віру не тільки на археологічних доказах, що підтверджують історичність Біблії?`
