---
title:  Давид, Соломон і монархія
date:   31/05/2020
---

Правління Давида і Соломона представляють золотий вік ізраїльської історії. Як змінився б хід подій, якби, як заявляють деякі, Давида і Соломона не існувало або їхнє царство не було таким великим? Без Давида не було б Єрусалиму, столиці держави (див. 2 Сам. 5:6-10), та храму, побудованого його сином Соломоном (див. 1 Цар. 8:17-20). Не було б також майбутнього Месії – обіцяного нащадка Давида (див. Єрем. 23:5, 6; Об'явл. 22:16). У такому разі історію Ізраїлю потрібно було б повністю переписати. Однак саме ця історія, у такому вигляді, як вона записана в Біблії, визначає унікальну роль і місію Ізраїлю та Церкви.

`Прочитайте 1 Сам. 17. Як саме Бог подарував важливу перемогу Ізраїлю? Кого Господь використовував для цієї перемоги і де вона відбулася?`

Зверніть увагу на точний географічний опис у 1 Сам. 17:1-3 лінії фронту. Місце Хірбет Кейафа розташоване на пагорбах саме там, де, за описом цього розділу, був табір ізраїльтян. Недавно проведені там розкопки відкрили масивне, укріплене гарнізонне місто часів Саула і Давида, яке височіє над долиною. Було виявлено двоє воріт того часу. Оскільки більшість міст у стародавньому Ізраїлі мали тільки одні ворота, ця характеристика може допомогти ідентифікувати вказане місце як Шаараїм (див. 1 Сам. 17:52), що єврейською мовою означає «двоє воріт».

Якщо це справді так, тоді Шаараїм – перше зі стародавніх біблійних міст, яке ми можемо з високою імовірністю ідентифікувати. У 2008 і 2013 роках були знайдені два написи, які, на думку багатьох, є найдавнішими єврейськими записами з будь-коли знайдених. У другому написі згадується ім'я Ешбаал – це ім'я одного із синів Саула (див. 1 Хронік 9:39).

У 1993 році під час розкопок північного міста Дана було виявлено монументальний напис, зроблений царем Дамаска Хазаелом, який у такий спосіб увіковічнив свою перемогу над «царем Ізраїлю» і царем «Давидового дому». Повторюючи вислови, за допомогою яких династія Давида описана в Біблії, цей напис став ще одним очевидним археологічним доказом того, що Давид справді існував в історії, як розповідає Біблія.

`Якби царя Давида насправді не існувало, які це мало б наслідки для нашої віри?`
