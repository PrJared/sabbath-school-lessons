---
title:  Ісая, Єзекія і Санхерів
date:   01/06/2020
---

`Прочитайте Ісаї 36:1-3; 37:14-38. Як Бог звільнив Свій народ у цій масштабній асирійській воєнній кампанії проти юдеїв?`

У 701 р. до н. е. Санхерів виступив проти юдеїв. Ці події описані в Біблії. Їх також записав сам Санхерів. У своєму історичному літописі, знайденому в столиці Ніневії, він хвалився: «Сорок шість його [Єзекії] сильних укріплених міст і незліченну кількість менших сіл по сусідству з ними я осадив і завоював». У палаці Санхеріва в Ніневії він святкував поразку юдейського міста Лахіш і покрив стіни центрального залу палацу рельєфними зображеннями облоги міста й битви проти нього.

Під час недавніх розкопок у Лахіші були виявлені масивні уламки – результат спалення міста Санхерівом. Однак Єрусалим був чудовим чином збережений. Санхерів міг лише похвалитися: «Що стосується Єзекії Юдеянина, я закрив його в його місті, як птаха в клітці». Немає ані опису зруйнування Єрусалима, ані запису про полонених, виведених у рабство.

Єрусалим справді був у облозі, але в Біблії записано, що вона тривала всього один день, тому що ангел Господній урятував Єрусалим. Як Ісая віщував: «Тому так сказав Господь про асирійського царя: Він не ввійде до міста цього, туди він не кине стріли, і щитом її не попередить, і вала на нього не висипле. Якою дорогою прийде, то нею й повернеться, у місто ж оце він не ввійде, – говорить Господь! І це місто Я обороню на спасіння його ради Себе та ради Давида, Мого раба!» (Ісаї 37:33-35).

Цікаво зазначити, що тільки Лахіш яскраво зображений на стінах палацу в Ніневії, асирійської столиці. Тут немає зображення Єрусалима. Санхерів міг похвалитися тільки перемогою над Лахішем. Протистояння між Богом Небес і богами асирійців завершується звільненням Його народу. Господь бачив вияв агресії з боку Асирії та чув слова молитви Єзекії. Бог діє в історії.

`Наскільки важливо пам'ятати, що Господь, Який чудовим чином звільнив Ізраїль у той час і в тому місці, – це Той Самий Господь, Якому ми молимося, довіряємо і на Якого покладаємося сьогодні?`
