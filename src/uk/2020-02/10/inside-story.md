---
title:  Місіонерська історія
date:   05/06/2020
---

#### З Вірменії на Кіпр

_Ерміне Орфаніді_

Я народилася у Вірменії. Мій батько був грек, а мама – вірменка. З дитинства я вірила в Бога і завжди хотіла мати власну Біблію. Але в ті часи дістати Біблії було важко, і вони були дуже дорогими.

Одного разу сусід-адвентист запросив мене на серію євангельських зустрічей. Там було сказано, що той, хто сумлінно відвідуватиме всі зустрічі, отримає безкоштовно Біблію. Я з ентузіазмом вхопилася за цю можливість.

Мене завжди турбувала тема смерті. Смерть здавалася таким безглуздим завершенням життя. Потім проповідник розповів про воскресіння під час Другого приходу Ісуса. Це було дивовижно. Я досі добре пам'ятаю ілюстрацію, яку він показав, де воскреслі люди виходять зі своїх могил. Коли пролунав заклик до хрещення, я була першою, хто встав.

Відтоді зі мною щось сталося. До хрещення я кілька разів намагалася читати Біблію, але не могла нічого зрозуміти. Мені було цікаво, як інші могли годинами читати цю книгу. Після хрещення все стало набувати сенс. Я вважаю це одним із багатьох чудес, які Бог зробив у моєму житті.

Через чотири місяці після мого хрещення я переїхала на Кіпр.

Хоч я й була частково гречанкою, я не говорила грецькою мовою і почувалася чужою в незнайомій країні. Протягом 16 років я не знала про Адвентистську церкву на Кіпрі. На моєму шляху було чимало випробувань, але Бог підтримував мене.

Потім через друга я знайшла церкву. У мене виникли побоювання щодо мого першого візиту. Як члени Церкви поставляться до мене?

Однак усі переживання зникли, коли члени Церкви оточили мене любов'ю. Донині моя церква – це моя сім'я, мій другий дім.

Відтоді минуло п'ять років і я жодного разу не пропустила суботнє богослужіння. Тепер я вільно розмовляю грецькою. Мені подобається викладати уроки Суботньої школи для дорослих і підлітків. Крім того, моя мама, невістка і дві племінниці також відвідують церкву зі мною. Любов членів Церкви завоювала їхні серця. Я чекаю й молюся за той день, коли мій син також стане на бік Ісуса.

Я дякую Богові за Його милість і маю надію на щасливе життя з Ним тут і у вічності.

Частина приношень тринадцятої суботи в цьому кварталі допоможе побудувати нове приміщення для церкви і центр впливу в Нікосії, Кіпр.

Дякуємо за допомогу в розповсюдженні Євангелія по всьому світу.