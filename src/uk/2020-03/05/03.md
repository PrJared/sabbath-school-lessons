---
title:  Церква, наділена силою
date:   27/07/2020
---

Книгу Дії апостолів ще називають Діями Святого Духа. Це захоплива подорож у свідчення, проголошення Євангелія та зростання Церкви. Книга Дії – це історія про посвячених, сповнених Святого Духа віруючих, котрі впливали на світ, здобуваючи його для Христа. Вони були цілковито залежні від Святого Духа в досягненні чудових результатів і є прикладом того, що Святий Дух може здійснити через посвячених Йому чоловіків та жінок.

`Прочитайте Дії 2:41, 42; 4:4, 31; 5:14, 42; 6:7; 16:5. Що вас найбільше вражає в цих уривках? Якою звісткою бажає поділитися Лука, автор книги Дії апостолів, описуючи таке швидке зростання Церкви?`

Мета Луки в написанні книги Дії – розповісти кожному читачеві про служіння Святого Духа в ранній Церкві. Зверніть також увагу на те, що він, не вагаючись, використовує цифри при описі діянь Духа в першому столітті. Тобто Лука підрахував кількість хрещених. У тексті Дії 2:41 він підкреслює факт, що 3000 осіб були охрещені в один день і в одному місці. У вірші Дії 4:4 автор говорить про 5000 охрещених. А в Дії 5:14 повідомляє, що безліч людей прийшло до Господа й прийняло хрещення.

Лука також відзначає й описує дію Святого Духа в серцях окремих людей, наприклад: Лідії, в’язничного сторожа у Филипах, біснуватої служниці, скопця з Ефіопії. Важливо розуміти, що за кожним зі згаданих великих чисел стоять окремі люди, кожен із яких – викуплена Христом Божа дитина. Так, нам подобаються великі цифри, але, зрештою, свідчення – це праця з кожною людиною зокрема.

Для сприяння швидкому зростанню новозавітної Церкви були засновані нові громади. Одна з причин швидкого зростання ранньої Церкві полягає в тому, що вона постійно оновлювалася завдяки створенню нових громад. Яка це важлива вістка для нас сьогодні!

`Місія була предметом основної уваги новозавітної Церкви. Як ми можемо переконатися в тому, що в усій діяльності нашої помісної церкви місія завжди в центрі?`