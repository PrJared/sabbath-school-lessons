---
title:  Святий Дух, слово і свідчення
date:   29/07/2020
---

Слово Боже перебувало в самому центрі свідчення новозавітної Церкви. Свою проповідь у день П’ятидесятниці апостол Петро побудував на Старому Завіті, аби довести, що Ісус – Месія. У своєму передсмертному свідченні Степан зробив огляд старозавітної історії ізраїльського народу. Петро посилався на «слово», яке Бог «послав синам Ізраїля» (Дії 10:36), а потім поділився з Корнилієм історією воскресіння Христа. Апостол Павло знову й знову цитував великі старозавітні пророцтва про Прихід Месії, а Пилип старанно пояснив ефіопському шукачеві істини суть месіанського пророцтва в Ісаї 53. У кожному свідченні учні проголошували не своє, а Боже Слово. Натхненне Духом Слово було підставою їхніх повноважень.

`Прочитайте Дії 4:4, 31; 8:4; 13:48, 49; 17:2; 18:24, 25. Що ці тексти повідомляють нам про зв’язок між Святим Духом, Словом Божим і свідченням новозавітної Церкви?`

Той самий Святий Дух, Який надихнув Боже Слово, діє через нього, щоб змінювати життя людей. Писання містять життєдайну силу, оскільки завдяки Духові вони є живим Словом Христовим.

`Прочитайте 2 Петра 1:21 та Євр. 4:12. Чому Боже Слово має таку силу змінювати життя людей?`

«У Слові Божому міститься творча енергія, яка викликала до існування світи. Це Слово наділяє силою, породжує життя. Кожне повеління – обітниця; прийняте волею, прийняте в душу, воно несе із собою життя Безмежного. Воно перетворює єство, відтворює душу за образом Божим» (Е. Уайт. Виховання та освіта. С. 126).

Біблія володіє могутньою силою перетворювати життя людей тому, що Той Самий Святий Дух, Який надихнув авторів Біблії, надихає та змінює насамперед нас, коли ми читаємо її. Коли ж ми ділимося Божим Словом з іншими, Святий Дух працює, щоб змінити також їхнє життя через Слово, натхнене Ним. «Слово Боже живе й діяльне». Сила – у Божому Слові, а не в людських домислах.

#### Додаткове читання: Вибрані цитати Эллен Уайт

"«Віра — від слухання, а слухання — через Слово Христа» (Римл.10:17). Писання — це велика сила в перетворенні характеру. Христос молився: «Освяти їх істиною Своєю! Твоє Слово — то істина» (Івана 17:17). Якщо ми вивчаємо Слово Боже і слухаємося його, то воно діє в нашому серці, приборкуючи кожну неосвячену властивість. Святий Дух приходить, докоряючи нас за гріх, і віра, що народжується в серці, діє любов’ю до Христа, узгоджуючи нас у тілі, душі й дусі з Його образом. Тоді Бог може використати нас для виконання Своєї волі. Дарована нам сила діє усередині нас і виявляється назовні, заохочуючи нас передавати одержану істину іншим. {НУХ 59.1}

Істини Слова Божого відповідають на головну і найсуттєвішу потребу людини — навернення душі через віру. Не слід думати, що ці великі принципи занадто чисті і святі для впровадження їх у повсякденне життя. Це ті істини, які сягають Неба і вічності, і проте їхня животворна сила має діяти в людському досвіді. Вони повинні проходити через усі великі і малі життєві справи. {НУХ 59.2}"

Якщо б Божий народ прийняв світло, що сяяло для нього зі сторінок Слова Божого, він досягнув би тієї єдності, про яку молився Христос та писав апостол: «…Єдність духа в союзі миру»; і далі: «Одне тіло, і один дух, як ви і покликані в одній надії покликання вашого. Один Господь, одна віра, одне хрещення» (Ефес.4:3—5). {ВБ 355.2}

"Павло і Варнава проголосили юдеям: «Треба було в першу чергу вам проповідувати Боже Слово, але, оскільки ви відкинули його і самі себе робите недостойними вічного життя, то ми звертаємося до язичників. Бо так заповів нам Господь: Поставив Я Тебе як світло язичникам, щоб ти був для спасіння аж до краю землі! Чуючи це, язичники раділи і прославляли Господнє Слово; і повірили ті, що були призначені для вічного життя» (Дії 13:46—48). {НУХ 154.4}

Євангельська вістка, проповідувана учнями Христа, повідомляла про Його Перший прихід у світ. Вона несла людям Добру Новину про спасіння через віру в Ісуса. Вона також указувала на Його Другий прихід у славі для викуплення Його народу, даруючи людям надію через віру і послух стати спільниками спадщини святих у світлі. Ця вістка дарована людям і сьогодні, і в наш час вона пов’язана з проголошенням скорого Другого приходу Христа. Ознаки Його Приходу, про які Він Сам попереджав, уже збулися; досліджуючи Слово Боже, ми можемо знати, що Господь біля дверей. {НУХ 155.1}"