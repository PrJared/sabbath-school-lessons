---
title:  Ісус та обітниця Святого Духа
date:   26/07/2020
---

Обітниця про Святого Духа була відповіддю Христа на занепокоєння учнів із приводу повернення Учителя на Небеса: «Краще для вас, щоб Я пішов. Бо якщо Я не піду, Утішитель не прийде до вас. Якщо ж піду, – пошлю Його до вас» (Івана 16:7). Грецьке слово «параклетос» (утішитель) буквально означає «покликаний бути поруч» або «той, хто поруч, коли його покличуть». Одна з головних функцій Святого Духа – бути поруч із віруючими, щоб наділяти їх силою і спрямовувати в євангельській діяльності. Ми не самотні, коли свідчимо про Ісуса. Святий Дух поруч із нами, аби провадити нас до щирих шукачів істини. Він готує їхні серця ще до того, як ми зустрінемося з ними. Він допомагає нам знаходити відповідні слова, впливає на розум наших співрозмовників, намагаючись переконати в істині, та зміцнює їхнє бажання відгукнутися на Його спонукання.

`Прочитайте Івана 15:26, 27; 16:8. Що ці вірші повідомляють про роль Святого Духа у свідченні?`

Святий Дух проповідує, або свідчить, про Ісуса. Його кінцева мета – привести якомога більше людей до Господа. Його місія – прославляти Спасителя. Здійснюючи цю діяльність, Святий Дух переконує всіх віруючих у їхньому обов’язку свідчити. Він відкриває нам очі, щоб ми бачили можливості для свідчення людям, та невидимо працює, створюючи в їхніх серцях сприйнятливість до євангельської звістки.

Євангеліє від Івана ясно відкриває це: Святий Дух «обвинуватить світ за гріх» (Івана 16:8). Іншими словами, Він впливає на серця, щоб люди могли глибоко усвідомити свою відчуженість від Бога й необхідність у покаянні. Святий Дух також обвинувать світ «за праведність». Він не тільки викриває гріх, а й наставляє нас у праведності, розкриває красу праведності Ісуса на противагу нашій гріховності. Роль Святого Духа – не просто показати, наскільки ми погані, а й відкрити нам, який добрий, благий, щедрий і люблячий Ісус, щоб перетворити нас на Його подобу.

Свідчення – це співпраця зі Святим Духом у прославленні Ісуса. У силі Духа та під Його керівництвом ми свідчимо про дивовижного Христа, Котрий змінив наше життя.

`Бажаючи працювати для душ, чому ми завжди повинні пам’ятати, що не ми, а тільки Святий Дух може навернути людину до Бога?`

#### Додаткове читання: Вибрані цитати Эллен Уайт

"Те, що Христос мав явити Себе учням і в той же час залишатися невидимим для світу, було для них таємницею. Вони не могли зрозуміти слів Ісуса в їх духовному значенні. Вони постійно мріяли про Його зовнішнє, видиме явлення світові. Для учнів залишалося загадкою, як Христос міг перебувати з ними і в той же час бути непомітним для світу. Вони не розуміли значення духовної присутності Господа. {ВХ 127.2}

Обітниця про Утішителя відкрила учням дорогоцінну духовну істину. Вона утвердила їх у тому, що не слід втрачати віру навіть у найважчих обставинах. Посланий в Ім’я Христа Святий Дух мав навчити їх усього і нагадати усе. Святий Дух виступає Представником Христа, Заступником, Котрий безперервно благає за грішне людство. Він бажає, щоб людям була дана велика духовна сила, аби міццю Того, Хто могутніший за всіх ворогів Бога і людини, вони могли перемагати своїх духовних супротивників. {ВХ 127.4}"

Зібравшись разом після вознесіння Христа, учні горіли бажанням звернутися до Отця Небесного зі своїми молитвами в ім’я Ісуса. Урочисто, з благоговінням вони схилились у молитві, повторюючи дане їм запевнення: «Чого тільки попросите в Отця в ім’я Моє, — Він дасть вам. Донині ви нічого не просили в ім’я Моє. Просіть — і отримаєте, щоб радість ваша була повна» (Йоан 16:23—24). Простягаючи руки віри щораз вище, вони все з більшим переконанням говорили: «Христос помер і воскрес; Він по правиці Бога і заступається за нас» (Римл.8:34). Удень П’ятидесятниці до них зійшов Утішитель, про Якого Христос сказав: «Він… буде у вас» (Йоан 14:17). При цьому Він зауважив: «Краще для вас, щоб Я пішов, бо якщо Я не піду, Утішитель не прийде до вас, а якщо піду, то пошлю Його до вас» (Йоан 16:7). Від того часу Христос через Святого Духа завжди мав перебувати в серцях Своїх дітей. Тепер ця єдність із Ним була тіснішою, ніж тоді, коли Він був з ними особисто. Від них виходило світло, сила та любов Христа, Який жив у їхніх серцях, і люди «дивувались і пізнавали їх, що вони були з Ісусом» (Дії 4:13). {ДХ 56.1}

Святий Дух наділяє людину силою для перемоги. За допомогою Духа правління сатани має бути зруйноване. Саме Дух обвинувачує за гріх і за згодою людини усуває його із серця. Тоді розум підкоряється новому Законові {ННП 174.2}