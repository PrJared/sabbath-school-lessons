---
title:  Сила Святого Духа перетворює життя
date:   30/07/2020
---

Уважно досліджуючи книгу Дії, ми пізнаємо Бога через Його Духа, Котрий звершує чудеса в житті людей. Ця книга розповідає, як Євангеліє здобуває перемогу над культурними упередженнями, глибоко закоріненими звичками та наставляє все людство в Христовій благодаті й істині. Святий Дух сприймає людей такими, якими вони є, проте не залишає їх такими. У Його присутності вони змінюються, їхнє життя перетворюється.

`Прочитайте Дії 16:11-15, 23-34; 17:33, 34; 18:8. Це лише кілька біблійних історій навернення. Що відкривають нам прочитані розповіді про Божу силу, здатну змінити життя людей різного походження?`

Яке дивовижне розмаїття людей! Лідія була успішною підприємницею-єврейкою, а в’язничний сторож у Филипах – римським державним службовцем із середнього класу. Свя тий Дух проникає в усі верстви суспільства. Його перетворювальна сила досягає чоловіків і жінок, багатих і бідних, освічених і неосвічених.

Останні два персонажі в нашому списку однаково примітні. Текст Дії 17:34 згадує про навернення Діонисія Ареопагіта. Афінські ареопагіти були членами суддівської ради, які розглядали судові справи. Вони були помітними, шанованими членами грецького суспільства.

Завдяки силі Святого Духа служіння апостола Павла досягло навіть вищих верств суспільства. Крисп (Дії 18:8) був релігійним лідером, начальником юдейської синагоги з притаманним йому старозавітним мисленням. Святий Дух проклав шлях до його розуму й серця та змінив його життя. Ці окремі історії навчають нас: коли ми свідчимо про Христа й ділимося Його Словом з іншими, Святий Дух здійснюватиме дивовижні діла в житті різних людей – представників різних верств суспільства, культур, переконань, рівнів освіти. Ми не можемо й не повинні робити припущення, кого можна досягти вісткою, а кого ні. Наше завдання полягає в тому, щоб свідчити всім і кожному, з ким ми зустрічаємося на життєвому шляху. Господь зробить усе інше.

`Жертва Христа була всеосяжною, тобто вона була принесена за кожну людину, яка будь-коли жила на Землі. Виходячи з цієї основоположної істини, чи можемо ми припустити, що хтось перебуває за межами надії на спасіння?`

#### Додаткове читання: Вибрані цитати Эллен Уайт

Того, кого Христос прощає, Він приводить спочатку до покаяння, а Дух Святий звинувачує його у гріхові. Якщо Дух Божий торкається сердець людей, вони починають усвідомлювати, що в них немає нічого доброго, і все, що вони досі робили, заплямоване гріхом і власним «я». Подібно до бідного митника, вони стоять збоку, не наважуючись навіть підвести очі до небес, і говорять: «Боже! Будь милостивий до мене грішного» (Луки 18:13). І вони отримують благословення. Завжди є прощення для грішника, що кається, бо Христос — це «Агнець Божий, що на Себе гріх світу бере» (Йоан.1:29). Обітниця Божа незмінна: «Коли ваші гріхи будуть як кармазин, — стануть білі, мов сніг; якщо будуть червоні, немов багряниця, — то стануть мов вовна вони!» «І дам вам нове серце …І Духа Свого дам Я до вашого нутра» (Ісая 1:18; Єзек.36:26-27). {НПЩЖ 11.1}

Коли Христос давав Своїм учням обітницю про Духа, Його земне служіння наближалося до свого завершення. Він стояв у тіні хреста, цілковито усвідомлюючи, що на Нього ляже тягар вини всього гріховного людства. Перш ніж принести Себе в жертву, Він дав настанови учням щодо найважливішого і найдосконалішого дару, котрим бажав наділити Своїх послідовників. Цей дар зробить доступними для них безмежні багатства Його благодаті. «І Я попрошу Отця, — сказав Він, — і дасть вам іншого Утішителя, щоб навіки перебував з вами, — Духа Істини, Якого світ не може прийняти, бо не бачить Його і не знає [Його]. А ви знаєте Його, бо Він при вас перебуває, і у вас буде Він» (Йоан.14:16-17). Спаситель указував на той час, коли Святий Дух, як Його намісник, прийде звершити велику справу. Злу, котре накопичувалося впродовж віків, буде дана відсіч божественною силою Святого Духа. {ДА 30.1}