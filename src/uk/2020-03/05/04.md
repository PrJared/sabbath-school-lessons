---
title:  Святий Дух і свідчення
date:   28/07/2020
---

Уся книга Дії присвячена опису могутньої діяльності Святого Духа. Він служив віруючим і через віруючих, коли вони різноманітними способами свідчили про свого Господа. Святий Дух зміцнював їх, щоб вони могли протистояти випробуванням і викликам у ворожій культурі. Він провадив їх до тих, хто щирим серцем шукав істину; готував серця мешканців цілих міст ще до того, як туди прийшли віруючі. Дух відчиняв двері можливостей, про які вони навіть не мріяли, та наділяв силою їхні слова й учинки.

`Прочитайте Дії 7:55; 8:29; 11:15; 15:28, 29; 16:6-10. Як Святий Дух служив Своїм свідкам у кожному зазначеному випадку? Іншими словами, які саме дії звершував Святий Дух у цих ситуаціях?`

Різноманітне служіння Святого Духа в першому столітті було воістину дивовижним. Перераховані вище випадки

– це лише окремі приклади Його діяльності. Він зміцнив Степана для свідчення про його Господа перед обличчям безжальної некерованої юрби, яка на смерть каменувала його. Дух чудовим чином спрямував Пилипа до впливового ефіопа, шукача істини, щоб зробити африканський континент доступним для Євангелія. Він дав Петрові переконливу ознаку, коли язичники також отримали дар Святого Духа. Він згуртував Церкву воєдино, коли їй загрожувало розділення через питання обрізання. Діючи через апостола Павла, Святий Дух зробив весь європейський континент доступним для проповіді Євангелія.

Святий Дух активно працював у новозавітній Церкві, Він активно працює у Церкві й сьогодні. Він прагне наділити нас силою, зміцнити, навчити, спрямовувати, об’єднати й послати на найважливішу місію у світі, яка приводить чоловіків і жінок до Ісуса та Його істини. Ми повинні пам’ятати: Святий Дух і сьогодні активний, працюючи так само, як за часів апостолів і ранньої Церкви.

`Що ми можемо щодня робити для того, аби стати більш відкритими й сприйнятливими для сили Святого Духа в нашому житті? Які наші рішення дозволять Йому працювати в нас і через нас?`

#### Додаткове читання: Вибрані цитати Эллен Уайт

Стефан побачив опір, який викликали його слова, і розумів, що дає останнє свідчення. Коли він торкнувся пророцтв, пов’язавши їх з Христом і заговорив про храм, священик, ніби вражений жахом богохульства, роздер свій одяг. Для Стефана це був знак, що його голос незабаром замовкне назавжди. Хоч мученик не сказав і половини того, що бажав, він різко обірвав свою промову... На жорстоких обличчях людей, які оточували, Стефан прочитав свій вирок, однак не захитався. Страх перед смертю зник. Розлючені священики і підбурений натовп не вселяли в нього ніякого жаху. Усе, що відбувалося навколо, потьмяніло. Перед ним відчинилися небесні брами і, дивлячись туди, він побачив славу небесних осель і Христа, Котрий піднявся зі Свого престолу, щоб підтримати Свого слугу, котрий був готовий померти задля Нього мученицькою смертю. У той момент Стефан урочисто вигукнув: «Я бачу відчинене небо, і Сина Людського, що по Божій правиці стоїть». {ЗІХ 92.5}

"Апостол розповів про події, що мали місце під час його першої зустрічі з язичниками, кажучи: «Коли ж я почав говорити, злинув на них Святий Дух, як і на нас спочатку. Згадав я Господнє слово, як Він говорив: Іван хрестив водою, ви ж будете хреститися Духом Святим! Якщо Бог дав їм однаковий дар, як і нам, що повірили в Господа Ісуса Христа, то хто я такий, щоб чинити перешкоду Богові? » {ІВ 250.2}

Вислухавши цю розповідь, учні замовкли; вони переконалися, що поведінка Петра була прямим виконанням Божого плану, та зрозуміли, що Євангеліє Христа спонукує їх назавжди відмовитися від їхньої колишньої упередженості і почуття винятковості. «Почувши це, вони замовкли і прославили Бога, кажучи: Отже, і язичникам Бог дав покаяння для життя». {ІВ 250.3}"