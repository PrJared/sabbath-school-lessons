---
title:  Свідчення, наділене силою Духа
date:   25/07/2020
---

### Біблійні тексти для дослідження
Івана 15:26, 27; Дії 2:41, 42; 8:4; Євр. 4:12; Дії 17:33, 34; 18:8.

> <p>Пам’ятний вірш</p>
> «І як вони помолилися, затряслося те місце, де вони були зібрані, і всі наповнилися Святим Духом і сміливо почали говорити Боже Слово» (Дії 4:31).

Коли Ісус повелів Своїм учням: «Ідіть по цілому світі й усьому творінню проповідуйте Євангелію» (Марка 16:15), це, напевно, видавалося їм нереальною місією. Як вони взагалі могли виконати таке величезне завдання? Адже їх зовсім небагато, а ресурси такі обмежені. Переважно це були неосвічені, прості люди. Однак вони мали надзвичайного Бога, Котрий бажав наділити їх силою для здійснення надзвичайної місії.

Ісус пообіцяв учням: «Ви приймете силу, коли Святий Дух зійде на вас, і ви будете Моїми свідками в Єрусалимі, по всій Юдеї та Самарії – і аж до краю землі!» (Дії 1:8). Прийнявши Святого Духа, учні могли звіщати вістку про хрест із силою, яка змінювала життя й світ. Святий Дух зробив їхнє свідчення ефективним. Протягом лише кількох десятиліть Євангеліє справило вплив на весь світ. У книзі Дії апостолів зазначено: про цих ранніх християн гонителі сказали, що вони «перевернули світ» (Дії 17:6). Апостол Павло додає, що Євангеліє було «проповідуване між усім творінням, що є під небом» (Колос. 1:23). У цьому уроці ми приділимо особливу увагу ролі Святого Духа в нашому ефективному свідченні про Христа.

#### Додаткове читання: Вибрані цитати Эллен Уайт

"Серед тих, кому Спаситель дав доручення: «Ідіть, і навчіть всі народи» (Матв.28:19), було багато вихідців із простого народу, які полюбили свого Господа і вирішили наслідувати Його приклад самовідданого служіння. Цим скромним людям, як і учням, котрі були зі Спасителем під час Його земного служіння, було виявлене високе довір’я. Вони мали нести світові радісну Новину про спасіння через Христа. {ДА 71.1}

Розпорошившись внаслідок гоніння, вони йшли вперед, сповнені місіонерського запалу. Вони розуміли, наскільки відповідальна їхня місія, знали, що в їхніх руках — хліб життя для голодного світу. Любов Христа надихала їх на те, щоб ламати цей хліб і роздавати всім потребуючим. Господь діяв через них. Де б вони не перебували, хворі отримували зцілення, а бідним проповідувалося Євангеліє. {ДА 71.2}"

"Коли апостоли проповідували їм про славу Єдинородного Сина Божого, три тисячі душ були навернені. Ці люди побачили себе такими, якими були, — грішними й нечистими, а у Христі вони узріли свого Друга і Викупителя. Христос був звеличений, Христос був прославлений через силу Святого Духа, що спочив на людях. Вірою ці навернені побачили в Ньому Того, Хто переніс пониження, страждання і смерть, щоб вони не загинули, але мали життя вічне. Відкриття Христа Духом Святим привело їх до реального відчуття Його сили й величі, і вони з вірою простягли свої руки до Нього, говорячи: «Я вірую». {НУХ 75.1}

Після цього Радісну вістку про воскреслого Спасителя було донесено до найвіддаленіших куточків населеного світу. Звідусіль до Церкви стікалися навернені до Христа. Віруючі переживали нове навернення. Грішники приєднувалися до християн у пошуках дорогоцінної Перлини. {НУХ 76.1}"