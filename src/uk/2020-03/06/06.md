---
title:  Примножуючи наші дари
date:   06/08/2020
---

`Прочитайте притчу про таланти в Матв. 25:14-30. Яка найважливіша думка в цій історії? Чому перших двох рабів Господь похвалив, а третього засудив? Що ця притча говорить нам про використання наших талантів? Особливо зверніть увагу на текст Матв. 25:29.`

Пан роздав рабам таланти – «кожному згідно з його спроможністю» (Матв. 25:15), тобто вони отримали різні грошові суми. Один отримав п’ять талантів, другий два, а третій – один. У кожного раба був вибір, як вкласти в справу або використати довірені кошти. Важливо пам’ятати, що таланти не були їхньою власністю. Вони належали панові, котрий поклав на рабів відповідальність за ці кошти.

Пана цікавило не **скільки** талантів було дано кожному, а **що** кожен зробив з отриманим. Для Бога найважливіше, що ви робите з даними вам дарами.

Господь похвалив перших двох рабів, оскільки вони були вірні у використанні отриманих талантів. У процесі використання їхні таланти примножилися. «Злий» раб не використав даний йому паном талант, і він не примножився. Вічна істина така: «Закон служіння стає сполучною ланкою, яка об’єднує нас із Богом та ближніми» (Е. Уайт. Наочні уроки Христа. С. 326). Невірний раб втратив свою можливість служити і зрештою втратив здатність служити.

Якщо ми використовуємо дари, які Бог дав нам для слави Його Імені, вони будуть примножуватися, розвиватися та зростати. Як ви можете визначити дари, які Бог дав вам? Покірно просіть Бога відкрити вам ті сфери служіння, до яких Він бажає залучити вас. Коли Він спонукає вас, долучайтеся. Ваші дари зростатимуть у міру їхнього використання, і ви знайдете задоволення в служінні Господу.

`Поміркуйте над притчею про таланти і застосуйте її у своєму житті. У контексті притчі подумайте: що ви робите з даними вам Богом дарами? (Пам’ятайте: усе, що маєте, – це теж дар від Бога).`

#### Додаткове читання: Вибрані цитати Эллен Уайт

Тому, хто приховує свої таланти, не використовуючи і не удосконалюючи їх, і, в результаті, втрачаючи їх, не слід розраховувати, що вігі зможе уникнути відповідальності за це. Бог робить нас відповідальними за даровані нам можливості, які ми могли би використовувати, якби взяли на себе ярмо Христа і понесли Його тягар, день за днем осягаючи Його лагідність і покору. Невикористані таланти і недбалість тільки збільшують і посилюють нашу відповідальність перед Богом, подібно до відсотків, які невпинно зростають. {ЩМП 335.3}