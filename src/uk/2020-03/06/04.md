---
title:  Призначення духовних дарів
date:   04/08/2020
---

`Прочитайте 1 Кор. 12:7 та Ефес. 4:11-16. Чому Бог наділяє кожного віруючого духовними дарами? Яке призначення цих дарів?`

Духовні дари слугують кільком цілям. Бог дає їх, щоб живити й зміцнювати свою Церкву для здійснення Його служіння. Дари призначені для розвитку згуртованої Церкви, готової завершити Його місію у світі. Автори Біблії наводять приклади духовних дарів, якими Бог наділяє Свою Церкву: служіння, проповідування, учительство, доброчинність, звершення чудес, знання. Також у цих текстах ідеться про дари гостинності, допомоги, потішання, і це лише деякі з них. Більш повний перелік читайте в Римл. 12 та 1 Кор. 12.

Вам, напевно, цікаво дізнатися про відмінності та зв’язок між духовними дарами і природними талантами. Духовні дари – це якості, якими наділяє Святий Дух кожного віруючого, щоб підготувати його до особливого служіння в Церкві та служіння у світі. А природні, або вроджені, обдарування та здібності віруючого освячуються Святим Духом і теж використовуються в служінні Христу. Ось що про це пише вісниця Господня, коментуючи притчу з Матв. 25:13-30:

«Зображені в притчі таланти – це не тільки особливі дари Духа. Тут говориться про всі дари та здібності – вроджені й набуті, природні й духовні. Усіх їх необхідно використати в служінні Христу. Стаючи Його учнями, ми цілковито віддаємо себе Йому разом з усім, чим володіємо. Ці дари Він повертає нам очищеними й облагородженими, аби ми використали їх для Його слави, несучи благословення ближнім» (Е. Уайт. Наочні уроки Христа. С. 328).

Крім того, Бог наділяє особливими дарами, такими як дар пророцтва, керівництво, служіння в Церкві, включаючи пасторів, пресвітерів, учителів, які є наставниками в тілі Христовому, щоб духовно живити й готувати кожного члена Церкви для служіння (див. Ефес. 4:11, 12). Функція всього церковного керівництва – допомогти кожному члену Церкви визначити свої духовні дари й навчити використовувати їх для збудування тіла Христового.

`Які ваші природні таланти, затребувані й корисні у світському середовищі, можуть також бути благословенням для Церкви?`

#### Додаткове читання: Вибрані цитати Эллен Уайт

"Христос доручає Своїм слугам «Своє майно», тобто те, що необхідно використати для Нього. Кожній людині Він дає певну роботу. Кожний має своє місце у вічному Плані Неба. Кожен повинен співпрацювати з Христом у справі спасіння душ. Приготовлене для нас місце в небесних оселях забезпечене нам не більшою мірою, ніж особливе місце, призначене для нас на Землі, де ми повинні працювати для Бога. {НУХ 227.3}

Таланти, довірені Христом Своїй Церкві, — це особливі дари і благословення Святого Духа. «Одному Дух дає слово мудрості, іншому — слово знання тим же Духом, іншому — віру тим же Духом, іншому — дари оздоровлень тим же Духом, іншому — робити чудеса, іншому — пророкувати, іншому — розпізнавати духів, іншому — різні мови, іншому — пояснення мов. А все це робить один і той же Дух, даючи окремо кожному, як хоче» (1Кор.12:8—11). Усі люди не одержують однакових дарів, однак певний дар Духа обіцяний кожному слузі Небесного Владики. {НУХ 227.4}"

Христос, сяйво слави Отця, прийшов як світло для світу. Він прийшов, щоб явити людям Бога; про Нього написано, що Він був помазаний «Духом Святим і силою». У назаретській синагозі Ісус сказав: «Дух Господній на Мені, бо Він помазав Мене благовістити убогим, послав Мене [зціляти розбитих серцем], проповідувати полоненим визволення, сліпим — прозріння, і пригноблених відпустити на волю; звіщати рік Господнього помилування!» (Луки 4:18—19). Цю роботу Він доручив і Своїм учням. «Ви — світло для світу, — сказав Господь. — Тож нехай сяє ваше світло перед людьми, щоб вони побачили ваші добрі діла й прославили Отця вашого, що на небесах» (Матв.5:14, 16). {НУХ 297.4}

"Він допоможе нам наслідувати Його приклад, чинити добро та відмовлятися робити зло. Ми повинні стати посвяченими каналами, через які любов Христа виливається на тих, хто потребує допомоги... {ННП 209.3}

Христос посилає Своє світло людям, котрі тримають вікна своєї душі відчиненими для Неба. Вони звершують Божі діла під впливом Святого Духа. Хто найбільше наблизиться до послуху Божественному Законові, той найбільше послужить Богові. Якщо послідовник Христа прагне здобути Його доброту, Його співчуття, Його любов до людського роду, він буде прийнятий Богом як Його співпрацівник. Така людина не буде задовольнятися низьким духовним рівнем. Вона постійно підніматиметься вище і вище. {ННП 209.4}"