---
title:  Місіонерська історія
date:   07/08/2020
---

#### Його звуть Карлос

_Ендрю Мак-Чесні_

Якби Карлос Санчес Руїс був президентом Уніону церкви адвентистів сьомого дня в своєму рідному Перу, члени церкви чемно зверталися б до нього «пасторе-президенте». Проте в Уругваї, де Санчес Руїс був обраний президентом Уругвайського уніону церков 2011 року, його називають просто Карлос.

Так до нього звертаються чоловіки, жінки і навіть маленькі діти. Ніхто не використовує слово «президент» або «пастор» – просто Карлос.

Приїхавши з Перу – країни, де люди строго дотримуються субординації, Карлосу знадобилося близько року, щоб адаптуватися до її відсутності в Уругваї.

Уругвай не схожий на всі інші країни Південної Америки, – каже Санчес Руїс. – Хоч самі уругвайці визнають і поважають лідерство, вони не приймають ієрархічну модель влади. У них лідер перебуває нарівні з усіма.

— Уругвайський спосіб мислення, який Санчес Руїс пов’язує з сильним європейським впливом, на думку церковних лідерів, робить країну перспективним місіонерським полем.

Адвентистська церква в цій країні налічує лише 7 358 членів при населенні країни понад 3,5 мільйони осіб. Це означає, що кожен чотириста сімдесятий житель країни є членом адвентистської церкви. Це один із найнижчих показників у Південній Америці. Більше половини населення Уругваю проживає в столиці Монтевідео.

— Як нам навернути до Бога Монтевідео й інші міста по всьому світу? – запитав пасторів президент адвентистської церкви Тед Вільсон під час свого візиту до Уругваю 2019 року.

Відкривши Біблію, він прочитав текст, записаний у Єрем. 32:27, у якому сказано: «Ось Я – Господь, Бог кожного тіла: чи для Мене є щось неможливе?»

— Бог відповідає на Своє запитання могутнім чином, – сказав Вільсон, цитуючи Єрем. 33:3: «Покликуй до Мене – і тобі відповім, і тобі розповім про велике та незрозуміле, чого ти не знаєш!».

— Просіть виконання цієї обітниці для Уругваю і для вашої роботи в цих містах, – сказав Вільсон. – Ви стикаєтеся з труднощами секуляризму і матеріалізму як і багато інших країн Європи. Але немає нічого неможливого для Бога.

Ці слова підтверджуються досвідами людей, які укладають заповіт із Богом в Уругваї після відвідування програм у громадських центрах або міських центрах впливу, організованих церквою.

Серед новонавернених молодий чоловік на ім’я Фернандо Агуйре, який віддав своє серце Ісусу після відвідування курсів з управління стресом у міському центрі впливу в Монтевідео 2019 року. Будь ласка, моліться за Уругвай та інші перспективні місіонерські поля в секулярних країнах по всьому світу.