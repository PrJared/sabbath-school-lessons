---
title:  Бог – податель усіх добрих дарів
date:   03/08/2020
---

Згідно з текстами 1 Кор. 12:11, 18; Ефес. 4:7, 8; Якова 1:17, Бог є Творцем усіх дарів і «кожний досконалий дар» походить від Нього. Тому ми можемо бути впевнені, що Він наділить нас саме такими дарами Святого Духа, які найкраще відповідають нашим особистим якостям, і Господь якнайкраще використає наші вміння для служіння в Його справі та прославлення Його Імені.

`Прочитайте Марка 13:34 і 1 Кор. 12:11. Кому Бог дає духовні дари?`

У Біблії це питання викладено гранично ясно. Бог має особливе завдання для кожного з нас у справі євангельської місії та служіння Церкви. У притчі Ісус розповів про домовласника, котрий вирушає в дорогу й доручає турботу про свій дім слугам, даючи «кожному його діло» (Марка 13:34). Для кожної людини Господь має діло й дає всім духовні дари для виконання Божественного завдання або служіння, до якого вони покликані. Коли ми віддаємо своє життя Христу й через хрещення стаємо членами Його тіла, Церкви, Святий Дух наділяє нас дарами, щоб ми могли служити Церкві та свідчити світу.

У 1903 році Еллен Уайт написала листа одній людині з метою заохотити її використовувати в служінні отримані нею від Бога дари. «Ми всі є членами Божої сім’ї, і всім більшою чи меншою мірою Господь довірив таланти, за використання яких ми несемо відповідальність. Яким би не був наш талант – великим чи малим – ми маємо використовувати його в служінні Богові; а також маємо визнати право всіх інших використовувати довірені їм дари.

Ми ніколи не повинні принижувати найменший фізичний, інтелектуальний чи духовний капітал» (Лист 260, 2 грудня 1903 року).

`Прочитайте Дії 10:36-38; Матв. 3:16, 17; Дії 2:38-42. Що ці тексти повідомляють нам про отримання людиною дару Святого Духа під час її хрещення?`

Подібно до того як Ісус був помазаний Святим Духом під час хрещення, щоб підготувати й повністю спорядити Його для служіння світові, так і кожному з нас обіцяний Святий Дух під час нашого хрещення. Бог бажає, щоб ми були абсолютно впевнені: Він виконав Своє Слово й наділив нас духовними дарами, аби благословити Свою Церкву і світ.

#### Додаткове читання: Вибрані цитати Эллен Уайт

"Бог має на тебе права. Він благословив тебе життям, здоров’ям, здібностями, силою розуму, які ти можеш, якщо забажаєш, сильно розвинути або зіпсувати, підпорядковуючи ці здібності та якості розуму контролю сатани. Ти несеш відповідальність за дані тобі Богом здібності. Ти можеш, максимально використовуючи свої переваги, приготуватися до виконання обов’язків та корисної праці. Тобі не слід прагнути до здійснення великих справ і добиватися їх, але ти можеш робити свою роботу, якою б малою вона не була, відчуваючи свою відповідальність за її виконання для Бога. І коли ти виконуватимеш цю роботу добре, Бог довірить тобі більше.  {ЦДБ 241.3}

Пам’ятай: Бог зробить корисними всіх твоїх дітей, якщо вони підкоряться Йому. У Нього є місце і робота для всіх. Багато хто, зокрема і ти, вважає неможливим, аби Бог використовував їх. Більше не думай так. Ти можеш робити свою малу справу так, що Бог буде прославлений. {ЦДБ 241.4}"