---
title:  Різні дари, об’єднані в служінні
date:   02/08/2020
---

Чи замислювалися ви коли-небудь над тим, наскільки учні Христа були не схожі між собою? Їхнє походження, особисті якості, темперамент і дари дуже відрізнялися. Однак для Церкви це стало не перешкодою, а силою. Матвій, збирач податків, був точним, строгим і дбайливим. Петро, навпаки, часто говорив квапливо, був імпульсивний, сповнений ентузіазму, але також володів природними лідерськими якостями. Іван був добрим, чуйним прямолінійним. Андрій, як товариська людина, надзвичайно добре знав своє оточення й був уважний до інших. Хома мав природну схильність до сумніву, часто вагався. Усіх цих учнів, які володіють такими різними характерами й дарами, Бог могутньо використовував у свідченні про Нього.

`Прочитайте 1 Кор. 12:12, 13, 18-22. Що тут сказано про потребу Церкви в людях із різними дарами?`

Богові приносить задоволення обирати людей різного походження, з різними талантами й здібностями та наділяти їх дарами для служіння. Тіло Христове – не однорідна група схожих між собою людей. Це не заміський клуб осіб однакового походження і складу розуму. Це динамічний рух віруючих із різними дарами, об’єднаних у своїй любові до Христа й Біблії; і цим віруючим доручено ділитися Його любов’ю та істиною зі світом (Римл. 12:4; 1 Кор. 12:12). Члени тіла Христового мають різні дари, але кожен із них цінний; кожен має вирішальне значення для здорового функціонування Церкви. Подібно до того як очі, вуха й ніс мають різні, але необхідні для тіла функції, так само в Церкві необхідні всі дари (1 Кор. 12:21, 22).

Якщо ви уважно розглянете функціонування людського організму, то побачите, що навіть найменші його частини відіграють важливу роль. Погляньте на свої вії. Що сталося б, якби ми не мали чогось такого, здавалося б, незначного, як вії? Частинки пилу могли б затьмарити наш зір, і наслідки були б непоправними. Член Церкви, який здається «незначним», є суттєвою частиною тіла Христового й наділений дарами Святого Духа. Якщо ми повністю присвячуємо ці дари Богові, кожен із нас може справляти вплив, який матиме вічні результати.

`Незалежно від того, наскільки ви талановиті, що у вас виходить не так добре, як в інших членів Церкви? Як це має допомогти вам залишатися на належному вам місці?`

#### Додаткове читання: Вибрані цитати Эллен Уайт

"Відповідно до волі Бога Його слуги мають різні дари. Згідно з Його провидінням до Церкви приходять люди різних розумових здібностей, щоб бути Його співпрацівниками. Нам доведеться зустрітися з людьми, які по-різному мислять, і Церкві необхідні різні дари. Божі слуги повинні працювати в досконалій гармонії. Я вдячна Господу, що ми не всі однакові, хоч усі повинні мати один дух — дух, який перебуває в Христі. Апостол Іван не був точно таким, як апостол Петро. Кожен мав подолати свої особливості і пом’якшити власний темперамент, щоб допомагати один одному через віру в Істину та освячення нею. {ЦДБ 261.3}

Ми повинні бути поблажливими до особливостей оточуючих. Якщо наша воля перебуває під контролем волі Христа, хіба можемо ми ворогувати з нашими братами? Якщо ж ми не маємо згоди з ними, значить необхідно розіп’яти наше «я». Якщо Христос звільнив людину, вона справді вільна. Ми не можемо бути досконалими в Христі, якщо не любимо одне одного так, як Христос полюбив нас. {ЦДБ 261.5}"