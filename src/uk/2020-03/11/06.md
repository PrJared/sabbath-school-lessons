---
title:  Про що варто свідчити
date:   10/09/2020
---

«Я розп’ятий разом з Христом. І живу вже не я, а Христос живе в мені. А що тепер живу в тілі, то живу вірою в Божого Сина, Який полюбив мене й віддав Себе за мене» (Гал. 2:19, 20).

Безумовно, приймаючи Христа, доведеться чимось пожертвувати, відмовитися від чогось. Ісус пояснює, у чому полягає обов’язок, який слід виконувати, ідучи за Ним: «Коли хто хоче йти за Мною, хай зречеться самого себе, бере свій хрест щоденно й іде услід за Мною» (Луки 9:23). Смерть на хресті – нестерпна. Коли ми підпорядковуємо своє життя вимогам Христа й наша гріховна, «стара людина» розп’ята (див. Римл. 6:6), це нестерпно боляче. Надзвичайно боляче відмовлятися від заповітних бажань і життєвих звичок, але життя в Христі навіть тут і зараз варте того, не кажучи вже про його продовження у вічності. Винагорода незрівнянно перевершує біль.

Сильні свідчення, які дуже впливають на інших та змінюють життя, ґрунтуються не на тому, від чого ми відмовилися заради Христа, а на тому, що Христос звершив заради нас. Вони зосереджені на Його жертві, а не на наших так званих жертвах. Адже Христос ніколи не просить нас відмовитися від того, що заради нашого добра потрібно зберегти.

А втім, історія християнства наповнена життєписами тих, кому довелося піти на величезні жертви заради Господа. Однак ці люди не вважали, що цим заробляють спасіння або що їхні діла, навіть найбільш самовіддані й жертовні, залічуються їм як заслуги перед Богом. Натомість, розуміючи, що Христос здійснив для них, ці чоловіки й жінки були готові покласти на жертовник служіння все, згідно з Божим покликанням у їхньому житті.

`Прочитайте Івана 1:12; 10:10; 14:27 і 1 Кор. 1:30. Наше свідчення завжди ґрунтується на тому, що Христос звершив для нас. Перерахуйте деякі дари Його благодаті, згадані в текстах.`

У світлі наведених вище текстів подумайте, що Христос зробив для вас. Можливо, ви були посвяченим християнином протягом усього свого життя або ж пережили більш драматичне навернення. Поміркуйте про те, яким добрим Ісус був до вас, про мир, щастя, розуміння сенсу життя, якими Він вас наділив. Згадайте час, коли Він дав вам сили пройти через важкі життєві випробування.

`На які жертви ви були покликані піти заради Христа? Які уроки почерпнули зі свого досвіду, котрі можуть бути благословенням і для інших?`

#### Додаткове читання: Вибрані цитати Эллен Уайт

"Павло розумів, що його сила крилася не в ньому, а в присутності Святого Духа, Котрий наповнював його серце Своїм благодатним впливом, підкорюючи всі думки Христові. Він говорив про себе: «...завжди носимо в тілі мертвість Ісуса, щоб і життя Ісуса проявилося в нашому тілі» (2Кор.4:10). У вченні апостола центральною постаттю був Христос. «І живу вже не я, — писав він, — а Христос живе в мені» (Гал.2:20). Його я було сховане; Христос був явлений і звеличений у ньому. {ДА 172.4}

Павло володів красномовністю. До свого навернення він часто намагався вразити своїх слухачів високою майстерністю риторики. Але тепер він залишив усе це. Тепер апостол не захоплювався поетичними образами і химерними ілюстраціями, які задовольняють почуття і живлять уяву, однак далекі від реального життя, натомість намагався з допомогою простих слів донести до сердець слухачів життєво важливі істини. ... Нагальні потреби, реальні запити душі, що бореться, може задовольнити лише здорове, практичне викладення основних принципів християнства. {ДА 173.1}"

"Освіта, одержана в процесі дослідження Писання, є практичним знанням Плану спасіння. Така освіта відтворить Божий образ у душі. Вона дасть сили розумові, зміцнить його проти спокус і зробить учня співпрацівником Христа в Його місії милосердя для світу. Вона зробить його членом небесної сім’ї та підготує для одержання спадщини святих у світлі. {НУХ 18.2}

Але вчитель священної Істини може поділитися з учнями лише тим, що сам знає з власного досвіду. «Сіяч сіє своє насіння». Христос навчав людей Істини, бо Сам був Істиною. Його думки, Його характер, Його життєвий досвід були втілені в Його вченні. Так мають чинити і слуги Христа: хто хоче навчати Слова Божого, ті повинні зробити його своїм власним через особистий досвід. Вони повинні знати, що означає мати Христа, Який став для них мудрістю, праведністю, освяченням і викупленням. Викладаючи Слово Боже іншим, вони не повинні починати словами «припустимо, що…» або «можливо…» Вони мають проголосити разом з апостолом Петром: «Ми сповістили вам про силу Господа нашого Ісуса Христа, не йдучи за хитрими вигадками, але будучи очевидцями Його величі» (2Петр.1:16). Кожний служитель Христа і кожний учитель повинен бути готовим сказати разом з улюбленим Іваном: «Життя з’явилось, і ми побачили, і свідчимо, і сповіщаємо вам вічне життя, яке було в Отця і з’явилося нам» (1Івана 1:2). {НУХ 18.3}"