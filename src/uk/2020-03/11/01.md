---
title:  Ділитися історією про Ісуса
date:   05/09/2020
---

### Біблійні тексти для дослідження
Ефес. 2:1-10; 1 Івана 4:7-11; Марка 5:1-20; Євр. 10:19-22; Гал. 2:20; 1 Кор. 1:30.

> <p>Пам’ятний вірш</p>
> «Ось це я написав вам, віруючим в Ім’я Божого Сина, щоб ви знали, що віруючи в Ім’я Божого Сина, маєте вічне життя» (1 Івана 5:13).

Як було сказано в одному з попередніх уроків, ніщо не переконує в силі Євангелія більше, ніж змінене життя. Люди можуть сперечатися з вашою теологією, не погоджуватися з доктринами. Вони можуть поставити під сумнів ваше розуміння Писання, проте рідко сумніватимуться у вашому особистому свідченні про те, Ким Ісус є для вас і що Він здійснив у вашому житті.

Свідчити означає ділитися тим, що ми знаємо про Ісуса. Це означає дозволити іншим дізнатися, що Він значить для нас, що здійснив і продовжує здійснювати в нашому житті. Якщо наше свідчення складається виключно зі спроб довести, що наше вірування істинне, а вірування інших – помилкове, то ми зіткнемося з великим опором. Якщо ж наше свідчення про Ісуса виходить із серця, перетвореного Його благодаттю, зачарованого Його любов’ю та зворушеного Його істиною, інші будуть вражені тим, як ця істина вплинула на наше життя. Істина, викладена в контексті зміненого життя, відіграє вирішальну роль.

Якщо Христос є центром кожної доктрини й кожне біблійне вчення відображає Його характер, тоді люди, з якими ми ділимося біблійними істинами, з більшою ймовірністю приймуть Його Слово.

#### Додаткове читання: Вибрані цитати Эллен Уайт

"Він бажає, щоб ми зберігали бадьорість духу. Він хоче, щоб ми були сповнені хвали для Його Імені. Він бажає, щоб наші обличчя були ясними і в серцях жила радість. Ми володіємо надією, вищою за всі задоволення, які може дати світ, і це має бути помітно. {ННП 169.3}

Чому ж наша радість не може бути досконалою — повною, без будь-якої нестачі? Ми маємо запевнення в тому, що Ісус — паш Спаситель і що ми можемо вільно брати від Нього. Ми можемо рясно черпати з багатого запасу, яким Він забезпечив нас у Своєму Слові. Ми можемо покластися на Його Слово, вірити в Нього, знаючи, що Він дасть нам благодать і силу, щоб ми виконали те, що Він нам велить... Ми можемо постійно шукати радість у Його присутності. Нам не потрібно весь час стояти на колінах у молитві, натомість ми можемо постійно просити про Його благодать, навіть коли йдемо вулицею або займаємося своїми звичайними повсякденними справами. Ми можемо постійно підноситися думками до Христа, і Він буде щедро обдаровувати нас Своєю благодаттю. {ННП 169.4}"

Життя у Христі — це життя спокою. У християнина може не бути піднесених почуттів, але він завжди матиме внутрішню впевненість і мир. Ви покладаєтесь не на себе, а на Христа. Ваша немічність з’єднується з Його силою, ваше незнання — з Його мудрістю, ваше безсилля — з Його всемогутністю. Тому ви не повинні дивитися на себе; не дозволяйте думкам зосереджуватися на собі — дивіться на Христа. Розмірковуйте про Його любов, красу і досконалість божественного характеру. Христос у Своєму самозреченні, Христос у Своєму приниженні, Христос у Своїй чистоті та святості, Христос у Своїй незрівнянній любові — ось теми, над якими слід замислюватись. Люблячи Христа, наслідуючи Його приклад і повністю покладаючись на Нього, ви зможете стати подібними до Нього. {ДХ 53.2}