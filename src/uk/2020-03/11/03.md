---
title:  Перетворювальна сила особистого свідчення
date:   07/09/2020
---

Іван та Яків, сини Зеведеєві, були відомі як «сини грому» (Марка 3:17). Фактично саме Ісус назвав їх так. Запальний характер Івана яскраво виявився, коли Спаситель і Його учні проходили через Самарію. Намагаючись знайти місце для ночівлі, учні зіткнулися з протидією через забобони самарян щодо євреїв. Ісусові й апостолам було відмовлено навіть у найскромнішому пристановищі.

Яків та Іван вважали, що можуть вирішити цю проблему. «І побачивши це, учні Яків та Іван сказали: Господи, хочеш, ми скажемо, щоб вогонь зійшов з неба і знищив їх так, як зробив Ілля?» (Луки 9:54). Ісус дорікнув братам, і всі вони покинули селище. Шлях Ісуса – це шлях любові, а не войовничої сили.

Під впливом любові Господа запальність і гнів Івана були перетворені на любов, доброту і м’який, співчутливий дух. У Першому посланні Івана слово «любов» зустрічається близько 40 разів, а в його різних формах – понад 50.

`Прочитайте 1 Івана 1:1-4; 3:1; 4:7-11; 5:1-5. Що ці тексти повідомляють про свідчення Івана та про зміни в його житті завдяки спілкуванню з Ісусом?`

Існує вічний принцип, який є законом Всесвіту. Еллен Уайт викладає цей принцип у таких словах: «Застосування сили суперечить принципам Божого правління. Він бажає лише служіння любові, але до любові не можна змусити; її не здобувають силою чи авторитетом. Любов можна викликати тільки любов’ю» (Бажання віків. С. 22).

Якщо ми віддані Христу, Його любов сяятиме через нас іншим людям. Найбільшим свідченням християнства є змінене життя. Це не означає, що ми ніколи не помилимося та завжди незмінно будемо тільки провідниками любові й благодаті. Це означає, що любов Христа виливатиметься з нашого життя і ми будемо благословенням для ближніх.

`Наскільки добре ви відображаєте любов Христа у своєму оточенні? Подумайте про наслідки вашого реального духовного стану.`

#### Додаткове читання: Вибрані цитати Эллен Уайт

Йоан від народження не володів таким привабливим характером, який виявився в нього наприкінці життя. Від природи він мав серйозні вади; був не тільки гордим, честолюбним, схильним до самоутвердження, але й імпульсивним, і образливим. Він та його брат були названі «синами громовими». Гнівливість, жадоба помсти, дух критики — усе це було притаманне улюбленому учневі. Проте за всім цим Божественний Учитель бачив палке, щире, любляче серце. Ісус докоряв його за корисливість, руйнував честолюбні надії, випробовував віру. Але Він явив йому те, до чого прагнула його душа, — красу святості, перетворювальну силу любові. {ДА 370.3}

"Усі, хто приймає євангельську вістку у своє серце, будуть прагнути проголошувати її. У їхньому житті виявиться дарована Небом любов Христа. Ті, що зодяглися у Христа, поділяться своїм досвідом, крок за кроком простежуючи той шлях, яким Дух Святий провадив їх — голодних та спраглих пізнання Бога та посланого Ним Ісуса Христа. Вони розкажуть істини, які відкрилися їм під час дослідження Слова Божого; про свої молитви й душевні муки, про звернені до них слова Христа: «Прощаються твої гріхи!» Було б природно замовчувати ці переживання, але сповнені любові Христа не мовчатимуть. У міру того, як Господь відкриває їм священні істини, зростає й їхнє бажання, щоб і інші одержали такі ж благословення Коли вони розповідатимуть про багаті скарби Божої благодаті, тоді дедалі більше благодаті Христа буде даровано їм, їхні серця уподібняться до серця малої дитини, сповненого простоти й беззастережного послуху. їхні душі палко бажатимуть святості, і для них усе більше і більше відкриватимуться скарби Істини та благодаті, аби бути переданими світові. {НУХ 79.3}