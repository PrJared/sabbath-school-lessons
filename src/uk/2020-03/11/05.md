---
title:  Свідчити з упевненістю
date:   09/09/2020
---

`Прочитайте 1 Івана 5:11-13; Євр. 10:19-22; 1 Кор. 15:1, 2. Яке запевнення у вічному житті дає Писання, що дозволяє нам з упевненістю свідчити про наше спасіння в Христі?`

Якщо ми особисто не маємо впевненості в спасінні в Христі, то не зможемо поділитися ним з іншими. Ми не можемо ділитися тим, чого не маємо. Багато хто з добропорядних християн живе в постійній невизначеності, запитуючи, чи будуть вони коли-небудь достатньо хорошими, щоб отримати спасіння. Мудрий досвідчений проповідник одного разу сказав: «Коли я дивлюся на себе, то не бачу можливості спастися. А коли дивлюся на Ісуса, то не бачу можливості загинути». З абсолютною переконливістю звучать крізь століття слова Господа: «Зверніться до Мене й спасетесь, всі кінці землі, бо Я – Бог, і нема більше іншого Бога!» (Ісаї 45:22).

Наш Господь бажає, щоб кожен із нас радів спасінню, яке Він так щедро пропонує. Він прагне, аби ми відчули, що означає бути виправданими Його благодаттю й вільними від осуду за гріх. Павло пише: «Отже, виправдавшись вірою, маємо мир з Богом через нашого Господа Ісуса Христа» (Римл. 5:1). І додає: ми можемо бути цілком упевнені в тому, що «нема тепер жодного осуду тим, які в Ісусі Христі» (Римл. 8:1). Апостол Іван підтверджує: «Хто має Сина, той має життя; хто не має Божого Сина, той не має життя» (1 Івана 5:12).

Якщо ми вірою прийняли Ісуса і Він живе в наших серцях через Свого Святого Духа, то дар вічного життя сьогодні належить нам. Це не означає, що, прийнявши одного разу Божу благодать і спасіння в Христі, ми ніколи не зможемо їх втратити (див. 2 Петра 2:18-22; Євр. 3:6; Об’явл. 3:5). У нас завжди є вільний вибір залишитися з Ним або піти від Нього. Однак якщо ми відчули любов Христа й зрозуміли глибину Його жертви, то ніколи не побажаємо залишити Того, Хто так любить нас. З дня на день ми шукатимемо можливості поділитися з іншими подарованою нам благодаттю Господа.

`Чи впевнені ви у своєму спасінні в Христі? Якщо так, то на чому базується ваша впевненість? Як ви її здобули? З іншого боку, якщо ви не впевнені в спасінні, то чому? Як можете отримати цю впевненість?`

#### Додаткове читання: Вибрані цитати Эллен Уайт

"Хто довіряє свою душу Господові, тому не потрібно занепадати духом. У нас є всесильний Спаситель. Дивлячись на Ісуса, Проводиря і Вершителя вашої віри, ви можете сказати: «Бог — наш захист і сила, велика допомога у бідах. Тому не злякаємося ми, коли земля здригнеться, і гори рухнуть в серце морів» (Псал.46:2, 3). {ВНО 13.5}

Будемо ж більше довіряти нашому Викупителеві. Не відвертайтеся від вод і потоків з Ливану в пошуках відпочинку біля розбитих водоймищ, які не можуть тримати води. Майте віру в Бога. Довіра Ісусові зробить перемогу не тільки можливою, а й дійсною. Нехай багато хто вперто прямує невірним шляхом, нехай майбутнє не вселяє оптимізму, але ми можемо повністю довіряти нашому Вождеві. «Я — Бог, і нема більше іншого Бога!» (Ісаї 45:22). Він безмежний у силі і може спасати всіх, хто приходить до Нього. Тільки Йому ми можемо довіритися без остраху17. {ВНО 13.6}"

"Усвідомлюючи свої потреби, не потрібно скеровувати всі зусилля на те, щоб сумувати і розмірковувати над ними. Споглядайте і живіть. Ісус — наш єдиний Спаситель, але, на жаль, ті, хто потребують зцілення, відкидають запропоновану Ним милість. Проте ніхто з тих, хто вірить в Його заслуги, не буде залишений на волю диявола... Сатана нашіптує, що ви безпомічні і не можете благословити самі себе. Це правда, ви безпомічні, але піднесіть перед ним Ісуса. Скажіть: «У мене є Спаситель, я вірю в Нього. Він ніколи не допустить, щоб я зійшов із вірного шляху. В Його Імені я торжествую. Він — моя праведність і вінець моєї радості»... {ЩМП 114.4}

Вам може здаватися, що ви загиблий грішник, однак це саме той момент, коли ви потребуєте Спасителя. Якщо у вас є гріхи, які потрібно визнати, то не втрачайте часу. Це золоті моменти... Спраглі і голодні правди будуть насичені, так обіцяв Ісус. Дорогий Спаситель! Його руки відкриті, щоб прийняти нас, Його любляче серце прагне благословити нас. {ЩМП 114.5}"