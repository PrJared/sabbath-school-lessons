---
title:  Розповідаючи історію про Ісуса
date:   08/09/2020
---

Ким були перші місіонери, яких Ісус послав працювати на духовній ниві? Їх не було серед учнів, і вони не ходили з Ним. Першими місіонерами, яких Ісус послав благовістити, були біснуваті, котрі лише кілька годин до цього викликали жах у всіх жителів тієї місцевості.

Володіючи надприродною демонічною силою, один із біснуватих розривав ланцюги, якими його зв’язували, пронизливо кричав і калічив своє тіло гострим камінням. Агонія в голосах цих одержимих відображала глибоку агонію в їхніх душах (Матв. 8:28, 29; Марк. 5:1-5).

Однак потім вони зустріли Ісуса, і їхнє життя змінилося. Вони ніколи вже не будуть такими, як раніше. Ісус вигнав бісів-мучителів з їхніх тіл у стадо свиней, які кинулися з кручі в море (Матв. 8:32-34; Марка 5:13, 14).

`Прочитайте Матв. 8:28-32; Марка 5:1-17. Що сталося із цими людьми та що побачили місцеві жителі, коли підійшли до Ісуса?`

Тепер біснуваті були новими людьми, перетвореними силою Христа. Жителі побачили, що колишні біснуваті сидять біля ніг Ісуса та слухають кожне слово з уст Учителя. Необхідно наголосити, що Євангеліє від Матвія розповідає про двох звільнених біснуватих, а Марко повідомляє тільки про одного з них. Але головне – Ісус відновив їх фізично, розумово, емоційно й духовно.

`Прочитайте Матв. 8:33, 34; Марка 5:18-20. Звичайно, зцілені біснуваті, ці новонавернені хотіли залишитися з Ісусом, але куди спрямував їх Господь та з якою метою?`

«Ці чоловіки мали змогу чути повчання Христа лише кілька хвилин. Вони не вислухали жодної проповіді з Його уст. Вони не могли навчати людей так, як Його учні, котрі щодня були із Христом, але вони самі були свідченням того, що Ісус – Месія. Зцілені могли розповісти те, що їм було відомо, – що особисто бачили й чули та як пізнали силу Христа. Це може робити кожен, серця котрого торкнулася Божа благодать» (Е. Уайт. Бажання віків. С. 340). Їхні свідчення підготували Десятимістя – десять міст на берегах Галилейського моря – прийняти вчення Ісуса. Ось така сила особистого свідчення.

#### Додаткове читання: Вибрані цитати Эллен Уайт

"Коли ці люди, скрегочучи зубами, з піною на губах наближаються до Нього, Ісус підіймає руку, що вгамувала хвилі, і вони не можуть підійти ближче. Вони стоять перед Ним розлючені, але безсилі. {СЗ 57.2}

Владно Господь наказує нечистим духам вийти з людей. Нещасні розуміють, що поруч з ними стоїть Той. Хто може спасти їх від бісів-мучителів. Вони падають до ніг Спасителя, аби благати Його про милість, однак коли відкривають уста, через них промовляють біси, вигукуючи: «Що Тобі до нас, Ісусе, Сину Божий? Чи не прийшов Ти сюди, щоб передчасно нас мучити?» (Матв.8:29). {СЗ 57.3}

Злі духи змушені відпустити свої жертви, і з біснуватими відбувається чудова зміна. У їхню свідомість проникає світло. В очах світиться розум. Їхні обличчя, котрі впродовж довгого часу були спотворені за подобою сатани, раптом стають лагідними, заплямовані кров’ю руки — спокійними, і ці люди підносять свої голоси у хвалі Богові. {СЗ 58.1}"

Що таке християнство? Це Божий засіб для навернення грішника. Ісус закличе до відповідальності кожного, хто не підкорився Його керівництву, не продемонстрував у своєму житті силу Голгофського хреста. Христос має бути звеличений тими, кого Він викупив ганебною смертю на хресті. Людині,яка на власному досвіді відчула силу Христової благодаті, є що розповісти. Вона використовує такі методи служіння, які сприяють поширенню Євангелія Христа. Людина, яка черпає свою силу з великого джерела мудрості, стає знаряддям, дійовим засобом, через який Євангеліє справляє свій перетворювальний вплив на розум і серце. {ЗІХ 218.5}