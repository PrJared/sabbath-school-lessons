---
title:  Павло – вибрана Божа посудина
date:   22/09/2020
---

Коли Павло прийняв Христа, усе його життя радикально змінилося. Христос дав йому абсолютно нове сьогодення й майбутнє. Спаситель повів Павла до нового життя, наповненого досвідами, які той навіть не міг собі уявити. Під керівництвом Святого Духа апостол Павло проголосив Боже Слово тисячам людей по всьому середземноморському світу. Його свідчення змінило історію християнства та світу.

`Прочитайте Дії 9:3-6, 10-20. Як ці вірші свідчать, що Ісус мав Божественну мету для життя Павла?`

Ісус часто обирає найбільш «невідповідних» кандидатів нести свідчення про Його Ім’я. Згадайте біснуватих, самарянку, блудницю, митника, галилейських рибалок, а тепер ще й жорстокого гонителя християнства. Усі вони були перетворені благодаттю, а потім із радістю в серцях пішли ділитися історією про те, що Христос здійснив у їхньому житті. Кожен із них ніколи не втомлювався розповідати свою історію. Те, що Христос зробив для них, було настільки дивовижним, що вони не могли мовчати.

`Порівняйте Дії 28:28-31 і 2 Тим. 4:5-8. Якими словами Павло свідчить про те, що ніколи не відмовлявся від свого зобов’язання віддати все своє життя Христу в служінні придбання душ?`

На схилі свого життя, перебуваючи під домашнім арештом у Римі, Павло підтвердив: «Боже спасіння послано до язичників, – і вони почують!» (Дії 28:28). Далі в тексті зазначено, що він приймав усіх відвідувачів і проповідував їм Слово (див. Дії 28:30, 31). Наприкінці свого життя Павло писав Тимофієві, котрого колись також покликав здійснювати працю євангеліста: «Я звершив добрий подвиг, закінчив свій біг, зберіг віру» (2 Тим. 4:7).

Хоч Божий заклик до нас може бути не таким надзвичайним, як заклик до Павла, Господь запрошує кожного з нас брати участь із Ним у Його праці задля спасіння світу. Незважаючи на всі труднощі, з якими Павло зіткнувся за ці роки (див. 2 Кор. 11:24-30), він залишався вірним своєму покликанню в Господі. Історія про те, як цей колишній гонитель послідовників Ісуса став найвпливовішим та найвідважнішим захисником християнської віри (за винятком Самого Христа), залишається переконливим свідченням того, що Господь може зробити через тих, хто присвятив Йому своє життя.

`До якої праці Бог покликав вас? Чи звершуєте ви її?`