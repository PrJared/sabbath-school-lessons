---
title:  Крок віри
date:   19/09/2020
---

### Біблійні тексти для дослідження
Филип. 2:5-11; Матв. 4:18-20; Дії 9:3-6, 10-20; Івана 21:15-19; 1 Івана 3:16-18.

> <p>Пам’ятний вірш</p>
> «Плекайте в собі ті самі думки, що й у Христі Ісусі. Він, маючи Божу природу, не вважав посяганням бути рівним Богові, але понизив Самого Себе, прийнявши образ раба, постав у подобі людини, і з вигляду був як людина» (Филип. 2:5-7).

Залишити славу Небес, поклоніння святих ангелів і безпосередню присутність Отця було незбагненною жертвою. Проте Ісус прийшов у наш світ страждань і смерті, щоб явити глибину любові Отця і спасти від загибелі людський рід. «Ціну нашого викуплення неможливо буде усвідомити доти, доки викуплені не стануть разом із Викупителем перед престолом Божим. Коли перед нашим захопленим поглядом відкриється слава вічних осель, ми знову пригадаємо, що Ісус усе це колись добровільно залишив заради нас. Він не просто залишив небесні двори, а й задля нас ризикував зазнати поразки і втратити вічність. Тоді ми покладемо свої вінці до Його ніг, і наші голоси зіллються в співі: “Заколений Агнець достойний прийняти силу і багатство, мудрість, міць, честь, славу, благословення!” (Об’явл. 5:12)» (Е. Уайт. Бажання віків. С. 131).

Заради нашого спасіння Ісус приніс безмежну жертву. Коли ми відгукуємося на Його керівництво, приймаємо Його повеління й об’єднуємося з Ним у справі спасіння людей, це також вимагає жертв. Хоч наші жертви ніколи й жодним чином не зможуть зрівнятися з жертвою Христа, служіння навернення душ також є для нас кроком віри. Воно виводить нас із зони комфорту в незвідані води. Час від часу наш Господь закликає нас приносити жертви, але радість, яку Він пропонує, набагато перевершує їх.

#### Додаткове читання: Вибрані цитати Эллен Уайт

"Вивчаючи Божественний характер у світлі хреста, ми бачимо милість, ніжність і прощення, поєднані із безсторонністю і справедливістю. Ми бачимо посеред престолу Того, Хто задля примирення людини з Богом поніс на Своїх руках, ногах і боці сліди страждання. Ми бачимо Безмежного Отця, Котрий перебуває в неприступному світлі і водночас приймає нас через заслуги Свого Сина. Хмара відплати, що загрожувала тільки стражданням і відчаєм, у світлі хреста зникає, відкриваючи Божественний запис: «Живи, грішнику, живи! Живіть ті, хто розкаявся й увірував!Я заплатив викуп». {ДА 229.1}

Споглядаючи Христа, ми затримуємося на березі безмежної любові. Ми намагаємося розповісти про цю любов,але не можемо знайти потрібних слів. Ми роздумуємо про Його земне життя, про Його жертву за нас, про Його служіння на Небі як нашого Заступника, про оселі, котрі Він готує для тих, які люблять Його, і можемо тільки вигукнути: «О, висота й глибина любові Христа!» {ДА 229.2}

Ця любов, немов священний вогонь, палає на жертовнику серця кожного правдивого учня. Саме на землі була явлена Божа любов у Христі. Саме на землі Його діти повинні відображати цю любов через своє непорочне життя. Так грішники будуть приведені до хреста, щоби споглядати Агнця Божого. {ДА 229.3}"

Христос особливо гостро відчував Свою ганьбу і безчестя. Він переживав це з глибокою гіркотою, оскільки відчував це набагато глибше і гостріше за нас. Його природа була набагато вищою і святою, ніж природа грішного людського роду, заради якого Він пішов на страждання і хресні муки. Він був величчю Неба, Він був рівним з Отцем, Він був керівником ангельських воїнств, але помер за людину такою смертю, яка понад усі інші була відзначена ганьбою і неправдивими звинуваченнями. О, якби зарозумілі людські серця могли зрозуміти це! О, якби вони осягнули значення викуплення і прагнули пізнавати лагідність і покору Ісуса! {ЩМП 348.4}

"У цьому житті ми можемо лише частково зрозуміти чудовий План спасіння. Своїм обмеженим людським розумом ми намагаємося збагнути ганьбу і славу, життя і смерть, справедливість і милість, які зустрілися на хресті, але як би не напружували свої розумові сили, ми не зможемо до кінця зрозуміти значення того, що відбулось на Голгофі. Ми маємо лише слабке уявлення про довжину і ширину, глибину і висоту любові Спасителя. План спасіння не буде повністю збагнений навіть тоді, коли відкуплені зустрінуться віч-на-віч з Ним і пізнають Його, як і вони пізнані; але впродовж усієї вічності допитливому розумові постійно відкриватимуться нові істини. Хоч не буде вже горя, страждання і спокус, бо причина їх виникнення усунена, народ Божий завжди пам’ятатиме, яка ціна була заплачена за його спасіння. {ВБ 610.2}

Хрест Христа буде предметом вивчення і прославлення відкупленими протягом вічності. У Христі прославленому вони бачитимуть розп’ятого Христа. {ВБ 611.1}"