---
title:  Заклик до зобов’язань
date:   21/09/2020
---

Уявіть, що ви Петро або Іван. Щойно, чудового галилейського ранку, зійшло сонце, проганяючи нічну прохолоду. Ваші думки – про одне: наловити риби, багато риби. Потім у вранішньому світлі ви бачите: до вас наближається Він – Ісус із Назарета. Проте ви ще не знаєте, що за мить усе ваше життя зміниться – і зміниться назавжди.

`Прочитайте Матв. 4:18-20. Як ви вважаєте, чому Петро й Іван були готові взяти на себе радикальне зобов’язання слідувати за Христом? Що в уривку вказує на те, що Ісус закликав їх до вищої мети, ніж просто ловля риби?`

З Євангелія від Івана ми дізнаємося, що ці люди вже більше року дещо знали про Ісуса, проте ще не були Його постійними послідовниками. Однак тепер, очевидно, щось Божественне в поведінці Христа, у Його зовнішності, словах і діях підказувало цим галилейським рибалкам, що Він закликає їх до Божественної місії. Вони залишили свої човни, заняття й звичне оточення заради слідування за Ним, бо відчули заклик до вищої мети. Ці прості рибалки усвідомили: їх запрошують до надзвичайної справи. Можливо, Бог не закликає вас сьогодні залишити свою професію, натомість запрошує до надзвичайної мети – ділитися Його любов’ю та свідчити про Його істину заради слави Його Імені.

`Прочитайте текст Матв. 9:9 і поміркуйте над покликанням Матвія, збирача податків. Що особливо примітного ви зауважуєте в цьому тексті?`

Митники в римському світі часто були вимагачами, котрі використовували дану їм державою владу для утиску простих людей. В Ізраїлі митників ненавиділи й зневажали, вважаючи зрадниками. Запрошення Христа: «Іди за Мною!» свідчить, що Матвій уже чув про Ісуса й у його серці було бажання слідувати за Ним. Коли прозвучало запрошення, Матвій був готовий. Його вразило, що Христос прийняв його та запросив стати одним із Його учнів.

Глибоко в серці кожного з нас приховано прагнення до чогось кращого в житті. Ми хочемо жити для чогось ціннішого, для величнішої, шляхетнішої мети. І Христос закликає нас, як і Матвія, слідувати за Ним.

`Подумайте про те, що довелося залишити людям, аби піти за Ісусом. Чому зрештою йти за Господом завжди буде найкращим вибором?`

#### Додаткове читання: Вибрані цитати Эллен Уайт

"Багато людей не здатні складати конкретні плани на майбутнє. Їхнє життя є непевним. Вони не можуть передбачити кінець справ, тому часто тривожаться й непокояться. Будемо пам’ятати, що Божі діти в цьому світі є подорожніми. У нас немає мудрості, аби планувати своє життя. Нам не під силу окреслити своє майбутнє. ... {СЗ 377.3}

Христос у Своєму земному житті не складав для Себе планів. Він приймав Божі плани щодо Себе, і Отець з дня на день розкривав Йому Свої плани. Так і нам потрібно покладатися на Бога, щоб наше життя могло бути простим виконанням Його волі. Якщо ми доручимо Йому свої дороги. Він спрямує наші ноги. {СЗ 377.4}

Надто багато людей, плануючи блискуче майбутнє, зазнають повної поразки. Нехай Бог планує за вас. Як мала дитина, довіртеся керівництву Того, Хто «ноги святих Своїх стереже» (1Сам.2:9). Бог ніколи не провадить Своїх дітей інакше, ніж вибрали б вони самі, якби могли бачити кінець від початку та розпізнати славний задум, котрий вони виконують як Його співпрацівники. {СЗ 377.5}

"Перше, чого повинен навчитися кожний, хто хоче стати Божим співпрацівником, — не покладатися на власні сили. Лише в такому разі він буде готовий успадкувати характер Христа. Цього неможливо навчитися в жодній з найвищих шкіл світу. Це плід мудрості, який можна отримати тільки від божественного Вчителя. {ХНС 224.4}