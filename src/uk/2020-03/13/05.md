---
title:  Вимоги любові
date:   23/09/2020
---

Любов завжди виявляється в дії. Любов до Христа спонукає нас працювати заради спасіння загиблого людства. Павло пише про це, звертаючись із повчанням до Коринтської церкви: «Бо любов Христа охоплює нас» (2 Кор. 5:14). Християнство не вимагає насамперед відмови від поганого заради спасіння. Ісус відмовився від хорошого, щоб інші могли спастися. Господь запрошує нас не просто віддати свій час, таланти й скарби заради Його справи; Він запрошує нас присвятити Йому наше життя.

Зустрівшись уранці з учнями на галилейських берегах, Ісус блискуче виклав вимоги Божественної любові.

`Прочитайте Івана 21:15-19. Яке запитання Ісус тричі ставив Петрові та що він відповів? Чому Господь тричі ставив Петрові це особливе запитання?`

Петро тричі відрікся від Свого Господа, і Спаситель бажав тричі почути з уст цього апостола запевнення в любові. У присутності учнів Ісус відновлював упевненість Петра в тому, що він був прощений Божественною любов’ю і що Господь усе ще мав для нього працю у Своїй справі.

`Прочитайте ще раз Івана 21:15-19. Зверніть увагу, як Ісус відреагував на підтвердження Петром його любові до Христа. Що Ісус звелів йому робити?`

Божественна любов активна, а не пасивна. Справжня любов – це більше, аніж ніжне почуття або хороша ідея. Вона вимагає самовіддачі. Любов спонукає нас діяти. Вона веде нас до участі в благовісті загиблому стражденному світові. Коли Ісус сказав Петру: «Паси ягнята Мої!», це було водночас і повеління, і утішливе запевнення. Учитель закликав до відгуку на любов, а також надихнув Петра запевненням, що має для нього працю, незважаючи на справді ганебний учинок Петра. Адже коли Ісус був заарештований, Петро не тільки заперечив, що знав Ісуса, але відрікся від Нього з клятвами й божбою.

Яке ж повчання можна почерпнути з діалогу Ісуса й Петра? Можливо, ви дуже підвели свого Господа. Може, не раз зрікалися Його своїми вчинками. Добра звістка полягає в тому, що благодать усе ще доступна, а Бог ще не відмовився від вас. У Його справі все ще є місце для вас, якщо ви побажаєте.

`Чи «відрікалися» ви коли-небудь від Господа, подібно до Петра? Якщо так, тоді що розповідь про Петра і Христове прощення відкриває вам?`

#### Додаткове читання: Вибрані цитати Эллен Уайт

«Любов Христа, — сказав Павло, — охоплює нас» (2Кор.5:14). Це було дійовим принципом його поведінки, силою для мотивації його вчинків. Якщо деколи його запал на шляху обов’язку на мить охолоджувався, лише один погляд на хрест примушував його заново «підперезати стегна свого розуму» й наполегливо прямувати вперед шляхом самозречення. У праці для своїх братів він покладався на безмежну любов, явлену в жертві Христа, з її підкоряючою, спонукувальною силою. {СЗ 397.3}

"Тричі Петро привселюдно зрікся свого Господа, і тричі Ісус, випробовуючи його, жадав від нього запевнення в його любові й вірності. Запитання, з яким Господь звертався до Петра, як гостра стріла, пронизувало його зболіле серце. Перед апостолами Ісус відкрив усю глибину розкаяння Петра і показав, яким смиренним став цей, колись самовпевнений, учень. {ХНС 773.2}

За своєю природою Петро був запальним і гарячим. Сатана скористався цими рисами, аби перемогти його. Незадовго до падіння Петра Ісус сказав йому: «…Ось сатана випросив вас, щоб пересіяти, як пшеницю; Я ж благав за тебе, щоб не забракло тобі віри; і ти, коли навернешся, зміцни своїх братів!». І ось цей час настав. Перетворення, якого зазнав Петро, було очевидним. Короткі випробувальні запитання Господа вже не викликали в нього зухвалої і самовпевненої відповіді. Завдяки покорі й розкаянню тепер Петро більш, ніж будь-коли раніше, був готовий стати пастирем Божої отари. {ХНС 773.3}"

"Це гостре питання було необхідне у випадку з Петром, як необхідне воно і в нашому житті. Справа відновлення ніколи не буде виконана, якщо не досягти коренів зла. Якщо гіркий корінь продовжує рости й оскверняти багатьох, марно обрізати пагони, які виходять від нього. Необхідно досягти глибини прихованого гріха… {БМ 356.3}

Цю працю має виконати кожна душа, яка збезчестила Бога й засмутила Христа, відкинувши істину та праведність. Якщо спокушена душа витримує процес випробування і власне «я» не пробудилося до життя, щоб відчувати образу, тоді цей випробувальний ніж виявляє, що душа справді померла для власного «я» й ожила в Бозі. {БМ 356.5}"

"Поновлюючи Петра в служінні, Христос передусім довірив йому пасти ягнят. У цій справі апостол був малодосвідченим. Вона потребувала великої турботи, ніжності, надзвичайного терпіння і наполегливості. Петро був покликаний служити новонаверненим, навчати необізнаних, відкриваючи їм Писання і готуючи до служіння Христові. Досі Петро був не готовий ані виконувати цю роботу, ані зрозуміти її важливість. Нині Ісус офіційно покликав його на це служіння. Страждання і покаяння, через які він пройшов, приготували його до священної діяльності. {ХНС 774.1}