---
title:  Самовіддана любов Ісуса
date:   20/09/2020
---

Апостол Павло закликає нас мати «ті самі думки, що й у Христі Ісусі». Цей вислів спонукає нас замислитися над такими запитаннями: Якими були думки Христа? Що керувало Його думками? У чому сутність Його мислення?

`Прочитайте Филип. 2:5-11. Що цей уривок повідомляє нам про думки Христа й керівний принцип усього Його життя?`

Від вічності Ісус був рівний Богові. Павло проголошує цю вічну істину так: «Він, маючи Божу природу, не вважав посяганням бути рівним Богові» (Фил. 2:6). Біблійний коментар АСД пояснює: «Це вказує на рівність Христа з Отцем і ставить Його набагато вище за будь-яку іншу владу. Павло підкреслює це, аби більш наочно зобразити глибини добровільного приниження Христа» (Т. 7. С. 154). Говорячи про Його вічну природу, Еллен Уайт додає: «Христос володіє життям, не запозиченим і не успадкованим, а первинним» (Бажання віків. С. 530).

Ісус, Котрий був нарівні з Богом протягом вічності, «понизив Самого Себе». Це приголомшливий грецький вислів. Він буквально означає «спустошив Себе». Ісус добровільно «спустошив Себе» від багатьох Своїх привілеїв і прав, якими володів як рівний Богові, щоб зодягнутися в людське єство і стати смиренним Слугою людства. Як Слуга Він відкрив усьому Всесвіту небесний Закон любові й наприкінці земного шляху звершив найвищий подвиг любові на хресті. Христос віддав Своє життя, щоб навіки спасти наше.

Сутність думок Ісуса полягає в самовідданій любові. Прямувати за Христом – значить любити, як любив Він, чинити, як чинив Він, і служити, як служив Він. Наш дозвіл Господу «спустошити» нас від егоїстичних амбіцій завдяки Його Святому Духові дечого коштуватиме нам. Ісусові це коштувало всього. Однак Писання говорить про Нього: «Тому й Бог надзвичайно звеличив Його та дав Йому Ім’я, що вище всякого іншого імені» (Филип. 2:9).

Небеса варті будь-якої жертви, принесеної на Землі. На нашому християнському шляху ми будемо приносити жертви, але радість служіння переважить їх навіть тепер. А радість життя із Христом протягом усієї вічності дозволить нам оцінити кожну нашу жертву як незначну.

`Коли востаннє ви справді мали померти для себе заради Христа? Що ваша відповідь говорить про ваше християнське життя?`