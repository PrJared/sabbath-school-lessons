---
title:  Зобов’язання любові
date:   24/09/2020
---

Розмова Ісуса з Петром добігає кінця; ми бачимо двох осіб, які йдуть берегом моря. Хвилі із шумом накочуються на пісок, а Ісус у цей час розповідає Петру про ціну учнівства. Спаситель бажає, щоб апостол ясно розумів, із чим зіткнеться, якщо прийме запрошення Ісуса пасти Його овець.

`Прочитайте Івана 21:18, 19. Що Ісус сказав Петрові про ціну учнівства? Як ви думаєте, чому Ісус відкрив учневі щось таке лячне в цей момент його життя?`

У цих словах Христос провістив мученицьку смерть Петра. Його руки будуть розпростерті на хресті. У цьому об’явленні Христос запропонував апостолові вибір. Він запропонував йому найбільшу в житті радість: побачити придбані для Царства Божого душі. У день П’ятидесятниці Петро побачить, як тисячі людей прийдуть до Христа. Апостол буде звершувати чудеса в Ім’я Ісуса та прославить Його ще перед багатьма тисячами людей. Він здобуде вічну радість співпраці з Христом у Його місії.

Однак така перевага мала свою ціну. Вона вимагатиме жертви, найбільшої жертви. Петру було запропоновано взяти на себе це зобов’язання, цілком усвідомлюючи його ціну. Тепер Петро знав: жодна жертва не була надто великою заради того, аби приєднатися до Ісуса в Його місії у світі.

`Прочитайте 1 Івана 3:16-18. Для Івана любов – не якась невизначена словесна абстракція. Як він визначає найбільшу жертву любові?`

У вічності ніщо з того, що ми коли-небудь робили, не здаватиметься нам жертвою. Такі наші вкладення в добру справу, як час, зусилля й життя, будуть надміру винагороджені. Яка це радість – перетворювати любов на дію, а наміри – на зобов’язання. Ми виконуємо своє призначення та відчуваємо найбільшу радість життя, коли відповідаємо на Божественну любов тим, що як посланці Христа не ухиляємося від служіння свідчення іншим. Як сказав Ісус: «Якщо це знаєте, то ви блаженні, коли це виконуєте» (Івана 13:17). Ми знаходимо найбільшу радість і неминуще щастя життя, коли реалізуємо сенс нашого існування, прославляючи Бога життям, та ділимося Його любов’ю та істиною зі світом.

`Важко збагнути, що таке вічність, оскільки тривалість нашого життя – зовсім невеликий відрізок часу. Однак спробуйте, наскільки зможете, уявити собі вічне життя – вічно чудове, незрівнянно краще за будь-що земне. Подумайте про те, що тут, у цей короткий проміжок часу, ніщо не варте того, аби втратити обітницю вічного життя, яку ми маємо в Ісусі.`

#### Додаткове читання: Вибрані цитати Эллен Уайт

"Зміцнюючи його для останнього випробування віри, Спаситель відкрив йому його майбутнє. Петро принесе багато користі Божій справі, але коли з віком його сили ослабнуть, він розділить долю свого Господа. Ісус сказав: «…Коли ти був молодий, то підперізувався сам і ходив, куди хотів; коли ж постарієш, простягнеш свої руки й інший тебе підпереже та поведе, куди ти не захочеш. Він сказав це, вказуючи, якою смертю той прославить Бога». {ХНС 774.5}

Так Ісус відкрив Петрові, якою смертю той помре. Він передрік, що Петро простягне свої руки на хресті. А потім знову звелів: «Іди за Мною!» Петра не злякало це одкровення. Тепер він був готовий зазнати будь-якої смерті за свого Господа. ... Він любив Його як Людину, як посланого Небом Учителя, а тепер він полюбив Його як Бога. Він засвоїв урок, що Христос для нього — все у всьому. Тепер цей учень був готовий розділити зі своїм Господом жертовне служіння. Коли Петра в кінці життя вели на хресну смерть, він просив, щоб його розіп’яли донизу головою. Апостол вважав, що було б надто великою честю постраждати так, як постраждав його Вчитель. {ХНС 775.1}"

"«Ми пізнали любов з того, що Він поклав Свою душу за нас; і ми маємо класти душі за братів» (1Йоан.3:16). {ДА 376.3}

Після злиття Святого Духа, коли учні вийшли проповідувати про живого Спасителя, їхнім єдиним бажанням було спасіння душ. Вони раділи спілкуванням зі святими і були ніжними, вдумливими, самовідданими, готовими пожертвувати усім задля істини. У щоденному спілкуванні один з одним вони виявляли заповідану Христом любов. Своїми безкорисливими словами і вчинками вони намагалися запалити цю любов у серцях інших людей. {ДА 376.1}

Віруючі повинні були завжди плекати таку любов. Вони мали йти вперед, охоче підкоряючись новій заповіді, і настільки з’єднатися із Христом, аби бути здатними виконувати всі Його вимоги. Своїм життям вони мали звеличувати силу Спасителя, Котрий міг виправдати їх Своєю праведністю. {ДА 376.2}"

"Божественна любов найзворушливішим чином звертається до серця, закликаючи нас виявляти таке ж ніжне співчуття, що й Христос. Тільки людина, яка безкорисливо любить свого брата, має правдиву любов до Бога. ... {ДА 378.1}

Хто ніколи не відчував ніжної, чарівної любові Христа, той не зможе привести інших до джерела життя. Така любов у серці — це дійова сила, що спонукує людей виявляти Христа в розмові, в ніжному, співчутливому дусі, ушляхетненні життя тих, з ким вони спілкуються. Щоб мати успіх у служінні, християни повинні знати Христа, а для цього необхідно пізнати Його любов. Їхню придатність до служіння Небо визначає їхньою здатністю любити і працювати так, як любив і працював Христос. {ДА 378.2}"