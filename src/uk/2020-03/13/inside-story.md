---
title:  Місіонерська історія
date:   25/09/2020
---

#### Чудо народження

_Ендрю Мак-Чесні_

Фанта Камара була в захопленні, коли відчула в собі зародження нового життя. Вона зраділа думці, що скоро стане мамою. Одного разу, коли вагітність уже була помітна, жінці стало так погано, що вона звернулася в лікарню в Конакрі, Гвінея. Лікар оглянув її живіт.

— Ви не вагітні, – сказав він.

Фанта не вірила своїм вухам. Вона попросила родичку, медсестру, поглянути на її живіт.

— Ти вагітна, – запевнила вона. – У тебе в животі дитина.

Фанта сяяла від радості. Проте вона все ще почувалася погано, і родичка не знала, як їй допомогти. Вона пішла до іншої лікарні.

— Ви не вагітні, – знову почула вона.

Жінка відвідала третю лікарню.

— Так, ви вагітні, – підтвердив лікар, але полегшити її стан він не зміг.

Минали тижні, здоров’я Фанти погіршувалося. Вона ледве могла ходити.

Через п’ять місяців у її спальні з’явився злий дух. У нього були ноги і ступні людини, а груди і обличчя – леопарда. Фанта була налякана.

— У тебе не буде цієї дитини, – сказав він, розвернувся і пройшов крізь стіну спальні.

Наступної ночі він знову з’явився в спальні: «У тебе не буде цієї дитини», – повторив він. Так тривало щоночі.

Фанта жила в страху і хвилюваннях про благополуччя дитини. На дев’ятому місяці вагітності Фанта згадала про Транкіла Фассинадуно, який був єдиним християнином у їхньому районі та спілкування з яким вона всіляко уникала. Однак тепер, перебуваючи в скрутному становищі, Фанта вирішила звернутися до нього в надії отримати допомогу. Почувши її історію, Транкіл, піонер Глобальної місії, молився й постив три дні, просячи в Бога мудрості.

Потім він пішов до Фанти, розгорнув свою Біблію і прочитав: «Адже наша боротьба не з тілом і кров’ю, але з началами, з владами, зі світовими правителями темряви цього [віку], з піднебесними духами злоби» (Ефес. 6:12).

Далі він зі сміливістю промовив: «Всі злі духи, які не сповідують Ім’я Ісуса Христа, негайно йдіть в Ім’я Ісуса Христа». Повернувшись до Фанти, він сказав: «Якщо ти знову побачиш злого духа, накажи йому піти в Ім’я Ісуса».

Тієї ночі Фанта лежала в ліжку, коли злий дух знову з’явився в її спальні. Перш ніж він встиг щось сказати, вона звеліла: «Іди в Ім’я Ісуса Христа». Злий дух негайно зник і більше ніколи не повертався.

Через три дні жінка народила здорову дівчинку.

— Тепер я вірю в Ісуса, – говорить Фанта.

Дякуємо за приношення Тринадцятої суботи, які допоможуть людям у Гвінеї та в інших місцях Західного Центрально-Африканського дивізіону дізнатися про Ісуса.