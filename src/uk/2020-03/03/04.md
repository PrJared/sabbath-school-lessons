---
title:  Почніть там, де перебуваєте
date:   14/07/2020
---

Хтось справедливо зауважив: «У житті єдине місце, з якого потрібно почати, – те, де ви перебуваєте, оскільки іншого місця для початку не існує». Ісус наголосив на цій думці, проголосивши: «Але ви приймете силу, коли Святий Дух зійде на вас, і ви будете Моїми свідками в Єрусалимі, по всій Юдеї та Самарії – і аж до краю землі!» (Дії 1:8).

Вістка Ісуса до учнів була надто простою, щоб неправильно її зрозуміти: починайте з того місця, де ви є. Свідчіть там, де Бог вас поселив. Замість того щоб мріяти про кращі можливості, почніть з уже наявних. Побачте Божими очима можливості, найближчі до вас!

Вам не потрібно бути найосвіченішою, найкрасномовнішою, найобдарованішою людиною у світі. Якими б корисними (якщо їх правильно використовувати) не були деякі з цих дарів, зрештою, все, що вам потрібно, – це ваша любов до Бога і до людей. Якщо ви бажаєте свідчити, Бог відкриє вам шлях для цього.

`Прочитайте Івана 1:40, 41; 6:5-11; 12:20-26. Що ці тексти повідомляють про духовний зір Андрія та його підхід до свідчення?`

Досвід Андрія говорить нам багато про що. Він почав зі своєї родини. Спочатку розповів про Христа своєму братові Петрові. Андрій встановив дружні відносини із хлопчиком, котрий запропонував Ісусові матеріал для чуда; Андрій також знав, як повестися з греками. Він не дискутував із ними про богослов’я, натомість відчув їхню потребу та розповів про них Ісусові.

Мистецтво ефективного придбання душ – це мистецтво налагодження позитивних дбайливих стосунків. Подумайте про найближчих до вас людей, які можуть не знати Ісуса. Чи бачать вони у вас співчутливу, дбайливу людину? Чи помічають вони мир у вашій душі та цілеспрямованість у житті? Чи ваше життя рекламує Євангеліє? Розповідаючи про Ісуса, ми здобуваємо друзів для Бога. Вони стають друзями-християнами, а потім, коли ми поділимося з ними Божою істиною для останнього часу, вони також можуть стати християнами-адвентистами сьомого дня.

`Чому іноді буває так важко привести членів нашої сім’ї та родичів до Христа? Чи вдалося вам благовістити про Ісуса комусь із членів вашої сім’ї або близьким друзям? Поділіться якимись своїми принципами, які клас може вважати корисними.`

#### Додаткове читання: Вибрані цитати Эллен Уайт

Христос сказав учням, що вони повинні почати свою роботу в Єрусалимі. ... Жителі Єрусалима таємно вірили, що Ісус із Назарета — Месія; однак чимало було й ошуканих священиками та начальниками. Вони також повинні були почути євангельську вістку. Таких потрібно було закликати до покаяння і дати зрозуміти чудову істину про те, що тільки через Христа можна отримати прощення гріхів. Саме в той час, коли увесь Єрусалим сколихнули хвилюючі події кількох останніх тижнів, проповідь учнів мала справити найглибше враження. {ДА 19.2}

"Після того один із них, Андрій, знайшов свого брата і, в свою чергу, також покликав його до Спасителя. Потім був покликаний Филип, котрий вирушив на пошуки Нафанаїла. Ці приклади могли б навчити нас, наскільки важливими є наші особисті зусилля у залученні до віри наших рідних, друзів і сусідів. Є люди, які все життя вважають себе християнами, однак ніколи не докладали зусиль привести до Спасителя хоча б одну душу. {ХНС 119.1}

Існує величезна потреба в служінні люблячих християн. Чимало душ, які могли бути спасенними, загинули тільки через те, що їхні ближні — прості люди — не доклали для їхнього порятунку особистих зусиль!.. Скільки ж людей продовжують чекати, поки до них звернуться особисто! Серед членів вашої родини, сусідів, у місті, в якому живете, — скрізь для нас, як місіонерів Христа, знайдеться праця. І якщо ми — християни, така праця для вас буде насолодою. Як тільки людина навертається, в неї виникає бажання розповісти іншим, якого дорогого Друга вона знайшла в Ісусі. Істину, яка спасає й освячує, приховати в серці неможливо. {ХНС 119.2}"