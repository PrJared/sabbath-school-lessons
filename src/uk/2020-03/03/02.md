---
title:  Другий дотик
date:   12/07/2020
---

У Біблії згадується лише одне чудо, яке Ісус здійснив у два етапи, – зцілення сліпого з Витсаїди. Ця історія містить вічні актуальні уроки для сучасної Христової Церкви, ілюструючи Божий план для кожного віруючого, за допомогою якого він може приводити людей до Ісуса. Святе Письмо розповідає: «І приходять вони до Витсаїди. І приводять до Нього сліпого, благаючи, щоб доторкнувся до нього» (Марка 8:22). Два ключових слова в тексті – «приводять» і «благають». Сліпий не прийшов сам, його привели друзі, котрі бачили його потребу. Можливо, він не мав великої віри, але в них вона була. Ці люди вірили, що Ісус зцілить їхнього сліпого друга.

У Новому Завіті розповідається про близько 25 різних чудес зцілення, учинених Ісусом. Більш ніж у половині випадків родич або друг приводив недужого до Ісуса для зцілення. Багато людей ніколи не прийдуть до Ісуса, доки їх не приведе той, хто має віру. Наша роль – стати «провідником» і вести людей до Ісуса.

Друге слово в Марка 8:22, варте нашого розгляду, – «благають». Його можна також перекласти, як «прохають, умовляють», і воно означає м’яке, лагідне й шанобливе прохання, а не гучну наполегливу вимогу. Друзі сліпого ввічливо звернулися до Ісуса, вважаючи, що Він мав і бажання, і силу допомогти йому. Іноді ми повинні нести інших до Ісуса на крилах нашої віри.

`Прочитайте Марка 8:22-26. Як ви вважаєте, чому Господь зцілив сліпого у два етапи? Які уроки ця історія викладає сьогодні нам, як свідкам про Ісуса?`

Можливо, ми також не бачимо людей ясно? Чи не бачимо ми іноді «людей... мов дерева ходять», – у розпливчатих невиразних формах, а не як кандидатів для Божого Царства? Що саме часом заважає нам бачити їх ясно?

`Крім очевидного уроку про те, як Бог діє через нас для спасіння людей, які ще повчання можна почерпнути з цієї історії? Наприклад: у який спосіб задля зцілення людей та в служінні їм можуть бути використані і медичні, і духовні засоби?`

#### Додаткове читання: Вибрані цитати Эллен Уайт

"Нам потрібно більше христоподібного співчуття; співчуття не тільки до тих, які здаються бездоганними, а й до бідних, страждаючих душ, котрі борються, часто помиляються, грішать і каються, зазнають спокус і падають духом. Ми повинні йти до наших ближніх, сповнені, подібно до нашого милостивого Первосвященика, співчуття до їхніх слаб костей. {СЗ 112.2}

Христос кликав саме знедолених, митників і грішників, знехтуваних людьми, і Своєю любов’ю спонукував прийти до Нього. Єдиний клас людей, якого Він ніколи не підтримував, — це ті, що трималися осторонь, були сповнені самоповаги та з погордою дивилися на інших. {СЗ 112.3}

«Вийди на шляхи, на загороди і змушуй увійти, — звелів нам Христос, — щоб наповнився Мій дім». Підкоряючись цьому слову, ми повинні йти до язичників, що поряд із нами й далеко від нас. «Митники та блудниці» мають почути запрошення Спасителя. Завдяки доброті й довготерпінню Його вісників, це запрошення стає нездоланною силою для підняття тих, що погрузли в найнижчих глибинах гріха. {СЗ 112.4}"

"Наші молитви мають бути такими ж серйозними і невпинними, як і прохання друга, що потребував і просив хліба опівночі. Чим дужче й серйозніше ми просимо, тим тіснішим буде наше духовне єднання з Христом. Ми будемо одержувати більші благословення, бо наша віра зростатиме. {НУХ 94.2}

Наше завдання — молитися і вірити. Пильнуйте в молитві. Пильнуйте й об’єднайте свої зусилля з Богом, Котрий чує молитви. Пам’ятайте, що ми є Божими співпрацівниками (1Кор.3:9). {НУХ 94.2}"