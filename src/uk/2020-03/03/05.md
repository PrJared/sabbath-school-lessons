---
title:  Працюючи з важкими людьми
date:   15/07/2020
---

Ісус був фахівцем у відносинах з важкими людьми. І Своїми словами, і діями Він демонстрував прийняття. Він уважно вислуховував їх, розпитував і поступово відкривав Божественні істини. Спаситель розпізнавав внутрішнє прагнення в найзапекліших серцях, бачив потенціал у найогидніших грішниках. Для Ісуса ніхто не був поза досяжністю Євангелієм. Він, безперечно, знав: «Ніхто не може бути настільки порочним, щоб не знайти звільнення в Христі» (Е. Уайт. Бажання віків. С. 258). Господь дивився на людей через іншу призму, ніж усі ми. Він бачив у кожній людській істоті відображення слави райського творіння. Він підносив їхні думки, щоб вони усвідомили можливість стати іншими, і багато хто піднявся, щоб виправдати Його очікування щодо їхнього життя.

`Прочитайте Матв. 4:18, 19; Марка 12:28-34; Луки 23:39-43. Що спільного ви знаходите у зверненні Христа до Петра й Андрія, до безіменного книжника, котрий підійшов із запитанням, і до розбійника на хресті? Уважно дослідіть і проаналізуйте слова Христа, звернені до кожного з них. Що особливого ви помітили?`

Куди б Ісус не йшов, Він бачив духовні можливості; у найнесприятливіших обставинах зауважував потенційних кандидатів для Божого Царства. Ми називаємо таку здатність «очима церковного зростання». Очі церковного зростання – це вихована чутливість, яка бачить людей такими, якими їх бачив Ісус, – спасенними для Царства Божого. Необхідно також мати «вуха церковного зростання» – здатність чути невисловлені потреби людей. Вона пов’язана з умінням чути прагнення їхніх сердець до того, чого в них немає, навіть якщо вони відкрито не висловили цього.

Просіть Господа зробити вас чутливими до служіння Святого Духа в житті інших людей. Моліться, аби Бог дарував вам другий дотик та відкрив ваші очі на духовні можливості, які Він щодня надає вам, щоб ви ділилися своєю вірою з іншими. Просіть Господа дати вам очі, які бачать, чутливе серце, яке слухає, та готовність поділитися звісткою про Христа, Котрого знаєте й любите, – і тоді ви вирушите в захопливу подорож тривалістю в життя. Ваше життя набуде абсолютно нового сенсу. Вас переповнюватиме почуття задоволення й радості, якого ви раніше ніколи не зазнавали. Тільки той, хто трудиться задля душ, знає, яке задоволення це приносить.

#### Додаткове читання: Вибрані цитати Эллен Уайт

"Досліджуйте історію Йосипа й Даниїла. Господь не відвернув інтриг людей, котрі прагнули завдати їм шкоди, натомість учинив так, що всі ці лихі задуми послужили для добра Його слуг, які серед випробувань і боротьби зберегли віру й відданість. {СЗ 385.1}

Доки перебуваємо у світі, доти зустрічатимемося з ворожим впливом. Будуть провокації з метою перевірити нашу реакцію; сприйняті з належним духом, вони сприяють розвиткові християнських чеснот. Якщо Христос живе в нас, ми будемо терплячими, добрими, вибачливими, бадьорими серед хвилювань і роздратувань. День за днем, рік за роком ми перемагатимемо своє «я», зростаючи в благородному героїзмі. Це призначене нам завдання, однак воно не може бути виконане без допомоги Ісуса, без твердого рішення, непохитної цілеспрямованості, постійного пильнування та безперервної молитви. Кожен має провадити особисту битву. Навіть Бог не зможе зробити наш характер благородним, а наше життя корисним, якщо ми не будемо співпрацювати з Ним. Ті, хто відмовляється від боротьби, втрачають силу і радість перемоги. {СЗ 385.2}"

"Життя Христа започаткувало релігію, у якій немає жодних каст, релігію, завдяки котрій юдей і язичник, вільний і раб об’єднані в спільному братерстві та рівні перед Богом. На Його діяльність не впливало жодне політичне міркування. Він не робив різниці між своїми й чужинцями, між друзями й ворогами. Душа, спрагнена води життя, — ось що знаходило відгук у Його серці. {СЗ 10.4}

Він не обминув жодну людину як недостойну, натомість намагався прикласти цілющий бальзам до кожної душі. {СЗ 10.5}"