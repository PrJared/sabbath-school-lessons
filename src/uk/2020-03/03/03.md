---
title:  Урок прийняття
date:   13/07/2020
---

Наочно показуючи учням, що означає бачити кожну людину з нової перспективи, Ісус навчав їх дивитися на людей очима Неба. Його погляд на людей був радикальним. Він бачив їх не такими, якими вони були, а такими, якими могли стати. У всіх випадках Свого спілкування з людьми Спаситель ставився до них із любов’ю і повагою. Часто Він дивував Своїх учнів тим, як поводився з людьми. Це особливо помітно в Його бесіді із самарянкою.

У книзі «The Archaeological Study Bible» наведені цікаві відомості про відносини між євреями й самарянами: «Розкол між самарянами та юдеями починається з раннього періоду. Згідно з 2 Цар. 17, самаряни – нащадки месопотамських народів, примусово переселених на землі північного Ізраїлю ассирійським царем після вигнання 722 р. до Р. Х. Вони поєднували поклоніння Ягве з язичеськими віруваннями» (The Archaeological Study Bible (Zondervan Publishing, 2005), p. 1727). До того ж, згідно з язичницькими практиками, вони заснували конкуруючі священство і храм на горі Ґарізім. З огляду на такі богословські розбіжності із самарянами, учні, очевидно, не розуміли, чому Ісус обрав шлях до Галилеї через Самарію. Він звернувся безпосередньо до самарянки, котра прагнула прийняття, любові й прощення.

`Прочитайте Івана 4:3-34. Як Ісус почав розмову із самарянкою? Якою була реакція жінки на цю розмову? Як учні відреагували на цей досвід та як Ісус розширив їхнє бачення?`

Вічний урок, який Ісус бажав викласти Своїм учням і кожному з нас, полягає ось у чому: «Ті, у кому живе Дух Христа, дивитимуться на всіх людей очима Божественного співчуття» (Е. Уайт. «Ознаки часу», 20 червня 1892 р.).

`Під впливом вашої культури й оточення до яких людей ви схильні ставитися зі зневагою або з меншою повагою? Чому ви повинні змінити своє ставлення та в який спосіб ці зміни можуть відбутися?`