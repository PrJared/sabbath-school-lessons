---
title:  Бачити людей очима Ісуса
date:   11/07/2020
---

### Біблійні тексти для дослідження
Марка 8:22-26; Івана 4:3-34; Івана 1:40, 41; Марка 12:28-34; Луки 23:39-43; Дії 8:26-38.

> <p>Пам’ятний вірш</p>
> «І каже їм: Ідіть за Мною і зроблю вас ловцями людей» (Матв. 4:19).

Ісус – головний Завойовник душ. Аналізуючи Його діяльність серед людей, ми навчаємося, як приводити інших до спасіння через Ісуса Христа. Подорожуючи з Ним багатолюдними вулицями Єрусалима, запорошеними дорогами Юдеї і трав’янистими схилами Галилеї, ми дізнаємося, як Він відкривав принципи Царства спраглим душам.

Ісус бачив усіх чоловіків і жінок як придбаних для Його Царства. Він дивився на кожного очима Божественного співчуття. У Петрі Він бачив не грубого самовпевненого рибалку, а могутнього проповідника Євангелія. У Якові й Івані Господь бачив не запальних, полум’яних радикалів, а натхненних вісників Його благодаті. Спаситель зауважив глибоку тугу за істинною любов’ю і добрим ставленням у серцях Марії Магдалини, самарянки та хворої жінки, котра повірила в зцілення від дотику до Його одягу. А в Хомі Господь побачив не цинічного невіруючого, а переможця, котрий подолав свої сумніви. Будь то єврей чи язичник, чоловік чи жінка, розбійник на хресті, сотник чи біснуватий, Ісус бачив їхній, даний Богом потенціал і дивився на них очима спасіння.

#### Додаткове читання: Вибрані цитати Эллен Уайт

Три з половиною роки учні навчалися в найбільшого з учителів, яких будь-коли знав світ. Христос особисто готував їх до Свого служіння. Щодня вони ходили і розмовляли з Ним, слухали Його слова підбадьорення, звернені до втомлених та обтяжених, бачили прояви Його сили, коли Він допомагав хворим і страждальцям. Деколи Він навчав їх, сидячи з ними на схилі гори; інколи — біля моря, або під час мандрівок. Він відкривав їм таємниці Царства Божого. Усюди, де серця були відкриті для прийняття Божественної вістки, Він викладав істини про шлях спасіння. Він не наказував учням робити ту чи іншу справу, натомість закликав їх: «Ідіть за Мною». Він брав їх із Собою в подорожі по містах і селах, аби вони могли бачити, як Він навчає народ. Вони мандрували з Ним від одного місця до іншого. Вони ділили з Ним Його скромну трапезу; як і Він, іноді бували голодними і часто втомленими. Учні були з Ним усюди: на багатолюдних вулицях, біля озера, у безлюдній пустелі. Перед ними проходило все Його життя. {ДА 10.2}

Необхідно особисто зблизитися з людьми. Якби менше часу приділялося проповідуванню, а більше — особистому служінню, можна було б бачити кращі результати. Бідні мають потребу в допомозі, хворі — у догляді, засмучені і ті, хто зазнав важкої втрати, — у розраді, необізнані — у повчанні, недосвідчені — у пораді. Ми повинні плакати з тими, що плачуть, і радіти з тими, що радіють. Робота, що супроводжується силою переконання, силою молитви, силою любові Божої, не може бути безплідною. {СЗ 94.4}