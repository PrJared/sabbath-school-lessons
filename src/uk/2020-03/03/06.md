---
title:  Бачити можливості, послані провидінням
date:   16/07/2020
---

Книга Дії апостолів – це історії про те, як учні скористалися посланими Провидінням можливостями для поступу Божого Царства. Книга містить захопливі розповіді про ранню Церкву, про її зростання всупереч викликам, з якими стикалася і всередині, і зовні.

Наприклад, у текстах 2 Кор. 2:12, 13 апостол Павло розповідає про свій досвід у Троаді: «Коли ж я прийшов до Троади звіщати Добру Звістку Христа, хоч мені й були відчинені двері в Господі, не мав я спокою для мого духа, бо не знайшов там мого брата Тита; попрощавшись з ними, я вирушив у Македонію». Бог чудовим чином відчинив перед Павлом двері для проповіді Євангелія на Європейському континенті, і апостол знав: двері, відчинені Богом сьогодні, завтра можуть зачинитися. Користуючись нагодою і бачачи можливості, він негайно відплив до Македонії.

Бог Нового Завіту – це Бог відчинених дверей, Котрий надає нам сприятливі можливості ділитися своєю вірою. У книзі Дії апостолів Бог представлений діяльним. Відчинені двері є в містах, областях, країнах, а найбільше – у людських серцях.

`Прочитайте Дії 8:26-38. Що тут сказано про відкритість Пилипа до Божого керівництва та його готовність використовувати дані Богом можливості?`

«Ангел спрямував Пилипа до людини, котра шукала світла й була готова прийняти Євангеліє. І сьогодні ангели скеровують стопи тих працівників, які дають Святому Духові можливість освячувати їхні уста, очищати й облагороджувати серця. Ангел, посланий до Пилипа, міг сам зробити все для ефіопа, але Бог діє інакше. Його план полягає в тому, щоб саме люди трудилися для своїх ближніх» (Е. Уайт. Дії апостолів. С. 109).

Якщо ми маємо вуха, щоб чути, і очі, щоб бачити, невидимі ангели будуть скеровувати й нас, аби досягнути істинами Царства тих, хто шукає правду.

`Зверніть увагу: центром розповіді про Пилипа й ефіопа було Писання. Зауважте також, як у цей момент було важливо, щоб хтось міг пояснити їх. Які уроки містяться тут для нас?`

#### Додаткове читання: Вибрані цитати Эллен Уайт
Якшо Господь бажає, щоб ми несли вістку в Ніневію, Йому не буде приємно, якщо ми підемо в Йопію чи Капернаум. У Нього є причини посилати нас туди, куди зараз спрямовані наші ноги. Саме в цьому місці хтось може потребувати нашої допомоги. Той, Хто послав Пилипа до ефіопського радника, Петра — до римського сотника, а маленьку дівчинку-ізраїльтянку — на допомогу Нааману, сирійському воєначальникові, посилає сьогодні чоловіків, жінок і молодь до тих, хто потребує Божественної допомоги й керівництва. {СЗ 372.4}

"Небесні ангели спостерігають за тими, хто прагне до просвіти, і співпрацюють з тими, котрі намагаються придбати душі для Христа. Це показано на прикладі Пилипа й ефіоплянина. {ВНО 103.3}

Нині, як і тоді, ангели провадять і спрямовують тих, хто не чинить опору їхньому керівництву. Ангел, який був посланий до Пилипа, міг би сам здійснити служіння ефіоплянинові, однак Бог діє інакше. Він обирає людей як Свої знаряддя, щоб вони працювали для ближніх. {ВНО 103.4}

Коли Бог указав Пилипові на його завдання, учень не сказав, як багато хто говорить сьогодні: «Можливо, Бог мав на увазі щось інше. Я краще почекаю, щоб не наробити помилок». Того дня Пилип засвоїв дуже цінний урок покори Божій волі. Він зрозумів, що кожна душа цінна в Божих очах і ангели принесуть світло тим, хто відчуває потребу в ньому. Бог посилає світло Своєму народові через служіння ангелів, а вже від Його народу це світло передається світові.... {ВНО 103.5}"