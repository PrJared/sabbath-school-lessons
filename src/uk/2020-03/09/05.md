---
title:  Підстава для прийняття
date:   26/08/2020
---

`Прочитайте Римл. 15:7; Ефес. 4:32. Як би ви описали підставу для прийняття? У чому суть позиції прийняття?`

У цих двох текстах апостол Павло викладає принципи, які лежать в основі нашого прийняття один одного. Оскільки Христос простив і прийняв кожного з нас, чи можемо ми відмовлятися прощати і приймати один одного? Фактично саме тому, що Ісус прийняв нас, ми можемо приймати ближніх, навіть незважаючи на їхні вади.

Серйозно поміркуйте над цим принципом. Подумайте про себе, про свої вчинки, про те, із чим, можливо, продовжуєте боротися; а також про те, що відомо тільки вам, і якби про це дізналися інші, ви б злякалися. І що ж? Через віру ви прийняті в Христі, Який усе знає про те, про що інші навіть не підозрюють. Так, Йому відомо все, однак Він приймає вас – не через ваші чесноти, а через Свою благодать.

`Яким же тоді має бути ваше ставлення до інших?`

Ось концепція, яку деяким важко зрозуміти. Справжнє прийняття означає, що ми приймаємо людей такими, якими вони є, з усіма їхніми гріховними звичками, бо вони створені за Божим образом. Оскільки Христос помер за нас, «коли ми були ще грішниками», та примирив нас із Богом, коли ми були Його ворогами, ми можемо прощати й приймати інших. Його любов до нас стає підставою нашого прийняття і прощення людей (Римл. 5:6-10).

Утім, коли встановлено дбайливі стосунки прийняття, необхідно з любов’ю познайомити іншу людину з істинами Писання. Не робити цього – значить нехтувати любов’ю. Як друзі ми обов’язково потурбуємося про те, щоб поділитися з ближніми вічними істинами, які змінюють життя.

Ставлення Ісуса не означало: «Робіть, що хочете. Усе гаразд. Я однаково приймаю вас». Натомість воно означало: «Незалежно від того, що ви вчинили, Я готовий простити вас і дати вам силу змінитися». Біблійна істина, покірно представлена в дусі Христової любові, здобуває серця та змінює життя.

`Чи можна прийняти людину, не звертаючи уваги на її гріховну поведінку? Як ми можемо приймати, не потураючи при цьому гріху та не погоджуючись із ним?`

#### Додаткове читання: Вибрані цитати Эллен Уайт

"Та, незважаючи на розбещений стан сучасного суспільства, є люди, які здатні на краще, — вони представлені Христом у сим волі «загубленої перлини». Христос віддав усе, аби знайти і спасти втрачене, повернути назад дорогоцінну перлину, котра має для Нього безмежну цінність. Чи готові ми працювати разом з Ним? На яку жертву ми готові піти? {ЗІХ 341.4}

Якщо усвідомлюємо, що Христос помер за нечестивих, коли вони були ще грішниками, то починаємо розуміти, як прагне і як стурбований Він тим, щоб благословити нас, аби ми були благословенням для інших. {ЗІХ 341.5}"