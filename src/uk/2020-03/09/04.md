---
title:  Бачити в людях добре
date:   25/08/2020
---

Сама тільки дружба не здобуває людей для Христа. У нас може бути багато друзів, людей, з якими нам подобається спілкуватися та яким подобається спілкуватися з нами, але якщо ми ніколи не розповідаємо їм, Ким Ісус є для нас і як Він змінив наше життя, наша дружба не матиме значення для вічності. Звичайно, нам може бути весело разом, та Бог закликає нас до більшого, аніж просто весело проводити час разом. Сама тільки дружба не приведе людей до Христа, проте недружнє ставлення може відвернути людей від Господа.

Апостол Павло закликає нас зростати в любові (див. Фил. 1:9). Узи дружби зміцнюються тоді, коли ми, наскільки це можливо й доречно, погоджуємося з людьми, демонструємо прийняття і хвалимо їх. Як важливо, щоб ми розвивали звичку шукати в людях добре, а не погане.

`Прочитайте 2 Сол. 1:1-4. Перерахуйте кілька духовних якостей, за які Павло хвалить солунян.`

Деякі люди, здається, відчувають задоволення, відшукуючи вади в інших, якщо немає жодної іншої причини вважати себе кращими.

Апостол Павло практикував протилежний підхід. Він шукав позитивне в церквах, яким служив. Звичайно, апостол дорікав за помилки та не мирився із гріхом, але його метою було збудування заснованих ним церков. Він досягав цієї мети, зосереджуючись насамперед на їхніх духовних успіхах.

Про важливість позитивних відносин Еллен Уайт пише: «Якби ми впокорилися перед Богом, були добрі, шанобливі, ніжні й виявляли співчуття один до одного, тоді там, де сьогодні навертається і приймає істину одна людина, наверталися б сотні» (Свідчення для Церкви. Т. 9, С. 189).

`Поміркуйте над твердженням вісниці Господньої. Що змінилося б у вашій громаді, якби доброта, шанобливість, ніжність і співчуття виливалися із серця кожного її члена? Як виглядала б така церква? Зазирніть у власне серце й запитайте себе: як ви могли б удосконалюватися в цій сфері?`

#### Додаткове читання: Вибрані цитати Эллен Уайт

"Церква Христа є призначеним Богом знаряддям для спасіння людей. Вона повинна звіщати Євангеліє усьому світові. Цей обов’язок покладається на всіх християн. Кожен повинен в міру своїх сил і здібностей виконувати доручення Спасителя. Явлена нам любов Христа робить нас боржниками всіх тих, хто ще Його не знає. Бог дав нам Своє світло не для того, щоб тільки ми самі користувалися ним, але щоб поділилися ним з іншими. {ДХ 61.2}

Наш обов’язок — працювати для Христа у своїй сім’ї або серед оточуючих нас людей, і немає потреби їхати в далекі країни, залишаючи родинне гніздо. Ми можемо це робити в колі власної сім’ї, в церкві, серед тих, з ким щоденно спілкуємося і зустрічаємося у ділових справах. {ДХ 62.1}

Спаситель провів більшу частину Свого земного життя, терпеливо працюючи в теслярській майстерні у Назареті. Небесні ангели супроводжували Володаря життя, коли Він спілкувався із землеробами і трудівниками, які навіть не здогадувались, що Він — Син Божий. Він сумлінно виконував Свій обов’язок і тоді, коли займався Своїм непоказним ремеслом, і коли зціляв хворих або ходив по бурхливих хвилях Галілейського моря. Так і ми можемо жити й працювати з Ісусом, виконуючи найскромніші обов’язки і посідаючи найнижче становище. {ДХ 62.2}"

У своєму Другому посланні Павло ставив за мету допомогти їм звільнитися від неправильного розуміння його вчення та роз’яснити свою точку зору. Він знову висловив упевненість у їхній щирості, дякуючи за те, що їхня віра зміцнялася, а любов один до одного та до справи їхнього Господа примножувалася. Апостол писав, що ставить у приклад іншим церквам їхні терпіння й віру, з якими вони мужньо зносять переслідування й утиски, та скерував їхню увагу й думки до часу Другого приходу Христа, коли Божий народ відпочине від усіх турбот і страждань. {ДА 181.2}