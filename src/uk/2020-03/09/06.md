---
title:  Істина, викладена з любов’ю
date:   27/08/2020
---

Ісус усім відкривав істину з любов’ю. Любов завжди шукає кращого для іншого. Любов та істина не конфліктують. Істина, викладена лагідно й доброзичливо, – це свідчення любові. Ісус сказав: «Я є дорога, і правда, і життя!» (Івана 14:6). Ісус – єдиний шлях спасіння (Дії 4:12). Його благодать спасає нас, щоб ми могли пізнати Його істину і жити Його життям. Істина без любові веде до задушливого законництва, яке пригнічує духовне життя. З іншого боку, так звана любов без істини призводить до толерантного сентименталізму, залишаючи людину дрейфувати в морі невизначеності. Істина, викладена з любов’ю, веде до справжнього християнського досвіду, який дає чіткий напрямок, мету й упевненість.

`Прочитайте 1 Петра 3:15; 2 Тим. 4:2; Тита 3:4, 5. Які вислови в цих віршах указують на баланс між викладом біблійної істини й лагідним духом прийняття?`

Автори Нового Завіту чудово поєднують любов та істину, благодать і Закон, співчуття та чесність. Петро закликав одновірців: «Будьте завжди готові дати відповідь кожному, хто запитує вас про вашу надію» (1 Петра 3:15). Іншими словами, вам необхідно знати, у що і чому ви вірите й уміти пояснити свої погляди іншим. Це не означає, що ви маєте відповіді на всі запитання і повинні бути здатні переконати інших у своїй вірі. Це означає, що ви можете з лагідністю і Божим страхом, тобто зі смиренням й усвідомленням величі поставлених запитань, пояснити й захистити вашу віру.

Павло радить своєму молодому учневі Тимофію: «Проповідуй Слово, утверджуй за сприятливих і несприятливих обставин, докоряй, потішай, закликай – з усякою терпеливістю і повчанням» (2 Тим. 4:2). Апостол також нагадує Титу, що саме милість і любов Бога спасли тих, хто був відроджений в Ньому (Тита 3:5). Ми покликані викладати істину з любов’ю, з усякою покірністю і смиренням. Господь запрошує нас приєднатися до Нього, з любов’ю приймати людей та ділитися Його вісткою з тими, хто гине без Христа.

`Якби хтось запитав вас: «Чому ви християнин?», що б ви відповіли й чому?`

#### Додаткове читання: Вибрані цитати Эллен Уайт

"У притчі перші робітники, погодившись працювати за домовлену плату, отримали належне, і не більше. Найняті пізніше поклалися на обіцянку господаря: «Одержите, що вам належить!» Вони виявили своє довір’я до нього тим, що не ставили жодних питань стосовно платні. Вони довірилися його справедливості та безсторонності. І були винагороджені — згідно не з обсягом виконаної роботи, а великодушністю намірів господаря. {НУХ 284.3}

Так і Бог бажає, щоб ми довіряли Йому, бо Він виправдовує грішників. Його нагорода дається згідно не з нашими заслугами, а Його власною метою, яку «Він здійснив у Ісусі Христі, нашому Господі» (Ефес.3:11). «Він нас спас не з причини праведних учинків, які ми вчинили, але зі Своєї милості» (Тита 3:5). Для тих, хто довіряє Йому, Він зробить «значно більше всього, що ми просимо або думаємо» (Ефес.3:20). {НУХ 284.4}"

"Ще в той час, коли ми були жорстокими і непримиренними, «огидними, взаємно ненависними», наш Отець Небесний виявляв до нас милість. «Коли з’явилась благодать і людолюбство Спасителя, Бога нашого, то Він спас, але не через діла праведні, які б ми чинили, а зі Свого милосердя» (Тит.3:3-5). Його любов, прийнята нами, робить нас милостивими і добрими не лише до тих, хто нам подобається, а й до винних, заблудних і грішних людей. {НПЩЖ 59.1}

Дітьми Божими є ті, хто став співучасником Божественної Істоти. Ні становище в світі, ні переваги від народження, ні національні або релігійні особливості не роблять нас членами Божої сім’ї. Це робить любов, яка охоплює все людство. Навіть грішники, серця яких ще не цілком закриті для впливу Духа Божого, відгукуються на доброту; на ненависть вони відповідають ненавистю, але на любов — любов’ю. І лише Дух Божий відповідає любов’ю на ненависть. Бути люб’язним з невдячними і злими, робити добро, не чекаючи нічого у відповідь, — це ознаки приналежності до небесної царської родини, доказ того високого становища, яке посідають діти Всевишнього. {НПЩЖ 59.2}"