---
title:  Зміна ставлення
date:   24/08/2020
---

Наше ставлення часто визначає нашу здатність впливати на інших. Критичне, недружнє ставлення, різкі манери відштовхнуть людей від нас; і навіть якщо ми зможемо свідчити, наші слова, якими б правдивими вони не були, навряд чи будуть прийняті.

Натомість позитивне ставлення, довіра, шанобливість приваблюють людей, створюючи узи дружби. Ісус прекрасно виклав цей принцип, коли сказав: «Не називаю вас більше рабами, бо раб не знає, що робить його пан; вас же назвав Я друзями, бо сказав вам усе, що почув від Мого Отця» (Івана 15:15). Друзі приймають одне одного, незважаючи на свої слабкості й помилки, вільно ділячись радощами і смутком.

`Прочитайте Матв. 15:21-28 і Марка 14:6-9. Тексти розповідають про двох жінок у різних обставинах. Ісус, здається, суворо ставиться до однієї жінки, а іншу хвалить. Що в цих уривках указує на те, що Своєю спасенною благодаттю Ісус прагнув досягнути кожну з них та викликати їхню довіру?`

Жінка з Матв. 15 – ханаанка. Спочатку Ісус навмисно відхиляє її прохання, щоб у міру наполегливості цієї жінки її віра виявилася перед усіма. Коли ж вона вимовляє дивовижні слова, які свідчать про її віру, Спаситель робить ще більш дивовижну заяву, яку в той час не зробив би жоден юдейський лідер щодо бідної ханаанської жінки. Він привселюдно каже: «О жінко, велика твоя віра!» (Матв. 15:28). Господь відзначає її найбільшою похвалою, яка будь-коли звучала з уст релігійного вчителя, і задовольняє її бажання. Можете собі уявити, як зраділо серце ханаанки та як змінилося її життя!

Марія Магдалина, яка намастила ноги Ісуса дорогоцінним запашним миром, – єврейка, жінка поганої репутації; одного разу вона зійшла з праведного шляху й часто грішила. Однак вона була прощена, перетворена і стала новою людиною. Коли інші критикували Марію, Ісус благословляє її та схвалює її вчинок. Він заявляє: «Де тільки буде проповідуватися ця Євангелія в усьому світі, – те, що вона зробила, буде сказано в її пам’ять!» (Марка 14:9).

`Беручи до уваги ці дві історії, подумайте, у чому суть позитивного підходу? Що саме вам необхідно виправити у своїх поглядах не тільки задля свідчення, а й задля життя загалом?`

#### Додаткове читання: Вибрані цитати Эллен Уайт

Особа Ісуса приваблює. Він сповнений любові, милості і співчуття, хоче бути нашим Другом, супроводжуючи нас через усі мінливості життя. Він запевняє нас: «Я — Господь, Бог твій, ходи зі Мною, і Я сповню твою дорогу світлом». Ісус, Велич неба, бажає дарувати спілкування з Собою тим, хто приходить до Нього зі своїм тягарем, немочами і турботами. Він прийме їх як Своїх дітей і дасть спадщину, ціннішу від земного царства, а також вінець слави, багатший за будь-яку корону, яка колись прикрашала чоло найвидатнішого земного монарха. {ЗІХ 86.3}

"Христові було відоме становище цієї жінки. Він знав, що вона прагнула бачити Його, і Сам пішов їй назустріч. Допомагаючи їй у горі, Він міг наочно проілюструвати урок, який бажав викласти. З цією метою Він і привів учнів до цієї місцевості. Він бажав показати їм, яка темрява панує в містах і селах на межі з ізраїльським краєм. Народ, якому були дані всі можливості пізнання істини, не мав уяви про потреби навколишніх людей. Ніхто не намагався допомогти душам, котрі перебували в темряві. ... {ХНС 378.1}

... Він прийняв представницю зневаженого народу так, як це зробили б юдеї. Холодний, безсердечний прийом, виявлений цій жінці спочатку, мав відкрити учням ставлення юдеїв до таких людей. Але наступне співчуття до жінки-язичниці, яке знайшло своє відображення в задоволенні її прохання, було зразком правильного ставлення до язичників. Саме цього Ісус хотів навчити учнів. {ХНС 378.2}"

"Учинок Марії став уроком, якого потребували учні. Виявлення ними любові також було б приємним для Господа. Ісус був для них усім, але вони не усвідомлювали, що незабаром будуть позбавлені присутності Спасителя і вже нічим не зможуть віддячити Йому за велику любов. Самотність Христа, Котрий залишив небесні оселі, Його життя на Землі так і залишилися для учнів незрозумілими й неоціненими. Його не раз засмучувала відсутність уваги, яку учням потрібно було б виявляти Господу… {БМ 339.3}

... Тоді вони засуджували вже не Марію, а самих себе. О, якби можна було забрати назад свої осудливі слова, свою думку, що бідні більш гідні дорогоцінного дару, ніж Христос! Особливі докори сумління вони відчували тоді, коли знімали з хреста покалічене тіло свого Господа. {БМ 339.4}"