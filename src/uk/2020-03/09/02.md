---
title:  Сприйнятливість до Євангелія
date:   23/08/2020
---

`Прочитайте Івана 4:27-30, 39-42. Як спілкування Ісуса із самарянкою демонструє істину про те, що для Євангелія відкриті найрізноманітніші люди та в найнесподіваніших місцях?`

Одним із найбільш безнадійних місць для проповіді Доброї вістки учні вважали Самарію. Самаряни перебували в постійному конфлікті з євреями через розбіжності в питаннях віровчення й релігійного поклоніння. Ця ворожнеча тривала століттями. Самаряни хотіли брати участь у будівництві храму в Єрусалимі, однак їм було в цьому відмовлено через їхні змішані шлюби з навколишніми язичеськими народами та неортодоксальні погляди. Тому самаряни збудували власний храм на горі Ґарізім. Учні охоче обминули б Самарію як безплідний ґрунт для проголошення Євангелія.

Ісус бачив те, чого не бачили учні, – сприйнятливі серця. Розповідь Івана про жінку біля криниці починається словами: «То Він залишив Юдею і знову пішов до Галилеї. Потрібно Йому було перейти через Самарію» (Івана 4:3, 4). Ісусові «потрібно» було пройти через Самарію, бо Святий Дух запевнив Його, що в цьому «невідповідному» місці є сприйнятливі серця. Коли наші очі помазані Святим Духом, ми зауважуємо можливості там, де інші помічають лише труднощі. Ми бачимо багатий урожай душ для Божого Царства там, де інші споглядають лише безплідні поля.

`Прочитайте Дії 8:4, 5, 14. Яким був результат служіння Ісуса в Самарії?`

Учні обминули б Самарію, позбавляючи тим самим самарян нагоди почути істину Слова Божого. Ісус бачив те, чого не бачили вони. Він розумів, що Святий Дух впливає на серце однієї жінки, а її вражаюче навернення вплине на безліч людей у цьому місті. Ми не завжди побачимо негайні результати нашого свідчення, але якщо посіяли насіння в сприйнятливі серця, воно одного разу принесе врожай для Божої слави.

`Ми не можемо точно знати, як наші слова й дії вплинуть на людей – на добро чи на зло. Отже, чому ми завжди повинні виявлять обережність у тому, що говоримо й робимо в присутності інших?`

#### Додаткове читання: Вибрані цитати Эллен Уайт

"Розмова Христа з жінкою-самарянкою біля криниці Якова принесла свої плоди. Вислухавши Ісуса, жінка пішла до мешканців міста із закликом: «Ходіть і подивіться на Чоловіка, Який мені сказав усе, що я зробила! Чи часом Він не Христос?» Вони пішли з нею, послухали Ісуса й повірили в Нього. Бажаючи слухати Його ще, вони просили Його залишитися, і Він перебував з ними два дні. «Значно більше повірило через Його слово» (Йоан.4:29, 41). {ДА 71.4}

Коли Його учні були вигнані з Єрусалима, декотрі з них знайшли для себе притулок у Самарії. Самаряни радо прийняли цих вісників Євангелія, і навернені юдеї зібрали дорогоцінний врожай з-поміж тих, які були колись їхніми найлютішими ворогами. {ДА 71.5}"

Таким чином Христос намагався донести до свідомості учнів правду про те, що в Божому Царстві не існує територіальних меж, немає ані каст, ані аристократії; і вони повинні йти до всіх народів з вісткою про любов Спасителя. Лише згодом учні цілковито усвідомили: «Створив Він з одного весь людський рід, щоб жив по всій поверхні землі, визначивши заздалегідь окреслені пори та межі їхнього проживання, щоб шукали Бога: може, відчують Його і знайдуть, бо ж недалеко Він від кожного з нас» (Дії 17:26-27). {ДА 12.1}