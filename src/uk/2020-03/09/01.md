---
title:  Розвиваючи правильні стосунки
date:   22/08/2020
---

### Біблійні тексти для дослідження
Івана 4:27-30, 39-42; Матв. 15:21-28; 2 Сол. 1:1-4; Римл. 15:7; Ефес. 4:32; 1 Петра 3:15.

> <p>Пам’ятний вірш</p>
> «Господа Христа освячуйте у ваших серцях і будьте завжди готові дати відповідь кожному, хто запитує вас про вашу надію» (1 Петра 3:15).

Чим більше ми вивчаємо життя Ісуса, тим більше дивуємося з Його здатності приймати й духовно зміцнювати людей. Хоч Господь висловлював серйозні докори лицемірним релігійним лідерам Свого часу, Він із радістю приймав тих, хто боровся з гріхом, страждав від вини і кого вважали безнадійним. Він виявляв до них Свою благодать. Милість Спасителя охоплювала навіть найогидніших грішників. Глибина Його прощення нескінченно перевершувала глибину їхніх гріхів. Його любов – безмежна.

Ставлення Ісуса до людей ніколи не було затьмарене навіть тінню гордості чи зверхності. У кожній людській істоті Він бачив того, хто був створений за Божим образом, але переможений гріхом, і кого Він прийшов спасти. Ніхто не перебував поза Його любов’ю. Ніхто не падав так низько, аби благодать Ісуса не могла його досягнути. Він виявляв повагу до всіх, із ким спілкувався, вважаючи їх гідними такого ставлення. Спаситель впливав на людей заради придбання їх для Царства й довіряв їм. Їхнє життя змінювалося в присутності Христа, оскільки вони відчували Його глибоку турботу про них. Ці люди підіймалися, щоб стати тими, ким, на Його думку, вони могли бути.

**Протягом тижня ми будемо вивчати підхід Ісуса до людей та дізнаємося, як застосовувати ці принципи в нашому житті.**

#### Додаткове читання: Вибрані цитати Эллен Уайт

"Служіння Христа різко відрізнялося від діяльності юдейських старійшин. Їхня пошана до традицій і формалізму зруйнувала свободу мислення і дії. Вони перебували в постійному страху, аби не осквернитися. Щоб уникнути контактів з «нечистими», вони трималися осторонь не тільки язичників, але й більшості представників свого народу. Вони не прагнули бути корисними людям, не намагалися здобути їхню симпатію. Постійно зосереджуючись на питаннях ритуальної чистоти, їхній розум зубожів, коло інтересів звужувалось. Їх приклад заохочував до самозакоханості і нетерпимості щодо усіх верств суспільства. {ХНС 128.3}

Сповнений співчуття до людства, Ісус розпочав роботу перетворення, входячи в тісні, сердечні взаємини з людьми. Виявляючи глибоку повагу до Закону Божого, Він водночас викривав удаване благочестя фарисеїв, намагаючись звільнити людей від беззмістовних постанов, які сковували особистість. Він намагався зруйнувати бар’єри, які розділяли різні верстви суспільства, з’єднуючи людей як членів однієї сім’ї. Його присутність на весіллі була першим кроком до здійснення цієї мети. {ХНС 128.4}"

"Ісус прийшов у цей світ смиренним. Він був Людиною простого походження. Начальник усього ангельського воїнства упокорив Себе, прийнявши людську природу, обравши життя бідності й приниження. Можливості, котрими Він володів, не були більшими за можливості кожного убогого. Важка праця, труднощі й нестатки щодня випадали на Його долю. «Лисиці мають нори, — сказав Він, — а птахи небесні — гнізда; Син же Людський немає де й голови прихилити» (Луки 9:58). {СЗ 139.4}

Ісус не намагався викликати захоплення чи оплески людей. Він не був командувачем війська або правителем земного царства, не домагався прихильності багатих і знатних світу цього. Господь не претендував на якесь становище серед вождів нації. Він жив серед людей простого походження; штучні відмінності в суспільстві мав за ніщо. Він не надавав жодного значення аристократичному походженню, багатству, талантові, ученості, рангові. {СЗ 140.1}

... Він їв з митниками і грішниками, спілкувався з простими людьми — не для того, аби понизитися і стати заземленим разом з ними, натомість за допомогою настанови та прикладу явити їм правильні принципи, піднести від марноти і приниження. {СЗ 140.2}"

"У наш час існує значно більше можливостей для спілкування з людьми усіх верств і національностей, аніж за днів Ізраїлю. Сьогодні в тисячу разів більше доріг, ніж було колись. {ПЦ 46.1}

Подібно до Христа, вісники Всевишнього нині повинні закріплюватись у таких жвавих місцях, де можна було б зустрічатися з багатьма людьми з усіх куточків світу. Подібно до Ісуса, заховавшись в Богові, вони повинні сіяти євангельське насіння, знайомлячи з дорогоцінними істинами Святого Письма інших; глибоко закорінившись у свідомості і серцях, це насіння принесе добрі плоди для вічного життя. {ПЦ 46.2}"