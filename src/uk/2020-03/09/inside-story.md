---
title:  Місіонерська історія
date:   28/08/2020
---

#### Говорячи зі сміливістю

_Ендрю Мак-Чесні_

Дев’ятнадцятирічний Сімо Векхавуорі почав переосмислювати своє життя під час відвідування своїх дядька і тітки, адвентистів сьомого дня, що живуть в Швеції. Він згадав, як три роки тому в літньому таборі обіцяв Богові йти слідом за Ним, тому з тривогою поставив перед собою запитання: «Чи не втратив я Божу ласку?»

Одного разу ввечері він вийшов на подвір’я і, плачучи, став на коліна біля великого куща бузку.

— Ісусе, якщо Ти приймаєш мене, якщо сьогоднішній вечір – слушний час, щоб віддати Тобі моє серце, будь ласка, дай мені знак, – зі сльозами просив він. – Можливо, дозволь зірці впасти з неба?

І коли він встав, у нічному небі впала величезна зірка.

Сімо повернувся додому на сімейну молочну ферму в Фінляндії, і місцеві фермери незабаром почули про його рішення іти за Господом. Деякі люди почали насміхатися над ним, тому Сімо розмірковував, чи варто йому бути настільки відкритим у своїй вірі.

Одного разу ввечері, коли Сімо доїв корів у батьківському цегляному сараї, на їхню ферму приїхав державний інспектор для регулярної перевірки. Ця жінка чула про його навернення і розмовляла з ним глузливо.

— Слухай, про тебе ходять чутки, – почала вона. – Я сподіваюся, ти не став християнином. Чи не краще тобі сходити на танці чи в кіно зі своїми однолітками й від душі повеселитися?

Глянувши на жінку, Сімо сказав:

— Я прийняв Ісуса як свого особистого Спасителя і хочу йти за Ним, куди б Він не повів мене.

Він тільки-но закінчив говорити, як сарай струсонув гучний вибух. Корова, яку він доїв, упала замертво, інші корови впали на землю. На мить в сараї запанувала тиша. Потім корови почали шалено мукати, їхнє мукання було схоже на гавкання собак.

Кульова блискавка вдарила в землю між Сімо і коровою; якби не гумові чоботи, його теж убила б.

Інспектор застигла. Вона зблідла й випустила з рук свої інструменти, які впали в канаву з коров’ячим гноєм. Нарешті жінка заговорила:

— Сімо, ти можеш пробачити мені за мої легковажні слова? – сказала вона. Глузливий тон зник: – Ми як пил, коли природа проявляє свою силу. Залишайся на обраному тобою шляху.

Помовчавши, вона запитала: «Як я можу стати на той самий шлях, що і ти?»

У цей момент Сімо вирішив більше ніколи не соромитися і ділитися своєю вірою з іншими. Тієї ночі у своїй кімнаті він молився: «Візьми моє серце і життя, я буду йти за Тобою, куди б Ти мене не повів».

Нині Сімо 84 роки, і він багато років прослужив пастором і церковним лідером у Фінляндії.