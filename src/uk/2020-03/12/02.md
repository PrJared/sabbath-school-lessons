---
title:  Вістка Петра про теперішню істину
date:   13/09/2020
---

Протягом усієї історії спасіння Бог регулярно посилав особливі вістки через пророче Слово, щоб підготувати людей до майбутніх подій. Бога неможливо застати зненацька (Ісаї 46:9, 10). Він готує Свій народ до майбутнього, посилаючи пророків із вісткою застереження, перш ніж зіллються Його суди (Амоса 3:7). За днів Ноя Бог послав через нього звістку світові про наближення потопу. У Єгипті Господь доручив Йосипові використати сім років достатку, щоб підготувати народ до семи років голоду. Єврейські пророки попереджали ізраїльських правителів про прийдешнє знищення Єрусалима вавилонськими військами. Заклик до покаяння, який лунав з уст Івана Хрестителя, готував народ до Першого приходу Ісуса.

`Прочитайте 2 Петра 1:12. Який вислів використовує Петро, щоб описати Божу вістку для своїх сучасників?`

`Прочитайте 2 Петра 1:16-21. У чому полягала вістка про «теперішню істину», яку проголошували Петро та інші учні?`

Найактуальніша вістка для першого століття, яка мала вічні наслідки, полягала в тому, що Христос уже прийшов. Любов Отця була відкрита через жертву Христа на хресті. Хоч «заплата за гріх – смерть», завдяки Ісусові вічне життя було забезпечене всім. І тільки від нашого вибору залежить, чи отримаємо ми його (Римл. 3:23, 24; 6:23; Ефес. 2:8). Звістка про спасіння в Ісусі ніколи не застаріє. Це теперішня істина (істина для теперішнього часу) для кожного покоління.

Остання книга Біблії, Об’явлення, представляє Ісуса та Його вічне спасіння в контексті останнього часу, щоб підготувати людей до Його швидкого повернення. Вона викриває обман людської традиції та егоцентричної релігійності. Від самого початку й до кінця Об’явлення розповідає про Ісуса та Його діяльність задля спасіння людства.

Ісус – «вірний Свідок» про характер Свого Отця. Він – «Владика земних царів», «любить нас і омив нас від наших гріхів Своєю кров’ю, Котрий зробив нас царями і священиками Богові й Своєму Отцеві» (див. Об’явл. 1:1-6). Уся книга Об’явлення – про Ісуса та Його вістку для останнього часу, щоб Його народ був підготовлений до Другого приходу.

`Розмірковуючи над книгою Об’явлення, на чому ви зосереджуєтеся: на дивовижних пророчих символах чи на Ісусі? Як ви вважаєте, чому Господь виклав пророцтва в Об’явленні? Як вони відкривають Його сповнені любові й турботи плани для людства?`

#### Додаткове читання: Вибрані цитати Эллен Уайт

"«Тому я буду постійно нагадувати вам про це, хоч ви й знаєте і впевнені в теперішній істині» (2 Петра 1:12). {ВНО 304.1}

Як би довго нам не довелося йти шляхом вічного життя, ми повинні частіше згадувати про милості Небесного Отця до нас, черпаючи надію й мужність з обітниць Його Слова... Петро знав, як важливо не втрачати пильності в християнському житті, відчував спонукання Святого Духа наставляти віруючих щодо необхідності виявляти крайню обачність у повсякденному житті... {ВНО 304.2}

Перед нами — завдання усього життя. Це завдання — намагатися зробити більш твердим наше покликання й обрання, керуючись ясними вказівками Божого Слова... {ВНО 304.3}

Будемо прагнути до Небес та остерігатися пекла. ... Однак навіть за несприйнятливих обставин ми можемо пильнувати в молитві і слугувати прикладом у благочестивій розмові, яка буде могутнім свідченням на користь Істини... Нам не личить промовляти слова, які можуть позбавити наших ближніх мужності на християнському шляху. Христос віддав Своє життя, щоб ми могли жити з Ним у славі. Усю вічність Він носитиме на Своїх руках сліди жахливих цвяхів, якими був прибитий до Голгофського хреста... {ВНО 304.4}"