---
title:  Місіонерська історія
date:   18/09/2020
---

#### Адвентистка в наступному житті

_Ендрю Мак-Чесні_

Літня жінка уважно слухала урок Суботньої школи. Її посібник був охайно заповнений. Вона проглянула кожен біблійний вірш. Багато віршів у Біблії були підкреслені. У конверті для пожертвувань місії Суботньої школи лежали приготовані гроші.

Жінка, яку місцеві члени церкви називали просто бабусею, була прикладом істинної адвентистки сьомого дня.

Відвідуючи Південно-Східну Азію, один із лідерів церкви в США, Грегорі Уїтсетт зустрівся з бабусею після богослужіння, щоб запитати, чому вона залишила свою релігію, щоб стати адвентисткою.

Жінка розповіла трагічну історію про те, як унаслідок нещасного випадку, коли їй було п’ять років, вона втратила батьків і пережила роки переслідування злих духів. Вона шукала допомоги в лікарів і духовних учителів, але вони пропонували лише тимчасове полегшення.

Одного разу пастор-адвентист переїхав до неї по сусідству, і бабуся з цікавістю спостерігала, як люди щоп’ятниці збираються у нього вдома. Якось вона стала біля воріт його будинку, щоб дізнатися, що там відбувається, і почула музику – мир наповнив її серце, і вона почала приходити слухати музику щотижня.

Пастор не міг переконати її увійти до будинку, але дізнався про її духовні проблеми й запропонував помолитися. Бабуся погодилася. Після молитви злі духи залишили її і більше ніколи не турбували. З вдячністю вона прийняла Ісуса і приєдналася до адвентистської церкви.

Уїтсетт, директор Центру східно-азіатських релігій, що є частиною Глобальної програми Адвентистської місії всесвітньої церкви, попросив бабусю пояснити, Ким для неї є Ісус.

— Ісус означає для мене все, – відповіла літня жінка, розмовляючи з Уїтсеттом через місіонера-перекладача. – Він зцілив мене й дав мені мир. Я не можу не говорити про Ісуса і розповідаю про Нього всім, з ким зустрічаюся. Я літня жінка, і жити мені залишилося недовго. Проте я дуже люблю Ісуса, тому вирішила бути адвентисткою і в моєму наступному житті також.

Жінка-перекладач була приголомшена. Вона вивчала Біблію з бабусею і думала, що та повністю прийняла біблійну істину і залишила свої колишні вірування в минулому.

Подібна ситуація не рідкість серед людей, які переходять у християнство з інших світових релігій. Це серйозна проблема в поширенні Євангелія і причина для створення Центру східно-азіатських релігій та інших глобальних місіонерських центрів на сайті globalmissioncenters.org. Будь ласка, моліться за роботу Глобальних місіонерських центрів і за таких людей, як ця бабуся.