---
title:  Вістка Об’явлення про кінець часу
date:   15/09/2020
---

Розділ 14 – епіцентр Об’явлення. Він має першорядне значення для Божого народу, котрий живе в останні дні людської історії. Цей розділ містить Божу вістку останніх днів, украй важливу як для Божого народу, так і для всього людства.

`Прочитайте Об’явл. 14:14-20. Який символізм використано в уривку, щоб зобразити повернення нашого Господа?`

Для опису повернення Христа в Біблії використовується символіка жнив (Матв. 13:37-43; Марка 4:29). В Об’явл. 14 збір урожаю достиглого зерна символізує викуплення праведників, а обрізання грон дозрілого винограду зображує знищення нечестивих. Уривок Об’явл. 14:6-12 містить невідкладну вістку для останніх днів, щоб підготувати чоловіків і жінок до заключних жнив Землі.

`Прочитайте Об’явл. 14:6, 7. У чому суть вістки, яка міститься в цих двох віршах? Як вони допомагають нам зрозуміти, хто ми є як адвентисти сьомого дня?`

Вістка першого ангела в Об’явл. 14 звернена до покоління XXI століття, яке прагне знайти сенс життя. У ній представлене Євангеліє Божої благодаті, яка забезпечує прощення для всіх. Вона очищає нас від вини гріха й дає силу бути переможцями. Ця вістка вказує на підставу нашої впевненості у власній цінності, а саме, на факт, що Христос – наш Творець і Визволитель. Ангел гучним голосом проголошує жителям Землі, що нечестя не триватиме вічно, бо одного разу кожна несправедливість прийде до кінця внаслідок Божого остаточного суду. Отже, це надзвичайно добра вістка.

`«Особлива місія адвентистів сьомого дня полягає в тому, щоб нести світло світові й зберігати істину. Їм було довірено останнє застереження для грішного світу. Боже Слово освітлює адвентистів своїм чудовим світлом. Господь доручив їм найпочеснішу місію – донести світові вістки першого, другого й третього ангелів. І немає важливішої праці, ніж ця. Адвентисти не мають права займати свою увагу чимось іншим» (Е. Уайт. Євангелізм. С. 119, 120). У який спосіб ми як Церква і, що найважливіше, як особистості можемо втілити ці слова в життя?`