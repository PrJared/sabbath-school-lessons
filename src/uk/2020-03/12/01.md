---
title:  Вістка, якою варто ділитися
date:   12/09/2020
---

### Біблійні тексти для дослідження
2 Петра 1:12, 16-21; Об’явл. 19:11-18; Об’явл. 14:1420; Екл. 12:13, 14; Об’явл. 14:6-12.

> <p>Пам’ятний вірш</p>
> «І я побачив іншого ангела, який летів серед неба. Він мав вічну Євангелію, щоб звіщати її жителям землі, – усякому народові, поколінню, племені і народності, – проголошуючи гучним голосом: Побійтеся Бога й віддайте Йому славу, бо прийшла година Його суду! Поклоніться Тому, Хто створив небо, і землю, і море і джерела вод!» (Об’явл. 14:6, 7).

Викупна смерть Христа була всеосяжною жертвою, тобто принесеною за всіх людей, які жили будь-коли й будь-де. Отже, Євангеліє звертається до людей будь-якої мовної групи, культури та будь-якого походження. У Своєму житті, смерті й воскресінні Ісус здобув перемогу над вічною загибеллю й другою смертю, і це – надзвичайно добра вістка. Усе Євангеліє – про Ісуса. Він помер заради нас і тепер живе для нас. Одного разу Він прийшов, аби звільнити нас від покарання й влади гріха, і знову гряде, щоб звільнити нас від присутності гріха. Спаситель помер смертю, на яку заслуговуємо ми, щоб ми могли жити життям, якого заслуговує Він. У Христі ми виправдані, освячені й одного разу будемо прославлені.

Біблія повідомляє про два Приходи Ісуса. Він прийшов, щоб викупити нас, і повернеться, щоб забрати додому тих, кого купив такою безмежною ціною. Остання книга Біблії, Об’явлення, була написана спеціально для того, щоб підготувати світ до повернення Христа. Це невідкладна звістка для нашого покоління. Протягом тижня ми вивчатимемо актуальність вістки Об’явлення для сучасного суспільства – суспільства XXI століття. Разом ми знову почуємо заклик Ісуса до Своєї Церкви останніх днів ділитися з людьми вісткою спасіння.

#### Додаткове читання: Вибрані цитати Эллен Уайт

"Євангельська вістка, проповідувана учнями Христа, повідомляла про Його Перший прихід у світ. Вона несла людям Добру Новину про спасіння через віру в Ісуса. Вона також указувала на Його Другий прихід у славі для викуплення Його народу, даруючи людям надію через віру і послух стати спільниками спадщини святих у світлі. Ця вістка дарована людям і сьогодні, і в наш час вона пов’язана з проголошенням скорого Другого приходу Христа. ... {НУХ 155.1}

Іван у книзі Об’явлення провіщає проголошення євангельської вістки безпосередньо перед Другим приходом Христа. Він бачить ангела, що летить «серед неба» з вічним Євангелієм у руках, аби звіщати її жителям Землі, — «усякому народові, поколінню, племені і народності, — проголошуючи гучним голосом: Побійтеся Бога й віддайте Йому славу, бо прийшла година Його суду!» (Об’явл.14:6—7). {НУХ 155.2}

Пророцтво повідомляє: після цього попередження про суд та пов’язаних з ним вістей відбувається Прихід Сина Людського на хмарах небесних. Проголошення суду — це повідомлення про скорий Другий прихід Христа. І це проголошення назване вічним Євангелієм. Таким чином, проповідь про Другий прихід Христа та попередження про Його близькість — суттєва частина євангельської вісті. {НУХ 155.3}"

"Проповідь Євангелія була доручена не ангелам, а людям. Святі ангели теж беруть участь у цій роботі, керуючи нею; вони є ініціаторами великих релігійних рухів з метою спасіння людей, але праця євангелізації на землі виконується слугами Божими. {ВБ 292.2}

Ісус сказав: «… Ходіть, поки маєте світло, щоб вас темрява не обгорнула» (Йоан 12:35). Хто відвертається від світла, котре посилає йому Бог, або нехтує ним, коли воно недалеко, той залишається у темряві. Але Спаситель говорить: «…Хто йде вслід за Мною, не буде ходити в темряві той, але матиме світло життя» (Йоан 8:12). Той, єдиною метою кого є виконання волі Божої, хто з усією відповідальністю ставиться до вже отриманого світла, отримає його ще більшою мірою. Для такої душі зійде зірка небесна, щоб привести її до повної істини. {ВБ 292.4}"