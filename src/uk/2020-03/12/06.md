---
title:  Останній заклик Бога
date:   17/09/2020
---

`Прочитайте Об’явл. 14:8; 17:3-6; 18:1-4. Що ми дізнаємося про духовний Вавилон із прочитаних віршів?`

У книзі Об’явлення поняття «Вавилон» позначає хибну релігійну систему, у якій спасіння ґрунтується на людських ділах, на створених людиною традиціях і помилкових доктринах. Ця система звеличує людей та їхню власну праведність над Ісусом і Його безгрішним життям. Це вчення ставить повеління земних релігійних учителів вище Божих повелінь. Хибна релігійна система майстерно поєднала у своєму культі багато релігійних практик стародавнього Вавилону. Вавилон був центром ідолопоклонства й поклоніння сонцю, створив фальшиве вчення про безсмертя душі. Божа звістка для останніх днів нашої грішної планети – це звістка про Ісуса та Його праведність. Вона вторить закликові Небес: «Упав, упав великий Вавилон, розпусниця!.. Вийди з неї, народе Мій» (Об’явл. 18:2, 4). Бог заснував Церкву адвентистів сьомого дня, щоб возвеличити вістку Христа в усій її повноті. Звеличувати Ісуса – означає піднести все, чого Він навчав. Це означає проголошувати Того, Хто є «дорога, і правда, і життя!» (Івана 14:6). Це означає викривати помилки Вавилону, протиставляючи їх істинам Ісуса.

`Прочитайте Об’явл. 14:7, 9-11. Які протилежні об’єкти поклоніння виділені в цих віршах?`

Розділ 14 книги Об’явлення описує два різних поклоніння – поклоніння Творцеві й поклоніння звірові. Поклоніння Творцеві пов’язане з Божим днем поклоніння – істинною суботою, а поклоніння звірові – з фальшивою суботою. Істинна субота – біблійний сьомий день тижня – уособлює спокій, упевненість, безпеку, які ми маємо в Христі, нашому Творцеві, Викупителеві й майбутньому Цареві. Фальшивий день поклоніння уособлює людину гріха та оманливу підміну, засновану на домислах і приписах людей.

`Прочитайте Об’явл. 14:12. Про що повідомляє вірш, особливо в контексті сказаного вище? Як у цьому тексті розкриваються і Закон, і благодать, а також факт, що Закон і благодать – два неподільні аспекти Євангелія?`