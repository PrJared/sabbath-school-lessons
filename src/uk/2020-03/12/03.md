---
title:  Тема кінця часу в Об’явленні
date:   14/09/2020
---

Євангелія зосереджені головним чином на Першому приході Христа. Вони розповідають про Його народження, життя, служіння, смерть і воскресіння. Хоч вони повідомляють і про Його Другий прихід, це не основний їхній акцент. Головним же об’єктом книги Об’явлення є кульмінація багатовікового вселенського конфлікту. Кожне з її основних пророцтв закінчується славним поверненням нашого Господа.

`Прочитайте Об’явл. 1:7; 11:15; 14:14-20; 19:11-18. Яка подія змальована в кожному уривку?`

Від першого й до останнього розділу книги Об’явлення кульмінацією її пророцтв є Прихід Ісуса. «Заколений Агнець» (Об’явл. 5:12) знову прийде як Цар над царями, і Господь над панами (Об’явл. 19:16, перклад І. Огієнка). Він здобуде перемогу над усіма ворогами, котрі пригноблюють і переслідують Його народ (Об’явл. 17:14). Ісус звільнить Своїх дітей від жахів гріха й поверне додому, щоб прославити. Велика боротьба між добром і злом закінчиться. Земля буде оновлена, і спасенні вічно житимуть зі своїм Господом (Об’явл. 21:1-4).

В Об’явл. 22:7 (див. також вірші 12, 17, 20) Ісус говорить: «Тож незабаром приходжу. Блаженний, хто зберігає слова пророцтва цієї книги!». Отже, останній заклик Ісуса до всіх людей полягає в тому, щоб вони відповіли на Його любов, прийняли Його благодать і дотримувалися Його істини, аби приготуватися до Його скорого повернення. Книга Об’явлення завершується запрошенням Ісуса: «А Дух і наречена кажуть: Прийди! І хто чує, хай каже: Прийди!» (Об’явл. 22:17).

Наш Господь запрошує прийти до Нього всіх, хто прагне вічного життя. Далі Він закликає нас, котрі прийняли вістку спасіння та з нетерпінням очікують Його повернення, приєднатися до Нього й запрошувати інших прийняти послання Його любові. Ми покликані бути співпрацівниками в місії Христа: ділитися Його звісткою, щоб підготувати світ до Його скорого повернення. Немає нічого ціннішого, ніж участь з Ісусом у Його місії для світу. Ніщо так не задовольняє, як співпраця з Ним у Його Плані спасіння для останнього часу.

`Христос «незабаром приходить» – Іван записав ці слова близько 2000 років тому. Однак, з огляду на наше розуміння стану мертвих, чому Другий прихід Христа для кожного з нас зокрема відбудеться наступної миті після нашої смерті? Як цей факт допомагає нам зрозуміти, що Христос справді незабаром приходить?`

#### Додаткове читання: Вибрані цитати Эллен Уайт

"Учні Христа очікували швидкого встановлення Його Царства слави; але в цій молитві Ісус відкриває, що це не так. Ми маємо молитися про прихід Його Царства як про подію, що відбудеться у майбутньому. Однак ця молитва водночас і запевнення (обітниця). Хоча учням не довелося побачити встановлення цього Царства за їхнього життя, проте повеління Ісуса молитися свідчило про це: воно прийде у призначений Богом час. {НПЩЖ 82.2}

Але остаточне встановлення Царства слави відбудеться лише при Другому приході Христа. «А царство, і панування, і велич царств під усім небом» буде дане «народові святих Всевишнього» (Дан.7:27). Вони успадкують Царство, уготоване їм «від закладин світу» (Матв.25:34). Сам Христос прийме належну Йому владу і зацарює. {НПЩЖ 82.3}"

"Ми маємо плекати і розвивати віру, про яку свідчили пророки й апостоли, — віру, котра покладається на Божі обітниці і чекає визволення визначеного Ним часу й накресленим Його Провидінням шляхом. Найвірніше пророче слово остаточно виконається в час славного Пришестя нашого Господа і Спасителя Ісуса Христа — Царя царів і Пана панів. Чекання може видаватися надто довгим; душа може бути пригніченою і розчарованою; чимало з наших довірених друзів можуть упасти на земній дорозі, але разом з пророком, який намагався підбадьорити Юду в час небувалого відступництва, давайте впевнено скажемо: «Господь у своїм храмі святім, — мовчи перед Ним, уся земле!».6 Будемо ж постійно пам’ятати слова підбадьорення: «Бо на означений час це видіння. Воно віщує про кінець, і не обмане; та хоча б і забарилось, чекай його, бо воно обов’язково прийде, не спізниться... А праведний житиме вірою своєю».6 {ПЦ 257.2}

"Щоб народ зміг встояти в день Господній, необхідно було здійснити велику роботу реформи. Бог бачив, що багато з Його народу не збирали скарби на небесах, і в Своєму милосерді Він був готовий послати вістку застереження і таким чином допомогти людям вийти із заціпеніння і приготуватися до приходу Господа. {ВБ 291.4}

Ця пересторога міститься в 14-му розділі книги Відкриття. Тут представлено трикратну вістку, яку проголошують небесні істоти; одразу після цього відбудеться прихід Сина Людського, щоб «пожати жниво землі». Перша вістка застерігає про суд, що наближається. Пророк бачив ангела, «що летів серед неба і мав благовістити вічне Євангеліє мешканцям землі, і кожному людові, і племені, і язику, і народові. І він говорив гучним голосом: „Побійтеся Бога та славу віддайте Йому, бо настала година суду Його, і вклоніться Тому, Хто створив небо, і землю, і море, і водні джерела!“» (Відкр.14:6—7). {ВБ 292.1}"