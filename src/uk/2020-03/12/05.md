---
title:  Краще розуміючи Божу вістку
date:   16/09/2020
---

Викладена в Об’явленні звістка для останніх днів представляє Ісуса в усій повноті Його спасенної благодаті для всього людства (Об’явл. 14:6). Це дуже серйозний заклик боятися Бога, тобто благоговіти перед Ним у всьому, що ми робимо, – шанувати Його повеління й дотримуватися Його Закону у світлі Божого суду (Об’явл. 14:7). Повеління «побійтеся Бога» стосується і наших думок. Це заклик догоджати Господу і ставити Його на перше місце в усіх наших помислах. Нам необхідний послух, який веде до благочестивого життя (Прип. 3:7; Дії 9:31; 1 Петра 2:17). Звістка першого ангела також закликає нас «віддати славу» Богові. Це означає не тільки славословити, а й вести відповідний спосіб життя та діяльності.

`Прочитайте Екл. 12:13, 14 і 1 Кор. 6:19, 20. Як ці уривки допомагають нам зрозуміти, що значить боятися Бога й віддавати Йому славу?`

У наш час моральної безвідповідальності, коли мільйони людей вважають, що вони не підзвітні нікому, крім себе, звістка про годину суду нагадує нам, що ми несемо відповідальність за свої дії. Існує зв’язок між благоговінням перед Богом, послухом Йому та судом. Послух – це плід спасенних взаємин з Ісусом. Тільки Його праведність достатня для того, щоб встояти на суді, і в Його праведності ми безпечні. Завдяки праведності Христа ми живемо, аби прославляти Його Ім’я в усьому, що робимо.

`Прочитайте Об’явл. 14:7, 11; Бут. 2:1-3; Вих. 20:8-11. На чому ґрунтується будь-яке справжнє поклоніння Богові та як субота відображає це розуміння?`

Сатана нападає на суботу, оскільки знає: субота – серце поклоніння. Вона звеличує Христа як Творця й закликає всіх людей поклонитися «Тому, Хто створив небо, і землю...» (Об’явл. 14:7). Субота несе актуальну вістку в епоху теорії еволюції, закликаючи нас повернутися до поклоніння Ісусові, нашому Творцеві й Спасителеві, у Котрому здобуваємо розуміння нашої істинної цінності.

`Подумайте про те, наскільки субота важлива як нагадування про Бога, нашого Творця – Єдиного гідного нашого поклоніння. Зрештою, яке інше вчення настільки важливе, що Бог щотижня розпоряджається однією сьомою частиною нашого життя, аби допомогти нам пам’ятати про Нього як про нашого Творця?`

#### Додаткове читання: Вибрані цитати Эллен Уайт

"У Першому посланні до коринтян Павло намагався показати їм, що Христос сильний уберегти їх від зла. Апостол знав: якщо вони виконають зазначені умови, то зміцняться силою Всемогутнього. Аби допомогти їм звільнитися від рабства гріха і творити святиню у страху Господньому, Павло намагався переконати їх, що Той, Кому вони присвятили своє життя під час навернення, має на них право. {ДА 210.4}

«Ви — Христові, — писав він, — ви не свої... Бо ви викуплені за ціну. Отож прославляйте Бога у вашому тілі та у вашому дусі, що належать Богові». {ДА 210.5}"

Дехто бажав би, щоб їм приписали суворі правила харчування. Вони переїдають, потім жалкують про це і, таким чином, постійно думають про те, що їдять і п’ють. Так не повинно бути. Одна людина не може створити точних правил для іншої. Кожен має виявляти розсудливість та самовладання, діючи за принципом: наші тіла — придбана Христом власність, і ми не вільні чинити з ними, як нам заманеться. Усі, хто розуміє закони здоров’я, повинні усвідомлювати свій обов’язок коритися законам, які Бог вклав у їхнє єство. Послух законам здоров’я має стати справою особистого обов’язку. Ми самі мусимо терпіти від результатів порушення закону. Ми повинні особисто дати відповідь перед Богом за наші звички й учинки. Тому питання для нас полягає не в тому, якою звичкою керується світ, натомість як я особисто маю поводитися з оселею, яку дав мені Бог. {СЗ 233.1}

"Бог бажає, щоб ми досягли того рівня досконалості, який став для нас можливим завдяки дару Христа. Він закликає нас зробити правильний вибір, з’єднатися з небесними засобами, прийняти принципи, котрі відновлять у нас Божественний образ. У Своєму писаному Слові та великій книзі природи Він відкрив нам принципи життя. Наше завдання полягає в тому, щоб пізнати ці принципи та слухняно співпрацювати з Ним для відновлення здоров’я як тіла, так і душі. {СЗ 70.4}

Людям необхідно усвідомити, що благословення послуху, в усій їхній повноті, можуть належати їм тільки тоді, коли вони приймуть благодать Христа. Саме Його благодать дає людині силу підкорятися Божим законам. Саме І вона робить людину здатною звільнитися з рабства лихої звички. Це — єдина сила, яка може зміцнити особу та зберегти на вірному шляху. {СЗ 71.1}"

Бог дав людям пам’ятник Своєї творчої сили, щоб вони могли бачити Його в ділах Його рук. Субота закликає нас споглядати в Божому творінні славу Творця. Ісус бажав, аби ми бачили цю славу, і саме тому Він пов’язав Свої дорогоцінні уроки з красою природи. У святий день відпочинку більше, ніж будь-якого іншого дня, ми повинні вивчати те відкриття, яке Бог записав для нас у природі. Нам слід вивчати притчі Спасителя саме там, де Він їх розповідав, — у полях і гаях під відкритим небом, серед трав та квітів. Коли ми наближаємося до природи, Христос робить Свою присутність реальною для нас, розповідаючи нашим серцям про Свої мир і любов. {НУХ 10.1}