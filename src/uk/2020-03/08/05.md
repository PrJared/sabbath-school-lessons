---
title:  Ісусове служіння зцілення (Частина 2)
date:   19/08/2020
---

`Прочитайте Матв. 4:23-25 і 9:35. Які три напрямки становили основу служіння Христа? Як Він задовольняв потреби людей та який вплив це справляло на їхнє життя?`

Ісус поєднував у Своєму служінні три напрямки: навчання, проповідь і зцілення. Він ділився вічними принципами, щоб кожен із нас міг жити життям, сповненим сенсу й мети. Він сказав: «Я ж прийшов, щоб ви мали життя і щоб надміру мали» (Івана 10:10). Його служіння відкривало надмір благодаті. Спаситель прийшов, щоб ми мали життя «над міру» тепер і навіки.

`Прочитайте Марка 1:32-39. Після заходу сонця Ісус зцілив багатьох хворих та вигнав численних бісів. А вранці наступного дня, після молитви в пустельному місці, коли Його шукало ще більше людей, охочих отримати зцілення, Він вирушив до іншого міста. Чому Господь не зцілив їх? Зверніть увагу на причину, названу Ним Самим у віршах 38 і 39.`

Ця історія має глибоке значення. Після зцілення напередодні безлічі людей, наступного дня Ісус залишає натовп, який шукає Його та потребує зцілення. Спаситель пояснив, що метою Його приходу у світ була проповідь Євангелія. Він був не просто видатним Чудотворцем, а Сином Божим, Котрий прийшов із викупною місією. Він не задовольнявся лише зціленням фізичних недуг, натомість прагнув подарувати людям вічне життя. Господь ясно сказав про мету Свого приходу на Землю: «Син Людський прийшов знайти та спасти те, що загинуло!» (Луки 19:10). Кожен акт зцілення був можливістю відкрити Божий характер, полегшити страждання людей і забезпечити їм можливість вічного життя.

`Чи можливо жити життям над міру, яке пропонує Ісус, якщо ми малозабезпечені або хворі? Чи пропонував Ісус людям щось цінніше, ніж фізичне зцілення? Як практично ми можемо вести людей до духовних істин, коли служимо їхнім фізичним та емоційним потребам?`

#### Додаткове читання: Вибрані цитати Эллен Уайт

"Христос прийшов, щоб зцілити хворих і проголосити звільнення з полону сатани. Христос Сам був здоров’ям і силою. Він віддав Своє життя хворим, стражденним і біснуватим. Ісус не відмовив нікому, хто приходив до Нього за оздоровленням, хоча знав, що багато з тих, хто благав Його допомогти, самі були винні в своїй хворобі; Спаситель ніколи не відмовлявся зцілити їх. Коли ж благодать Христова торкалася цих бідних душ, вони починали усвідомлювати свою гріховність, і часто зцілялися так від своїх духовних і тілесних недуг. Євангеліє, як і раніше, володіє тією ж силою. То чому б нам нині не стати свідками подібних результатів? {ЗІХ 246.2}

Христос знає потребу кожного нещасного. Коли злі духи вселяються в людину, Христос відчуває її страждання. Коли гарячка спалює людське життя, Він переживає разом з людиною її муки. Ісус і сьогодні готовий зціляти хворих, як і тоді, коли перебував на землі. Христові слуги є Його представниками і посередниками. Через них Ісус бажає виявити Свою цілющу силу. {ЗІХ 246.3}"

"На світанку Петро та його товариші прийшли до Ісуса і сказали, що мешканці Капернаума вже шукають Його. На своє здивування вони почули такі слова Христа: «І іншим містам Мені належить благовістити Боже Царство, бо на те Я посланий» (Луки 4:43). {СЗ 14.1}

Піднесення, яке охопило Капернаум, приховувало небезпеку, що люди втратять з очей мету Його місії. Ісуса не задовольняло те, що Він міг привернути до Себе увагу просто як чудотворець або цілитель фізичних недуг. Він прагнув притягнути людей до Себе як до Спасителя. У той час як люди палко бажали вірити, що Він прийшов як цар, аби встановити на Землі Своє панування. Господь прагнув спрямувати їхні думки від земного до духовного. Успіх тільки в земному перешкодив би Його роботі. {СЗ 14.2}

Зачудування безтурботного натовпу не імпонувало духові Ісуса. У Його житті не було місця для самозвеличення. Почесті, які світ віддає суспільному становищу, багатству чи талантам, були чужими для Сина Людського. Ісус не скористався жодним із тих засобів, до яких вдаються люди, щоб здобути відданість або викликати до себе повагу. За багато століть до Його народження пророцтво звістило про Нього: «Він не буде кричати, і кликати не буде, і на вулицях чути не дасть Свого голосу. Він очеретини надломленої не доломить і гнота тліючого не погасить, буде суд видавати за правдою» (Ісаї 42:2, 3). {СЗ 14.3}"

Ісус прийшов, «щоб знищити діла диявола». «У Ньому було життя», і Він говорить: «Я ж прийшов, щоб ви мали життя і щоб над міру мали». Він — «дух, що оживляє». Христос і тепер має таку саму життєдайну силу, як тоді, коли зціляв хворих на Землі і прощав грішників.«Усі провини твої Він прощає, усі недуги твої оздоровляє». {ХНС 248.1}