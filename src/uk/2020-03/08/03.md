---
title:  Спілкування Ісуса з людьми
date:   17/08/2020
---

Метою Ісуса було виявити в людях найкраще. Навіть коли обставини складалися дуже непростими, Його реакція на них була сповнена благодаті. У Євангелії від Луки зазначено, що натовп дивувався «словам благодаті, що линули з Його уст» (Луки 4:22), а Євангеліє від Івана додає, що «благодать та істина з’явилися через Ісуса Христа» (Івана 1:17). Його підхід до людей обеззброював. Благодатні слова Спасителя торкалися чутливої струни в їхньому серці.

`Прочитайте Матв. 8:5-10 і Марка 12:34. Які слова надії Ісус сказав двом «безперспективним» людям – римському сотникові та єврейському учителеві?`

Слова Ісуса, сказані римському воєначальнику, були революційними. Подумайте, що мав відчувати цей кадровий офіцер, коли Ісус заявив, що не знайшов такої віри навіть в Ізраїлі. Подумайте також про почуття єврейського книжника, коли Ісус сказав: «Ти недалеко від Божого Царства!». Ісус виявляв у людях найкраще. Навіть те найменше, за що можна похвалити, здатне відкрити серця для Євангелія. Шукайте в людях найкраще і дайте їм зрозуміти, що ви цінуєте їх.

`Порівняйте Ісаї 42:3; Колос. 4:5, 6 та Ефес. 4:15. Які життєві принципи щодо наших стосунків із людьми й нашого свідчення їм містять ці тексти?`

Якщо наші слова сповнені підбадьорення та благодаті, вони справляють добрий вплив на життя інших людей. Ісая провістив про Ісуса: «Він очеретини надломленої не доломить, і ґнота тліючого не погасить». Тобто Ісус був настільки співчутливим, що виявляв обережність, аби не нашкодити комусь, хто щойно прийшов до віри, та не погасити ледь тліючого ґнота віри в його серці.

`Чому те, як ми говоримо, настільки ж і навіть більш важливе, ніж те, що ми говоримо? Як ви відреагуєте на таке твердження: «Істина є істина, і люди повинні або прийняти її, або відкинути»? Що не враховано в цьому логічно правильному твердженні?`

#### Додаткове читання: Вибрані цитати Эллен Уайт

"Незважаючи на формалізм юдеїв, цей римлянин був переконаний, що їхня релігія стоїть вище за його вірування. Сотник уже подолав бар’єри національних упереджень і ненависті, котрі розділяли переможців і переможених. Він з повагою ставився до служіння Богові і доброзичливо — до юдеїв, які Йому поклонялися. У вченні Христа він знайшов те, чого потребувала його душа. Усе його єство відгукнулося на слова Спасителя. {ХНС 294.2}

Ці слова означали: як я — представник римської влади, і мої воїни визнають мій авторитет, так і Ти представляєш владу Вічного Бога; усе твориво слухається Твого слова. Ти можеш наказати хворобі відійти, і вона послухає Тебе. Ти можеш прикликати Своїх небесних посланців, і вони принесуть зцілення. Промов лишень слово — і мій слуга одужає. {ХНС 295.2}

«А Ісус, коли почув, здивувався і сказав тим, що за Ним ішли: Запевняю вас: ні в кого в Ізраїлі не знайшов Я стільки віри…». {ХНС 295.3}"

"Книжник, який поставив це запитання Ісусові, добре знав Закон і був здивований Його словами. Він не сподівався, що Ісус виявить таке глибоке і досконале знання Писань. Він отримав ширше розуміння принципів, на яких ґрунтуються святі Заповіді. Цей книжник щиро визнав перед присутніми священиками і юдейськими керівниками, що Христос дав правильне тлумачення Закону: «Добре, Учителю, по правді відповів Ти, що Бог є один і немає іншого, крім Нього, і що любити Його всім серцем, усім розумом, усією душею, усією силою, і що любити ближнього, як себе самого, — це більше за всякі всепалення та жертви». {ХНС 576.4}

Мудра відповідь Христа переконала книжника. Він знав, що релігія юдеїв полягала у зовнішніх церемоніях, а не внутрішній побожності. Певною мірою він усвідомлював, що церемоніальне жертвоприношення і пролиття крові жертовних тварин для спокутування гріхів нічого не варте, якщо відсутня віра. Любов, покора Богові та щира повага до людини видавалися йому набагато ціннішими за всі ці обряди. Готовність цього чоловіка визнати правильність Христового судження, його рішуча швидка відповідь у присутності народу виявили в ньому зовсім протилежний дух, ніж у священиків. Серце Ісуса сповнилося співчуттям до цього чесного книжника, котрий наважився протиставити себе невдоволенню священиків і погрозам старійшин, висловивши переконання свого серця. Вислухавши його розумну відповідь, Ісус промовив: «Ти недалеко від Божого Царства».{ХНС 577.1}"