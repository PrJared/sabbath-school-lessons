---
title:  Місіонерська історія
date:   21/08/2020
---

#### Біблійні дослідження Бакстера

З деяких причин Бакстеру, жителю Судану, довелося надовго залишити дім. Перебуваючи далеко від дому, він зустрів декількох адвентистів сьомого дня і вивчав із ними Біблію. Він став членом адвентистської церкви і хотів поділитися новою вірою зі всією сім’єю. Коли Бакстер нарешті зміг повернутися додому, то засмутився, дізнавшись, що його сім’я і чути нічого не хоче про адвентистів сьомого дня.

— А що не так із церквою, яку ми відвідуємо? – запитав брат Бакстера. – Навіщо ти хочеш все змінити?

Незабаром помер племінник Бакстера. На похоронах Бакстер поділився з присутніми надією на те, що всі вони знову побачать хлопчика, коли прийде Ісус. Після похоронів місцевий священник висловив йому своє невдоволення.

— Хто тобі дозволив тут проповідувати? – оборювався священник.

Бакстер відповів: «Я отримав дозвіл від Ісуса Христа. Він сказав, щоб ми йшли по всьому світу і проповідували Євангеліє».

Священник ще більше розсердився і хотів ударити Бакстера, але якийсь чоловік став йому на заваді. «Не можемо ж ми битися на похоронах, – сказав він. – Сядьмо й обговорімо це питання».

Після похоронів Бакстер і священник сіли під манговим деревом для бесіди. Ще майже двісті осіб зібралося їх послухати. Вони проговорили декілька годин. Священник наполягав на своїй вірі, а Бакстер указував йому на те, що на цю тему говорить Біблія.

Поступово присутні почали усвідомлювати різницю між тим, чого їх навчали все життя, і тим, чого навчає Біблія.

Дехто був невдоволений тим, що Бакстер дискредитував їхню церкву, але інші хотіли дізнатися більше про цю нову для них віру.

Бакстер почав відвідувати в селі кожен будинок. У культурі його народу вважається проявом неповаги не посидіти і не послухати гостя, що прийшов у дім, і Бакстера знову і знову запрошували ділитися вірою з жителями села. Навіть ті, хто не хотів його слухати, не виганяли проповідника із ввічливості. В одній сім’ї, боячись скривдити гостя, його запросили сісти. А потім пішли з дому, щоб не довелося його слухати!

Проте Бакстер не здавався. Він продовжував приходити доти, доки деякі члени сім’ї все-таки не захотіли його послухати. Через п’ять місяців вивчення Слова Божого ця сім’я була серед перших, хто приєднався до Церкви адвентистів сьомого дня.

Бакстер навчив новонавернених, як проводити біблійні уроки, і незабаром мала група виросла вдвічі – до 32 членів. З підручних матеріалів вони побудували невелику церкву і школу, кількість членів громади продовжує зростати.