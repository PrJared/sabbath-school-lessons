---
title:  Служити подібно до Ісуса
date:   15/08/2020
---

### Біблійні тексти для дослідження
Матв. 5:13, 14; Филип. 2:15; Марка 12:34; Ефес. 4:15; Матв. 4:23-25; Матв. 25:31-46.

> <p>Пам’ятний вірш</p>
> «Побачивши ж юрби, Він змилосердився над ними, бо були змучені та розпорошені, наче вівці, що не мають пастуха» (Матв. 9:36).

Ісус щиро піклувався про людей. Їхні турботи й потреби хвилювали Його більше, ніж власні. Життя Спасителя повністю зосереджувалося на інших. Його служіння було служінням любові та співчуття. Він задовольняв фізичні, розумові й емоційні потреби людей, тому їхні серця були відкриті для духовних істин, яких Він навчав. Коли Господь зцілював прокажених, відкривав очі сліпим і вуха глухим, звільняв біснуватих, годував голодних, дбав про нужденних, їхні серця були зворушені, а життя змінювалося.

Бачачи Його щиру турботу, люди засвоювали духовні істини, яких Він навчав. «Лише метод Христа принесе справжній успіх у проголошенні людям Євангелія. Спаситель змішався з людьми як Той, Хто бажав їм добра. Він виявляв до них співчуття, служив їхнім потребам і завойовував їхнє довір’я. А тоді говорив їм: «Ідіть за Мною»» (Е. Уайт. Служіння зцілення. С. 143). Ісус усвідомлював, що світ потребує втілення Євангелія так само, як і його проголошення. Живе свідчення христоподібного життя, присвяченого служінню людям, є потужним доказом наших слів і вселяє довіру до нашого свідчення.

#### Додаткове читання: Вибрані цитати Эллен Уайт

"Той самий Бог, Котрий надіслав воронів, щоб годувати Іллю біля струмка Хорафа (1Цар.17:5), не пройде мимо жодного із своїх вірних, самовідданих дітей. Про того праведника написано: «Хліб буде даний йому, і вода йому завжди запевнена» (Ісая 33:16). {ЗІХ 119.3}

«Не будуть вони посоромлені у час лютий, і у дні голоду ситими будуть» (Псал.37:19). «Той, Хто Сина Свого не пожалів, але видав Його за нас всіх, як же з Ним і не дарує нам всього?» (Римл.8:32). {ЗІХ 119.4}

Той, Хто полегшував турботи і тривоги Своєї матері-удови і турбувався про хліб насущний для Своєї родини в Назареті, співчуває кожній матері, що заробляє на прожиток своїм дітям. Той, Хто співчував багатьом через те, що вони були «змучені і розгублені» (Матв.9:36), співчуває обездоленим. Його рука простягнута до них для благословення. У молитві, яку Він залишив Своїм учням, Він вчить нас пам’ятати про бідних. {ЗІХ 119.5}"

"Істину, якою вона є в Ісусі, можна запроваджувати в наше життя, проте ніколи неможливо пояснити. Її висота, широта і глибина — поза межами нашого пізнання. Ми можемо максимально напружити всю свою уяву, та й тоді побачимо лише тьмяні обриси незбагненної любові, високої, як небо, але яка зійшла на землю, аби відтворити в людині образ Божий. {НУХ 83.1}

Однак ми можемо бачити Божественне співчуття. Воно відкривається покірній душі, котра щиро кається. Ми розумітимемо Боже співчуття тією мірою, якою цінуємо Його жертву заради нас. Коли ми будемо досліджувати Слово Боже в покорі серця, нам відкриватиметься велична тема Викуплення. Її яскравість, висота і глибина постійно зростатимуть в міру того, як ми прагнемо збагнути її. {НУХ 83.2}"