---
title:  Що має значення для Ісуса
date:   20/08/2020
---

У 24-му розділі Євангелія від Матвія міститься звістка Ісуса Його учням про зруйнування Єрусалима й події, які передуватимуть Його поверненню. У наступному, 25-му розділі, Господь наводить три притчі щодо останнього часу. Ці притчі описують якості характеру, які Ісус вважає важливими для народу, котрий очікує Його Другого приходу. Притча про десять дів акцентує увагу на важливості щирого, богобоязливого, наповненого Духом життя. Притча про десять талантів підкреслює важливість вірності у використанні дарів, які Бог дав кожному з нас. Притча про овець і козлів показує, що істинне християнство слугує потребам тих, кого Бог щодня приводить у наше життя.

`Прочитайте Матв. 25:31-46. Як Ісус змальовує істинне християнство? Перерахуйте сфери служіння, про які йдеться в уривку.`

Хоч притча говорить про задоволення реальних фізичних потреб людей, у ній неявно присутнє запитання, яким ми не повинні нехтувати, а саме: чи містить ця притча ще якийсь урок, окрім вістки про задоволення фізичних потреб? У душах людей приховані голод і спрага Ісуса, які необхідно задовольнити (див. Івана 4:13, 14; 6:35). Ми всі позбавлені надії, доки не виявимо свою справжню ідентичність у Христі (Ефес. 2:12, 13, 19). Ми духовно є нагими, доки не зодягнемося в Його праведність (Об’явл. 3:18; 19:7, 8).

Старозавітні пророки часто описували стан людини як безнадійно хворої (Ісаї 1:5; Єрем. 30:12-15). Хвороба гріха смертельна, але пророк указує нам на ліки: «Я принесу зцілення і вилікую тебе від твоїх ран, – запевняє ГОСПОДЬ» (Єрем. 30:17, переклад Р. Турконяка). Ісус зцілює нас від смертельно небезпечної хвороби душ.

Притча про овець і козлів спонукає нас задовольняти фізичні потреби людей, але також містить ще один важливий урок. Це історія про Христа, Котрий задовольняє найглибші потреби душі й запрошує нас співпрацювати з Ним у служінні ближнім. Жити егоїстичним життям і нехтувати фізичними, розумовими, емоційними й духовними потребами інших – значить ризикувати вічним життям. У притчі люди, які присвятили життя служінню нужденним, заслуговують схвалення свого Господа й радо запрошені у вічність, а ті, хто егоїстично переслідує власні цілі й нехтує потребами інших, засуджені Господом.

#### Додаткове читання: Вибрані цитати Эллен Уайт

"Христос випробовує тих, хто називає себе Його послідовниками, поселяючи серед них безпомічних і бідних, залежних від їхньої турботи. Своєю любов’ю до Його нужденних дітей та служінням для них ми доводимо правдивість нашої любові до Нього. Знехтувати ними — значить оголосити себе фальшивими учнями, чужими Христові та Його любові. {СЗ 147.5}

Навіть якби було зроблено усе можливе для забезпечення дітям-сиротам притулку в сім’ях, все одно ще залишилося б дуже багато тих, які потребують опіки. Чимало з них успадкували схильність до зла. Вони безперспективні, непривабливі, зіпсуті, проте куплені кров’ю Христа і в Його очах такі ж дорогоцінні, як і наші власні малюки. Якщо їм не простягти руку допомоги, вони виростуть у неуцтві, загрузнуть у пороках і злочинах. Багатьох таких дітей можна врятувати завдяки діяльності притулків для сиріт. {СЗ 148.1}"