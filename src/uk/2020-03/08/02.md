---
title:  Ставлення Ісуса до людей
date:   16/08/2020
---

Ісус завжди шукав позитивне в людях. Він виявляв і заохочував у них найкраще. Релігійні лідери того часу нарікали на Нього за це, кажучи: «Він грішників приймає і з ними їсть» (Луки 15:2). Юдеї були стурбовані тим, що Господь спілкувався з «нечестивими». Їхній погляд на релігію радше відштовхував від неї, аніж привертав до неї. Вони були здивовані, коли Ісус сказав про Себе: «Я прийшов закликати не праведників, а грішників до покаяння» (Матв. 9:13).

Релігія книжників, фарисеїв і садукеїв була релігією уникання. Їхня мета полягала ось у чому: «Роби все можливе, щоб уникнути опоганення гріхом». У своїх стараннях вони доходили до фанатизму і крайнощів. Ісус, незаплямований гріхом, занурився в цю зміїну яму світу, щоб викупити його, а не уникнути його. Він – «Світло для світу!» (Івана 8:12).

`Прочитайте Матв. 5:13, 14. Які дві ілюстрації використав Ісус, характеризуючи Своїх послідовників? Як ви вважаєте, чому Він використав ці особливі ілюстрації? Див. також Івана 1:9; 12:46; Филип. 2:15.`

У стародавньому світі сіль була одним із найважливіших ресурсів. Її надзвичайно цінували, а римські легіонери нерідко використовували сіль як валюту. Вона була символом багатства. Сіль застосовували, аби зберегти їжу чи приправити її. Використавши сіль як символ Своїх послідовників, Ісус насправді проголосив, що справжнє багатство світу – не наймогутніші і найзаможніші люди, а посвячені християни, котрі звершують найважливішу працю для Божого Царства. Їхнє безкорисливе, сповнене любові служіння зберігає благополуччя світу й надає смаку його життю.

Друга ілюстрація, використана Ісусом у Матв. 5:14, – «світло для світу». Світло не уникає темряви, натомість світить у мороці. Воно не відокремлюється від пітьми, а проникає в неї, перетворюючи імлу на світло. Послідовники Ісуса повинні проникати в темряву світу у своєму сусідстві, у своїх селищах і містах, щоб освітити їх Божою славою.

`Прочитайте слова Ісуса в Івана 17:15-18 і подумайте, як нам слід розуміти ідею відокремлення від світу й уникання світу? Чи це одне й те саме? Що мав на увазі Ісус, коли молився, аби Його послідовники були у світі, але не від світу? Як нам цього досягти?`

#### Додаткове читання: Вибрані цитати Эллен Уайт

"Та коли Він прийшов, юдеї не прийняли Його, бо в них склалася фальшива думка про те, яким має бути Його пришестя. Цей Ісус — селянин, столяр сумнівного походження — і в той же час Син Божий, Месія? Цього не може бути! {ЗІХ 23.5}

У Христі щезла різниця між юдеями та іншими народами. Він ішов туди де міг навчати людей різних верств суспільства. Часто Він нагадував їм, що прийшов служити усій людській сім’ї: і юдеям, і язичникам. «Не прийшов Я, щоб праведних кликати до покаяння, а грішних» (Лука 5:32), — проголосив Він. Він прийшов «знайти та спасти,що загинуло». Саме тому Він залишив дев’яносто дев’ять, що були в безпеці, з цієї причини Син Божий склав Свої царські шати і приховав Свою божественність у людському єстві. Увесь світ — це поле, де працює Христос. Ніщо менше Його не влаштовує. {ЗІХ 23.6}"