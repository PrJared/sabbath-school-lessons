---
title:  Ісусове служіння зцілення (Частина 1)
date:   18/08/2020
---

Метод євангелізації нашого Господа виходить за рамки завчених промов та підготовлених презентацій; цей метод такий же багатий і динамічний, як саме життя. Щодня ми спілкуємося з людьми, котрі мають різноманітні потреби: фізичні, розумові, емоційні, духовні. Христос бажає задовольнити ці потреби через нас, коли ми піклуємося про самотніх, засмучених, знеможених людей та виявляємо увагу до їхніх надій, мрій і радості.

Ісус дбав про насущні потреби людей, аби зрештою Він міг задовольнити їхні найглибші потреби. Насущна потреба – така сфера життя, де люди вже відчувають, що не можуть вирішити проблему самостійно. Це може бути потреба кинути палити, знизити вагу, перейти на кращу дієту або зменшити стрес. Це може бути потреба в їжі, житлі, медичному обслуговуванні, потреба в консультації щодо шлюбу або сім’ї.

Але найбільшою потребою є те, чого люди потребують понад усе, – потреба в особистих стосунках із Богом та усвідомленні вічної значущості свого життя. Примирення з Богом у зруйнованому світі – ось наша найбільша потреба.

`Прочитайте розповіді про паралізованого в Матв. 9:1-7 та про невиліковно хвору жінку в Марка 5:25-34. Яким чином ці дві історії вказують на те, що Ісус пов’язував фізичне зцілення із задоволенням найбільшої потреби в примиренні з Богом?`

Христове служіння зцілення включало в себе значно більше, ніж фізичне й емоційне відновлення. Ісус прагнув, щоб люди відчували цілісність, котру зруйнував гріх. Христос знав, що фізичне зцілення без духовного – неповне. Якщо Божа любов спонукає нас прагнути фізичного й емоційного благополуччя людини, то вона також спонукатиме нас значно більше прагнути духовного благополуччя цієї людини, щоб вона могла жити повноцінним життям тут й у вічності. Зрештою, кожна зцілена Ісусом людина залишалася смертною і через якийсь час помирала. Отже, реальна потреба людей насамперед була духовною, чи не так?

`Подумайте про людей у вашому суспільстві. Які ініціативи може виявити ваша громада, аби потурбуватися про цих людей та задовольнити їхні потреби? Що робить ваша церква для того, щоб змінити життя людей?`

#### Додаткове читання: Вибрані цитати Эллен Уайт

"Слова, які виходять з уст Ісуса: «Прощаються тобі твої гріхи!» (Матв.9:2), містять для нас усе. Він говорить: Я підняв твої гріхи на Голгофський хрест. Христос бачить весь наш смуток. Його рука спочиває на голові кожної розкаяної людини. Як наш особистий Спаситель, Він стоїть перед престолом Небесного Отця, заступаючись за нас. Лагідне і покірне серце разом з прощенням і помилуванням отримує повноту радості і прагнення до нового життя... {ЩМП 241.4}

Ми можемо бути такими ж чуйними і співчутливими до інших людей, які ще блукають у лабіринті гріха, як і Він до нас. Нам належить з ніжністю відкривати іншим благодать Христа, явлену нам. Найбільша любов до тих людей, які все ще знаходяться під керівництвом сатани, сповнить нашу душу. Необхідно, щоб у серці і житті кожного віруючого примножувався Христос, щоб жити Його життям, несучи благословення і світло, відкриваючи надію, мир і радість іншим серцям. {ЩМП 241.5}"

"Ви визнали свої гріхи і в глибині серця відмовились від них, вирішивши віддати своє життя Богові. Тепер ідіть до Нього з проханням змити всі ваші переступи і дати вам нове серце. Вірте, що Бог це зробить, адже Він обіцяв. Перебуваючи на землі, Ісус бажав донести цей урок до свідомості людей: ми повинні вірити, що одержуємо дар, який Бог обіцяв нам, і цей дар вже належить нам. Ісус зціляв людей від хвороб, коли вони вірили в Його силу. {ДХ 38.2}

Спаситель допомагав їм видимим чином, щоб вони повірили в те, що Він може робити і невидиме — прощати гріхи. Ісус ясно сказав про це, зціляючи розбиту паралічем людину: «Але щоб ви знали, що Син Людський має владу на землі прощати гріхи». Тоді каже Він розслабленому: «Встань, візьми ноші твої та й іди додому» (Матв.9:6). {ДХ 38.1}"