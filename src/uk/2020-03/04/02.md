---
title:  Всесвітня боротьба
date:   19/07/2020
---

`Порівняйте Об’явл. 12:7-9; Ефес. 6:12 і 2 Кор. 10:4. Як ці тексти впливають на наше розуміння заступницької молитви?`

Біблія відхиляє завісу між видимим і невидимим світом, показуючи, що відбувається боротьба між добром і злом, між силами праведності й силами темряви, між Христом і сатаною. У цьому вселенському конфлікті Бог поважає свободу людини. Він ніколи не буде маніпулювати волею або примушувати сумління. Він посилає Свого Святого Духа, щоб переконати чоловіків і жінок у Божественній істині (Івана 16:7, 8). Небесні ангели вступають у битву, впливаючи на людей заради їхнього вічного спасіння (Євр. 1:14). У їхньому житті відбуваються передбачені Божим провидінням події, сприяючи їхньому наверненню до Нього.

Бог ніколи не примушуватиме совість людини. Насильство суперечить принципам Божого Царства. Примушування суперечить принципу любові, який є основою Його правління. Саме тут надзвичайно важлива молитва. Хоч Господь робить усе можливе, щоб досягти людей навіть ще до нашого прохання, але наші молитви дозволяють Йому застосувати Свою могутню силу. Він поважає наш вільний вибір молитися за іншу людину й у боротьбі між добром і злом може зробити більше у відповідь на нашу молитву, ніж без неї.

Поміркуйте над твердженням: «Це частина плану Божого – давати у відповідь на молитви віри те, чого Він не зміг би дати, якби ми не звернулися до Нього» (Е. Уайт. Велика боротьба. С. 525). У великій боротьбі між добром і злом завдяки молитві відбуваються зміни. Коли ми молимося за людей, які не знають Христа, це відкриває канали Божественного благословення, яке тече в їхнє життя. Господь поважає наш вибір молитися за інших та ще більш потужно діє заради них.

Використовуючи заступницьку молитву, ми повинні покірно визнати, що не розуміємо Божих діянь повною мірою, однак це не має стримувати нас від постійного входження в потік благословень, запропонованих молитвою для нас і для інших.

`Як ви вважаєте, чому Бог діє могутніше, коли ми молимося, ніж коли нехтуємо молитвою? Навіть якщо ми не цілком розуміємо, як усе це відбувається, чому біблійна настанова молитися за інших спонукає нас так чинити?`

#### Додаткове читання: Вибрані цитати Эллен Уайт

Христос не говорив учням, що їхня праця буде легкою. Він вказував їм на велике об’єднання сил зла, що шикується проти них. їм доведеться провадити боротьбу з «началами, з владами, зі світовими правителями темряви цього віку, з піднебесними духами злоби» (Ефес.6:12). Однак вони не будуть вести боротьбу власними силами. Він запевнив, що перебуватиме з ними, якщо вони з вірою йтимуть уперед. Він закликав їх бути мужніми й незламними, бо в їхніх рядах перебуватиме Той, Хто могутніший за ангелів, — Вождь Небесного війська. Він подбав про все необхідне для виконання цієї роботи і взяв на Себе відповідальність за її успіх. Доки вони будуть слухняними Його Слову і працюватимуть разом із Ним, доти не зазнають поразки. Ідіть до всіх народів, — звелів Він. — Ідіть у найвіддаленіші куточки земної кулі з упевненістю, що Я перебуватиму з вами й там. Працюйте з вірою і довір’ям, бо Я ніколи не залишу вас. Я завжди перебуватиму з вами, допомагаючи виконувати ваш обов’язок, скеровуючи, потішаючи, освячуючи і підтримуючи вас. Я вкладу в ваші уста слова, які будуть спрямовувати погляд людей до неба. {ДА 17.4}

"Перша спроба сатани знищити Божий Закон, до якої він удався, коли перебував серед безгрішних небожителів, здавалося, на деякий час мала успіх. Тоді було зваблено чимало ангелів, однак очевидна перемога сатани закінчилася поразкою, відлученням від Бога і вигнанням з Небес. {ПП 305.1}

І сьогодні тисячі душ повторюють ті самі заколотницькі нарікання на Бога. Вони не розуміють, що позбавити людину свободи вибору — означає відібрати в неї привілей бути розумною істотою і перетворити її на звичайний автомат. Бог не бажає силувати волю людини, котра була створена морально вільною істотою. Як і мешканців всіх інших світів, послух людини мав бути випробуваний, але вона ніколи не може опинитися в таких умовах, коли поступка гріху була б крайньою необхідністю. Бог не дозволить, щоб людину спіткали спокуса або випробування, яким вона не зможе опиратися. Бог подбав про те, щоб у людини було все необхідне і вона ніколи не зазнала б поразки в боротьбі зі сатаною. {ПП 306.1}"