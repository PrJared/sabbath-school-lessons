---
title:  Ісус – могутній заступник
date:   20/07/2020
---

`Прочитайте Луки 3:21; 5:16; 9:18. Що ці тексти повідомляють вам про зв’язок між молитовним життям Ісуса та Його успіхом у служінні?`

Життя Ісуса було життям постійного Божественного спілкування з Отцем. Під час Свого хрещення, коли Спаситель розпочинав месіанське служіння, Він молився про Божественну силу для виконання небесного задуму. Святий Дух наділяв Його силою виконувати волю Отця та здійснювати доручену Йому місію. Чи було це нагодування п’яти тисяч, зцілення прокаженого чи звільнення біснуватих – Ісус завжди усвідомлював, що в битві між добром і злом молитва – могутня зброя для перемоги над сатанинськими силами. Молитва – це призначений Небом засіб єднання наших безпорадності й слабкості з Божою всемогутньою силою. Це можливість вознестися думками до Бога, єдино Котрий може торкнутися сердець тих, за кого ми молимося.

`Прочитайте Луки 22:31-34 та Євр. 7:25. У чому Ісус запевнив Петра з метою підготувати його до спокус, з якими він зіткнеться в найближчому майбутньому? У чому Він запевняє кожного з нас, коли ми стикаємося зі спокусами?`

Успішні «здобувачі» душ – це чоловіки й жінки молитви. Ісус молився особисто про Петра. Господь запевнив цього учня, що під час його найбільшої спокуси Він молитиметься за нього. Сатана добре розумів потенціал Петра в справі просування Божого Царства. Диявол планував зробити все можливе, щоб зруйнувати позитивний вплив Петра в християнській Церкві. Однак під час усіх його спокус Ісус молився за Петра, і молитви Вчителя були почуті. Яка зворушлива реальність – усвідомлювати, що Спаситель молиться за нас. Він запрошує нас приєднатися до Нього в такому молитовному служінні й особисто заступатися перед Його престолом за інших, називаючи їхні імена.

Наша наполегливість у молитві підтверджує, що ми усвідомлюємо власну абсолютну залежність від Бога в тому, щоб досягти людини, про яку молимося.

`За кого ви тепер молитеся? Чому так важливо ніколи не здаватися, якою б складною не була ситуація?`

#### Додаткове читання: Вибрані цитати Эллен Уайт

"Жодна людина не була настільки обтяжена працею і відповідальністю, як Ісус, однак як же часто Він перебував у молитві! Яким постійним було Його спілкування з Богом! Знову й знову в історії Його земного життя знаходимо такі рядки: «А вставши вранці, ще вдосвіта, Він вийшов, направляючись у пустинне місце, і там молився» {ХНС 341.4}

У Своєму житті, цілковито присвяченому для добра інших, Спаситель вважав за необхідне усамітнюватися від утомливих подорожей і людського натовпу, який щодня супроводжував Його. Він змушений був припиняти на деякий час безперервну діяльність і служіння людям, аби на самоті, без перешкод, поспілкуватися зі Своїм Отцем. Як один із нас, розділивши наші потреби й слабкості, Христос був у всьому залежний від Бога і в усамітненій молитві шукав Божественної сили для подальшого виконання Своїх обов’язків. У гріховному світі Ісус зазнав духовного боріння і душевних мук. У спілкуванні з Богом Він міг звільнитися від гнітючого тягаря смутку. Тут Він знаходив утіху і радість. {ХНС 342.1}"

"Зауваживши, що жниво велике, а робітників мало, Він не закликав Своїх учнів безперервно працювати, а сказав: «Тож благайте Господаря жнив, щоб послав робітників на Свої жнива». {ХНС 340.4}

... У міру того, як обсяг роботи збільшується і люди в певній галузі Божої справи досягають успіху, виникає небезпека покладатися на людські плани і методи. Тоді людина починає менше молитися, менше вірити. Як і учням, нам загрожує небезпека забути про свою залежність від Бога і «спасатися» власною діяльністю. Ми повинні постійно дивитися на Ісуса, пам’ятаючи, що духовна праця звершується завдяки Його силі. Хоча потрібно активно трудитися для спасіння гинучих, необхідно також знаходити час для роздумів, молитви і вивчення Слова Божого. Лише праця, яка супроводжується багатьма молитвами й освячена заслугами Христа, принесе в кінцевому результаті користь. {ХНС 341.3}"

Багато хто сьогодні перебуває в тому ж стані, що й Петро, коли він самовпевнено заявив, що не зречеться свого Господа. Через самовпевненість вони стають легкою здобиччю для сатанинських хитрощів. Люди, що усвідомлюють свою немічність, покладаються на силу згори. І поки вони дивляться на Бога, сатана не має над ними влади. Ті ж, хто довіряється власному «я», легко зазнають поразки. Не будемо забувати: якщо ми не прислухаємося до даних нам Богом попереджень, нас очікує падіння. Христос не буде спасати від ран тих, хто добровільно ступає на територію ворога. Він дозволяє самовпевненій людині, котра поводиться так, наче вона розумніша за свого Господа, діяти відповідно до її уявної сили. Потім бувають страждання, покалічене життя, а часом поразка та смерть. {ННП 356.2}