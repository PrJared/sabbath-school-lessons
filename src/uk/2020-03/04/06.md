---
title:  Сутність молитви
date:   23/07/2020
---

Досліджуючи Слово Боже, ми усвідомлюємо сутність молитви. Молитва – це не якесь невиразне, невизначене прагнення душі. Заступницькі молитви – це конкретні прохання, піднесені до Бога. Ісус конкретно молився за Своїх учнів. Апостол Павло також дуже конкретно молився за християн у Ефесі, Филипах і Колосах. Він молився про своїх молодих помічників, таких як Тимофій, Тит, Іван-Марко.

`Прочитайте 1 Сам. 12:22-24. Що цей уривок повідомляє нам про заступницьку молитву?`

Самуїл розумів необхідність серйозного, щирого, конкретного заступництва. Його слова вельми сильні. Він вигукує: «Не дай мені, Боже, грішити проти Господа, щоб перестав я молитися за вас!» (1 Сам. 12:23). Благати Бога за чоловіків та жінок, які не знають Христа, – це наша праця.

`Прочитайте 1 Івана 5:14-16. Що відбувається, коли ми молимося за людей?`

Молячись про інших, ми стаємо каналом Божого благословення для них. Господь зливає ріку води життя від небесного престолу через нас до них. Усе військо сатани тремтить від голосу серйозного заступництва. Еллен Уайт описує силу молитви в таких значущих словах: «Сатана не витримує, коли люди звертаються до його могутнього Суперника, оскільки боїться Його сили й тремтить перед Його величчю. При звуках ревної молитви все сатанинське військо тремтить» (Свідчення для Церкви. Т. 1. С. 346). Молитва з’єднує нас із Джерелом Божественної сили в битві за душі загиблих чоловіків і жінок.

`Прочитайте Матв. 18:18, 19. Що наведений уривок повідомляє про заступницьку молитву та як спонукає нас молитися разом з іншими про спасіння тих, хто не знає Господа?`

#### Додаткове читання: Вибрані цитати Эллен Уайт

"Повторення завчених, звиклих фраз, коли душа не відчуває потреби в Богові, є тим «зайвим», що й у язичників. {НПЩЖ 67.1}

Молитва — не покута за гріх; в ній самій немає ні сили, ні заслуги. Усю нашу барвисту мову не можна навіть порівняти з одним щирим, святим бажанням. Найкрасномовніші молитви — це лише набір пустих слів, якщо вони не відбивають справжніх почуттів. Лише сердечна молитва, у якій висловлені потреби душі перед Богом, як ми б це зробили перед земним другом, вірячи в те, що Він відповість, є молитвою віри. Богові не потрібні ритуальні лестощі, а лише благання серця, розбитого й упокореного свідомістю своєї гріховності й слабкості, яке знаходить шлях до «Отця всякого милосердя» (2Кор.1:3). {НПЩЖ 67.2}"

"Сам Ісус, живучи серед людей, часто молився. Наш Спаситель поділяв наші потреби та немочі, і, щоб постійно мати певний запас сили для служіння та подолання труднощів, звертався за допомогою до Свого Небесного Отця. Христос — наш приклад в усьому. Він став нам Братом у наших немочах, «подібно до нас, був випробуваний у всьому», але залишився безгрішним — Його природа цуралася зла. У світі гріха Спаситель зазнав душевних мук і боротьби. Ісус прийняв людську природу, тому молитва для Нього була необхідністю і перевагою. У спілкуванні зі Своїм Отцем Він знаходив радість і потіху. Якщо наш Спаситель — Син Божий — відчував потребу молитися, то наскільки більше немічні, грішні, смертні люди повинні мати потребу в щирій і постійній молитві. {ДХ 71.1}

Наш Небесний Отець готовий вилити на нас повноту Своїх благословень. Ми маємо перевагу досхочу пити з Джерела Його безмежної любові. А тому, чи не дивно, що ми так мало молимося! Бог охоче вислуховує щирі молитви Своїх дітей, а ми так часто виявляємо небажання розповісти Йому про свої потреби… Що можуть думати ангели небесні, дивлячись на бідних, безпорадних, спокушуваних людей, якщо серце Боже в безмежній любові готове дати їм більше, ніж вони можуть просити або думати, а вони моляться так рідко і мають так мало віри? Ангели з любов’ю служать Богові; їм приємно перебувати в Його присутності. Для них спілкування з Богом — найбільша радість. А в той час діти землі, котрим так необхідна допомога, яку може дати лише Бог, здається, цілком задоволені з того, що живуть без світла Його Духа, без спільності з Ним, без Його присутності. {ДХ 71.2}"

Люди, які перебувають з Ісусі, упевнені в тому, що Бог їх почує, бо вони люблять чинити Його волю. Їхні молитви не формальні і не багатослівні. Вони приходять до Бога зі щирою, покірною впевненістю, як дитина до люблячого батька. Такі люди розповідають Йому про свої прикрості, страхи, гріхи та в Ім’я Ісуса викладають свої потреби; вони залишають Його присутність, радіючи у впевненості, у вибачній любові та зміцнювальній благодаті. {ННП 168.6}