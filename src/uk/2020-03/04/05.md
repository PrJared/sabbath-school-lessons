---
title:  Невидимі сили в дії
date:   22/07/2020
---

Заступницька молитва – це могутня зброя в битві між добром і злом, яку ми називаємо великою боротьбою. Одне з найяскравіших одкровень цієї боротьби міститься в Дан. 10.

`Прочитайте Дан. 10:1-6. Яка була причина смутку Даниїла?`

Хоч пророк не зазначає конкретну причину свого тритижневого посту, ми можемо дізнатися про неї на підставі подій, які відбувалися з юдеями в тогочасній Палестині. Імовірно, саме тоді виникла опозиція самарян проти юдеїв, які під керівництвом Зоровавеля нещодавно повернулися з полону (див. Ездри 4:1-5; Е. Уайт. Пророки і царі. С. 571, 572; Біблійний коментар АСД. Т. 4. С. 857, 858).

Даниїл постив і молився три тижні. Він щиро заступався за свій народ. Наприкінці трьох тижнів перед ним постала чудова Божественна Особа – Христос.

`Прочитайте Дан. 10:10-14. Коли були почуті молитви Даниїла і що тимчасово перешкоджало відповіді на них?`

Це цікавий уривок. Щоб зрозуміти його, необхідно визначити декотрі персонажі. Хто такий князь перського царства? Звичайно, не Кир, бо він цар Перської імперії. Найімовірніше, вираз «князь перського царства» указує на сатану. Ісус називав його «князем цього світу» (Івана 12:31; 14:30). Павло назвав його «князь, що панує в повітрі» (Ефес. 2:2). Якщо князь Персії представляє сатану, то Хто такий Михаїл? Ім’я «Михаїл» буквально означає «Хто подібний до Бога?» і використане в Біблії п’ять разів (Об’явл. 12:7; Юди 9; Дан. 10:13, 21; 12:1). Уважне дослідження цих текстів показує, що Михаїл – ще одне ім’я Ісуса, яке представляє Його як Вождя ангельського воїнства в битві із сатаною. Христос – вічний, передіснуючий, усемогутній Син Божий. Одна з Його цілей як Вождя усіх ангелів – перемогти і зрештою знищити сатану.

Розділ 10 книги Даниїла відхиляє завісу й відкриває боротьбу між добром і злом. Коли Даниїл молиться, Михаїл, усемогутній Ісус, приходить на допомогу ангелу, щоб подолати сили пекла (див. вірш 13). Ісус також діє, відповідаючи й на наші молитви про захист, хоч ми можемо цього не бачити. Він – могутній Спаситель. Жодна з наших молитов не залишається непоміченою.

`Чи бачите ви реальність великої боротьби, яка відбувається у вашому житті? Що реальність цієї битви говорить вам про те, який вибір вам потрібно зробити?`