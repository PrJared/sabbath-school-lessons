---
title:  Місіонерська історія
date:   24/07/2020
---

#### Польський солдат, що вірить у Бога

_Славомір Пачок_

Коли польські військові відмовилися від МіГ-21 заради новіших літаків, у мене з’явилася можливість залишити свою роботу механіка й зайнятися чимось іншим.

Я вибрав роботу авіадиспетчера і пройшов піврічний інтенсивний курс. Закінчивши навчання, я повернувся на базу, щоб влаштуватися на нову посаду, але під час проходження медичного огляду окуліст сказав, що стан мого зору не відповідає вимогам роботи авіадиспетчера.

Мене охопило розчарування, і я запитував: «Боже, ну чому?»

Ця історія закінчилася тим, що я почав виконувати випадкові роботи на військовій базі. Завдяки частковій зайнятості в мене залишалося багато часу, і я почав годинами читати Біблію. З кожним днем зростало моє бажання пізнавати Бога.

Моя дружина Анета приєдналася до мене, і ми разом читали Біблію вдома. Ми помітили, що деякі тексти не узгоджуються з тим, що ми вивчали в нашій церкві. Ми прочитали, що смерть – це сон і душі мертвих після смерті не потрапляють у рай або пекло, що сьомий день – субота і її потрібно святити.

В одну з субот ми з Анетою вирішили відвідати Адвентистську церкву. Ми домовилися, що відразу ж підемо звідти, якщо почуємо, хоча б щось, що не узгоджується з Біблією. Відтоді ми не залишали церкву.

Пастор дав нам біблійні уроки для вивчення, і я знав, що це тільки питання часу, поки я не піду з армії. Я не міг дотримуватися суботи і служити в армії одночасно. Проте з суботою проблем не виникло. Я легко мінявся робочими суботами з іншими солдатами.

Через кілька років з’явилася можливість отримати посаду керівника мобільного радіолокаційного блоку. Я відверто поговорив з командиром про свою віру й необхідність дотримання суботи. Командир був здивований.

— Чому ти не сказав мені, що мінявся змінами зі своїми друзями? – запитав він. – Доти, доки я головний, ти будеш вільний щосуботи.

Чутка про мою віру швидко поширилася, і солдати підходили до мене із запитаннями на духовну тематику. Проте внесок моєї віри став ясний, тільки коли я приготувався залишити службу після 29 років роботи.

Командир запросив мене до себе в кабінет для приватної розмови.

— Я почав читати Біблію, – сказав він. – І в мене є деякі запитання до тебе.

Озираючись назад, я розумію, чому Бог закрив переді мною двері роботи авіадиспетчером. Якби я отримав її, у мене не знайшлося б часу для вивчення Біблії. Я б не зміг мінятися змінами, щоб узяти вихідний у суботу. Я б не зміг ділитися своєю вірою з багатьма своїми колегами.

Не все йшло за моїм планом, але Божий план виявився найкращим.