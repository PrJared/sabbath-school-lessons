---
title:  Заступницька молитви Павла
date:   21/07/2020
---

Заступницька молитва – це біблійна молитва. Протягом усього свого служіння Павло молився за новонавернених у церквах, заснованих ним під час проголошення вістки Євангелія. Апостол вірив: коли він молиться, відбувається те, чого не здійснилося б, якби він не молився. Хоч Павло був розділений з улюбленими друзями, проте знав: молячись один про одного, вони можуть бути об’єднані серцями.

`Прочитайте Ефес. 1:15-21. Перерахуйте різні прохання Павла до Бога щодо ефесян. Що конкретно він просив Господа дати їм?`

Молитва Павла про віруючих в Ефесі дивовижна. Він молився, щоб Господь дав їм мудрість і духовну проникливість, просвітив їхній розум Божественною істиною та дарував надію на вічне життя. Він також просив, аби вони відчули могутню дію Божої сили у своєму житті. Бог настільки сильний, настільки могутній, що воскресив Ісуса з мертвих, – і саме ця подія становить основу їхньої надії на вічне життя в Ньому. Апостол бажає, щоб ефесяни пізнали, наскільки велике «багатство слави Його спадщини у святих». Християни Ефесу повинні були духовно підбадьоритися, знаючи, як Павло молиться про них і про що молиться.

`Прочитайте Филип. 1:3-11 та зверніть увагу на тон молитви Павла. Якби ви були членом церкви у Филипах й отримали такого листа від Павла, який ділиться з вами не тільки тим, що молиться за вас, а й змістом своєї молитви, як би ви себе почували і чому? Які обітниці знаходите в його словах? Водночас які настанови містяться в них?`

**Це одні з найбільш надихаючих та підбадьорливих слів у Біблії. Вони містять обітниці й заклики зростати в пізнанні Христа, у любові, чистоті, праведності.**

#### Додаткове читання: Вибрані цитати Эллен Уайт

"Що означає слово «заступництво»? Це золотий ланцюг, який з’єднує слабку людину з престолом безмежного Бога. Прохання людини, за яку помер Христос, підіймається до Бога через Ісуса Христа, Який викупив нас Своєю власною кров’ю. Наш Великий Первосвященик зараховує Свою праведність щирому прохачу, і молитва Христа з’єднується з молитвою людини. {ЩМП 79.2}

Христос спонукає Свій народ постійно молитися. Однак це не означає, що ми повинні не вставати з колін. Молитва має стати подихом нашої душі. Де би ми не знаходилися, наші безмовні прохання підіймаються до Бога, і Ісус, наш Заступник, просить за нас, підносячи наші прохання до Отця разом з фіміамом Своєї праведності. {ЩМП 79.3}"

"Серце, яке одного разу скуштувало любов Христа, постійно прагне глибшого насичення, і, віддаючи, ви будете приймати багатшою та щедрішою мірою. Кожне Боже об’явлення для душі збільшує здатність пізнавати й любити. Серце постійно просить: «Більше Тебе!», а Дух Божий незмінно відповідає: «Значно більше»... {ННП 424.5}

Життя Христа було життям, сповненим Божественної вістки про Божу любов, і Він пристрасно бажав великою мірою передати цю любов іншим. Його обличчя випромінювало співчуття, Його поведінці були притаманні милість і покора, любов та істина. Кожний член Його Церкви, яка бореться, повинен виявляти ті ж якості, якщо хоче приєднатися до Церкви, яка торжествує. Любов Христа настільки широка, настільки сповнена слави, що порівняно з нею все, що цінує людина, стає незначущим. Коли нам відкривається ця істина, ми вигукуємо: «О, глибино багатства любові, яку Бог вилив на людей в дарі Свого Єдинородного Сина»... {ННП 425.1}"

"Божа благодать підтримувала Павла в ув’язненні, допомагаючи йому радіти в час скорботи. З вірою й упевненістю він писав своїм братам-филип’янам, що його ув’язнення посприяло поширенню Євангелія. ... {ДА 329.3}

У цьому досвіді Павла міститься для нас повчання, бо ми бачимо, як діє Бог. Господь може перетворити на перемогу те, що здається нам поразкою. Ми перебуваємо в небезпеці забути Бога, дивитися на видиме, замість того щоб очима віри споглядати невидиме. Коли трапляється невдача чи лихо, ми готові звинувачувати Бога в байдужості і жорстокості. Коли Він вважає за потрібне припинити нашу працю в певній галузі, ми сумуємо, не думаючи, що таким чином Бог може діяти для нашого добра. Ми повинні засвоїти, що покарання — це частина Його великого плану, і в горнилі страждання християнин може часом зробити для Господа більше, ніж активно працюючи. {ДА 330.1}"