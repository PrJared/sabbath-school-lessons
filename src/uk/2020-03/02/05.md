---
title:  Ділячись нашим досвідом
date:   08/07/2020
---

У розділі 26 книги Дії апостолів розповідається про те, що апостол Павло постав як ув’язнений перед царем Агрипою. Звертаючись безпосередньо до царя, Павло розповідає про своє життя не тільки як гонителя послідовників Ісуса, але і як Його свідка (після свого навернення), а також згадує обітницю про воскресіння мертвих (Дії 26:8).

З’явившись Павлові дорогою до Дамаску, Господь сказав йому: «Бо на те Я і з’явився тобі, щоб зробити тебе служителем і свідком того, що ти бачив, і того, що Я покажу тобі» (Дії 26:16). Свідчення про нашу віру – завжди динамічний досвід. Це розповідь про те, що Христос зробив для нас у минулому, здійснює в нашому житті сьогодні та звершить для нас у майбутньому.

У жодному разі свідчення не має бути про нас, воно завжди – про Христа. Він – Бог, Який прощає наші провини, зцілює наші недуги, коронує нас милістю та щедротами, насичує нас добром (Псал. 103:3-5). Свідчити – значить просто ділитися нашою історією про Його дивовижну благодать. Це розповідь про нашу особисту зустріч із Богом дивовижної благодаті.

`Прочитайте 1 Івана 1:1-3 та порівняйте з Гал. 2:20. Які подібності ви зауважуєте? Чим досвід Івана схожий на досвід Павла?`

Хоч Іван і Павло мали різні життєві досвіди, вони обидва пережили особисту зустріч з Ісусом. Їхній досвід з Ісусом не був таким, який мав місце в певний момент у минулому і на цьому закінчився. Вони мали постійний щоденний досвід радості в Його любові й ходіння у світлі Його істини.

Чи навернення – це справа тільки минулого? Поміркуйте над висловом Еллен Уайт про людей, котрі думали, що лише їхній минулий досвід навернення мав значення: «Вони вважають: якщо одного разу дізналися щось про релігію, то не потребують щоденного навернення; однак ми, кожен із нас, повинні щодня переживати навернення» (Опубліковані рукописи. Т. 4. С. 46).

`Незалежно від того, якими були ваші минулі досвіди, навіть якщо вони надзвичайні й драматичні, чому важливо щодня спілкуватися з Господом, відчувати Його реальність, доброту й силу? Поділіться своєю відповіддю з класом у суботу.`

#### Додаткове читання: Вибрані цитати Эллен Уайт

"В істинній релігії немає нічого егоїстичного або призначеного лише для вузького кола. Євангеліє Христа призначене для поширення... Воно порівнюється із сіллю землі, перетворювальною закваскою, світлом, що сяє в темряві. Людині неможливо зберігати Божі благовоління і любов, а також насолоджуватися спілкуванням із Ним, водночас не відчуваючи відповідальності за душі, задля яких помер Христос і які перебувають в омані й темряві, гинучи у своїх гріхах. Якщо люди, котрі називають себе Божими послідовниками, це намагаються сяяти, як світильники, у світі, то життєдайна сила залишить їх, вони стануть холодними і без Христа. Байдужість і смертельні лінощі душі немов загіпнотизують їх, зробивши швидше тілом смерті, ніж живими представниками Ісуса. {ЦДБ 209.4}

Кожен повинен узяти хрест і скромно, покірно, з лагідністю виконувати доручені йому Богом обов’язки, докладаючи особистих зусиль задля оточуючих, котрі потребують допомоги і світла. Усі, хто бере не себе ці обов’язки, матимуть багатий багатогранний досвід. Їхні серця палатимуть ентузіазмом, вони зміцняться і знайдуть стимул для застосування оновлених невтомних зусиль, зі страхом і трепетом звершуючи власне спасіння, тому що Бог за Своєю доброю волею викликає в них і бажання, і дію. {ЦДБ 209.5}"