---
title:  Змінене життя спонукає до свідчення
date:   07/07/2020
---

«Помітивши відвагу Петра й Івана і дізнавшись, що це люди невчені й прості, – вони дивувалися, бо знали їх, що були з Ісусом» (Дії 4:13).

Новозавітна Церква бурхливо зростала. У день П’ятидесятниці було хрещено 3000 осіб (Дії 2:41). Через кілька тижнів до Церкви приєдналося ще близько п’яти тисяч віруючих (Дії 4:4). Ці віруючі Нового Завіту були з Христом. Їхнє життя змінилося. Вони були перетворені Його благодаттю, тому не могли мовчати.

`Прочитайте Дії 4:1-20. Про що повідомляє уривок? Що сталося, коли влада спробувала змусити Петра й Івана замовкнути? Якою була їхня відповідь?`

Ці віруючі були «новачками» в Христі, і вони мали розповісти свою історію. Петро, самовпевнений рибалка, завжди готовий висловити вголос свої думки, був перетворений Божою благодаттю. Яків та Іван, «сини грому», котрі ледь контролювали свій темперамент, також були змінені Божою благодаттю. І скептик Хома був перетворений Божою благодаттю. Кожен з учнів та членів ранньої Церкви мав свою історію, тому не міг мовчати. Зверніть увагу на висловлювання Еллен Уайт у книзі «Дорога до Христа»: «Як тільки людина приходить до Христа, у її серці відразу з’являється бажання розповісти всім, якого дорогого Друга вона знайшла в Ісусі. Спасенна й освячувальна істина не повинна залишатися прихованою в серці» (С. 78).

Також зауважте, що говорили релігійні лідери (див. Дії 4:16). Вони відкрито визнали реальність здійсненого чуда – перед ними стояв зцілений чоловік, однак відмовилися змінити своє ставлення. Та незважаючи на цю відкриту непокору, Петро й Іван не збиралися відступати від свого свідчення.

`Який існує зв’язок між нашим знанням Ісуса та свідченням про Нього? Чому знання Христа особисто таке важливе для нашої здатності свідчити про Нього?`

#### Додаткове читання: Вибрані цитати Эллен Уайт

Життя апостола Йоана — приклад правдивого освячення. За роки близького спілкування із Христом він часто отримував застереження від Спасителя і приймав ці докори. Коли Йоанові відкрився характер Божественного Вчителя, він побачив власні вади; це відкриття упокорило його. День у день апостол споглядав ніжність і милосердя Ісуса, чув Його повчання про покірливість і терпіння, що так суперечило неприборканій вдачі Йоана. День у день його серце горнулося до Христа, аж поки власне «я» не розчинилося в любові до Господа. Сила й ніжність, велич і лагідність, могутність і терпіння, побачені ним у щоденному житті Божого Сина, наповнювали його душу захопленням. Він підкорив свою образливу честолюбну вдачу перетворювальній силі Христа, і Божественна любов змінила його характер. {ДА 382.1}

Коли Христос живе в серці, людська душа настільки наповнюється Його любов’ю і радістю спілкування з Ним, що вже більше не може бути без Нього. Коли ми розмірковуємо про Христа, то забуваємо про своє «я». Любов до Нього стає рушійною силою усіх наших вчинків. Ті, що перебувають під впливом любові Божої, котра привертає їх до себе, не думають, як їм задовольнити вимоги Божі ціною найменших жертв. Вони прагнуть жити в повній згоді з волею свого Відкупителя, готові з радістю залишити все і повністю посвятити себе досягненню обраної мети. Визнавати Христа, не маючи глибокої любові до Нього, — це пусті слова, звичайний формалізм і тяжке ярмо. {ДХ 33.4}

Ми всі повинні стати свідками Ісуса. Наш громадський вплив, освячений благодаттю Христа, слід використовувати з метою придбання душ для Спасителя. Світ має усвідомити, що ми не поглинуті корисливими егоїстичними інтересами, а бажаємо поділитися з іншими нашими благословеннями і привілеями. Хай люди побачать, що наша релігія не робить нас черствими або надто вимогливими. Кожний, хто стверджує, що знайшов Христа, зобов’язаний служити для добра людей, як це робив Ісус. {ХНС 131.1}