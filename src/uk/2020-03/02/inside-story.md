---
title:  Місіонерська історія
date:   10/07/2020
---

#### Відродження церкви в Огайо

_Ендрю Мак-Чесні_

Спеціаліст відділу фінансового планування Вінс Уолн упевнений, що завдяки Святому Духу і трубному оргáну невелика група з 15 осіб у місті Гамільтоні (США, штат Огайо) за три роки перетворилася на успішну громаду кількістю 85 осіб.

Чудеса почалися, коли Вінс проповідував у різних маленьких церквах, зокрема й у громаді Гамільтона, яку він почав відвідувати разом зі своєю дружиною.

«Відвідуваність церкви справді знизилася, – розповідає Вінс. – Не було навіть кому акомпанувати на фортепіано. Моя дружина співала караоке з дисків».

Одного разу ввечері його дружина Дарла повернулася з вечірнього богослужіння і розповіла, що незабаром їхнього пастора переведуть в іншу громаду.

— Ти міг би стати пастором цієї громади, – сказала вона жартома.

Протягом двох наступних тижнів Вінс прокидався щоночі, а в голові вертілися слова його дружини: «Ти міг би стати пастором цієї громади».

Урешті-решт Вінс ухвалив рішення допомагати церкві Гамільтона протягом шести місяців. Незабаром після цього він дізнався, що шість членів церковної ради молилися, щоб він став пастором.

— Вони молилися упродовж тих двох тижнів, коли я прокидався серед ночі, – сказав Вінс. – Я впевнений, що це була робота Святого Духа.

Ставши пастором, Вінс запросив колишнього професійного органіста, Джері Тейлора, щоб він допомагав у музичному служінні церкви. Одного разу Джері зателефонував Вінсу і схвильовано розповів, що престижний будинок престарілих у Цинциннаті продає оргáн за 75 тисяч доларів.

— Ми не можемо собі цього дозволити, – сказав Вінс. – Навіть якби він коштував п’ять тисяч доларів, для нас це була б велика сума.

— Давай хоча б поїдемо й подивимося, – запропонував Джері.

Вінс погодився. Капелан будинку престарілих із задоволенням слухав про церкву в Гамільтоні. Він вибачився і вийшов на деякий час. Повернувшись, він сказав: «Я щойно розмовляв із нашим директором, ми саме шукали церкву, якій могли б подарувати цей оргáн. Єдина вимога: щоб двері вашої церкви були відчинені для тих, хто мешкає в нашому домі». Це було неймовірно! Так у церкві Гамільтона безкоштовно з’явився оргáн.

Чудеса на цьому не закінчилися. Будівельники реконструювали церковну будівлю для оргáну за собівартістю. Інженери допомогли церкві підключитися до міського водопроводу, щоб забезпечити будівлю питною водою, оскільки вода, яку заливали в спеціальні цистерни, була не придатною для пиття. Християни різних конфесій приєдналися до церковного хору.

Особливим благословенням став візит двох жінок, які в одну з субот прийшли на богослужіння і розповіли, що хочуть дотримуватися суботи після самостійного вивчення Біблії. Через деякий час одна з них разом із чоловіком уклали завіт із Богом.

— Церковний оргáн став інструментом, за допомогою якого Бог привертає людей до нашої церкви, – говорить Вінс.