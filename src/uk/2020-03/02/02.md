---
title:  Позірно неефективні свідки
date:   05/07/2020
---

`Прочитайте Марка 5:15-20. Як ви вважаєте, чому Ісус послав цього чоловіка в Десятимістя, а не залишив при Собі, аби зміцнити його у вірі?`

У першому столітті регіон Десятимістя охоплював десять міст, розташованих уздовж берега Галилейського моря. Ці міста були пов’язані спільною мовою і культурою. Багато місцевих жителів добре знали біснуватого. Він уселяв страх в їхні серця своїми непередбачуваними жорстокими вчинками. Ісус бачив, що ця людина прагнула чогось кращого, і звільнив нещасного від демонів-мучителів.

Городяни, почувши, що Ісус дозволив бісам оволодіти їхнім стадом свиней і воно кинулося з кручі в море, вийшли подивитися, що відбувається. У Євангелії від Марка написано: «І приходять до Ісуса, і бачать, що біснуватий – той, що мав легіон, – сидить зодягнений, при своєму розумі; і вони злякалися» (Марка 5:15). Людина знову стала здоровою – фізично, розумово, емоційно й духовно. Мета Євангелія полягає у відновленні понівечених гріхом людей для повноцінного життя, для якого їх створив Христос.

Хто був би кращим місіонером для досягнення Доброю вісткою цих десяти міст, аніж зцілений біснуватий, який міг поділитися своїм свідченням із жителями всього регіону? Еллен Уайт пише: «Як Христові свідки, ми повинні говорити про те, що нам відомо, що самі бачили, чули й відчували. Якби ми крок за кроком ішли за Христом, то мали б що розповідати про той шлях, яким Він провадив нас. Ми могли б розповісти, як випробовували Його обітницю і переконалися в її вірності. Ми могли б також свідчити про те, що нам відомо про благодать Христа. Це саме те свідчення, до якого закликає нас Господь і через брак якого гине світ» (Бажання віків. С. 340). Бог часто використовує неефективних, на перший погляд, свідків, які були змінені Його благодаттю, щоб здійснити зміни в нашому світі.

`Якою є історія вашого особистого навернення? Що саме ви розповідаєте іншим про те, як прийшли до віри? Якими досвідами можете поділитися з невіруючою людиною, які принесли б їй користь?`

#### Додаткове читання: Вибрані цитати Эллен Уайт

Двоє біснуватих, зцілених Ісусом, стали першими місіонерами, яких Христос послав проповідувати Євангеліє в Десятимісті. Ці чоловіки мали змогу чути повчання Христа лише декілька хвилин. Вони не вислухали жодної проповіді з Його уст. Вони не могли навчати людей так, як Його учні, котрі щодня були з Христом, але вони самі були свідченням того, що Ісус — Месія. Зцілені могли розповісти те, що їм було відомо, — що особисто бачили й чули та як пізнали силу Христа. Це може робити кожен, серця котрого торкнулася Божа благодать. Улюблений учень Йоан писав: «Про те, що було від початку, що ми почули, що побачили на власні очі, що ми оглядали і до чого доторкнулися наші руки, — про Слово життя; і життя… що ми побачили й почули, сповіщаємо й вам».{ХНС 319.2}

"Зціливши жінку, Ісус бажав, щоб вона усвідомила, яке благословення отримала. Дари Євангелія не повинні приховуватися або використовуватися таємно. Тому Господь хоче, щоб ми визнали Його доброту. «Ви ж свідки Мої, — говорить Господь, — а Я Бог». {ХНС 325.1}

Наше свідчення про Його вірність — це обраний Небом засіб відкрити світові Христа. Ми повинні визнавати Його благодать, котра виявлялася у давнину через святих. Але найбільш дієвим буде свідчення про наш власний досвід. Ми стаємо Божими свідками, коли люди зауважують в нас дію Божественної сили. Життя і досвіди кожної людини унікальні. Бог бажає, щоб ми славили Його на підставі наших особистих досвідів. Якщо ці дорогоцінні свідчення на славу Його благодаті підкріпляються чистим християнським життям, вони мають у собі нездоланну силу для навернення душ. {ХНС 325.2}"

Пам’ятайте: будь-який дар від Бога дається для нашого добра. Таким чином зміцнюється віра, щоб просити і приймати ще більше. Найменше благословення, отримане особисто від Бога, надихає нас значно більше, аніж усі розповіді про віру й досвіди інших людей. Душа, що відгукнулася на Божу благодать, уподібниться до напоєного водою саду. Тоді зцілення твоє зросте, твоє світло засяє в пітьмі і слава Господня буде явлена над тобою. Будемо ж пам’ятати про милосердя та численні милості Господа. Подібно до ізраїльського народу, поставимо камені свідчення і напишемо на них дорогоцінні історії про те, що зробив для нас Бог. Згадуючи про Його ставлення до нас протягом нашої життєвої мандрівки, із сердечною подякою скажемо: «Чим Господеві я віддячу за всі Його добродійства для мене? Я підніму чашу спасіння і прикличу Господнє ім’я. Виконаю обіти мої Господеві перед усім народом Його». {ХНС 326.1}