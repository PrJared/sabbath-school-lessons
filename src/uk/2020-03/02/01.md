---
title:  "Успішні свідки: сила особистого свідчення"
date:   04/07/2020
---

### Біблійні тексти для дослідження
Марка 5:15-20; Марка 16:1-11; Дії 4:1-20; 1 Івана 1:1-3; Гал. 2:20; Дії 26.

> <p>Пам’ятний вірш</p>
> «Адже ми не можемо не розповідати про те, що бачили та чули!» (Дії 4:20).

Особисте свідчення володіє надзвичайною силою. Коли любов Христа зігріває наші серця і Його благодать змінює нас, ми можемо сказати про Нього щось значуще. Одна річ ділитися тим, що Ісус звершив для когось, і зовсім інша – ділитися тим, що Він учинив особисто для мене.

З особистим досвідом важко сперечатися. Люди можуть заперечувати ваше богослов’я, ваше розуміння тексту або навіть узагалі глузувати з релігії. Однак коли людина каже: «Раніше я не мав надії, а тепер маю; мене мучило почуття вини, а тепер у моєму серці мир; я жив без мети в житті, а нині маю мету», – тоді сила Євангелія впливає навіть на скептиків.

Хоч деякі можуть пережити раптове драматичне навернення, як апостол Павло дорогою до Дамаску, найчастіше навернення відбувається поступово, коли людина дедалі більше усвідомлює цінність Ісуса, глибоко дорожить Його дивовижною благодаттю й відчуває величезну вдячність за безоплатно запропоноване Ним спасіння. Христос радикально переорієнтовує наше життя. Саме такого свідчення відчайдушно потребує і бажає світ.

#### Додаткове читання: Вибрані цитати Эллен Уайт

Людина, котра вирішила у своєму серці служити Богові, знайде можливість свідчити про Нього. Труднощі не зможуть перешкодити тому, хто вирішив шукати перш за все Божого Царства та Його праведності. Зміцнений силою, одержаною завдяки молитві та дослідженню Слова, він шукатиме доброчесності і залишить порок. Дивлячись на Ісуса, Засновника, і Проводиря, і Вершителя віри, Котрий від грішників перетерпів таку наругу над Собою, віруючий з готовністю зноситиме презирство і глузування. А Той, Слово Котрого — Істина, обіцяв дарувати допомогу і благодать, достатні для всіх обставин. Його руки обіймають душу, яка звертається до Нього по допомогу. У Його опіці ми можемо безпечно спочивати, говорячи: «Коли ж страх мене огорне, то на Тебе уповаю» (Псал.55:4). Бог виконає Свою обітницю для тих, хто покладається на Нього. {ДА 320.1}