---
title:  Сила особистого свідчення
date:   09/07/2020
---

Ще раз подивімося на Павла, котрий стоїть перед Агрипою – останнім серед юдейських царів, Маккавеїв та з дому Ірода. Агрипа називав себе євреєм, але в глибині душі був римлянином (див. Біблійний коментар АСД. Т. 6. С. 436). Ми бачимо перестарілого апостола, стомленого труднощами місіонерських подорожей, пораненого в боротьбі між добром і злом. Його серце наповнене Божою любов’ю, а обличчя випромінює Божу доброту. Незважаючи на всі його випробування, на всі гоніння і труднощі в житті, він може заявити, що Господь добрий.

Агрипа цинічний, скептичний, запеклий і байдужий до будь-якої справжньої системи цінностей. Павло, навпаки, сповнений віри, відданий істині й непохитний в захисті праведності. Контраст між цими двома людьми не може бути більш очевидним. На цьому суді Павло просить слова й отримує дозвіл від Агрипи.

`Прочитайте Дії 26. Як Павло свідчив Агрипі? Які уроки ми можемо почерпнути з промови апостола?`

Доброта відкриває серця, а різкість, грубість закривають їх. Павло неймовірно люб’язний з Агрипою. Він зазначає, що цар обізнаний «з усіма юдейськими звичаями та питаннями» (Дії 26:3). Потім проголошує промову на захист своєї позиції та діяльності.

`Прочитайте історію навернення Павла в Дії 26:12-18, звернувши особливу увагу на те, як вона подіяла на Агрипу (Дії 26:26-28). Як ви вважаєте, чому Агрипа відреагував саме так? Що вразило його у свідченні Павла?`

Свідчення Павла про те, як Ісус змінив його життя, справило сильне враження на безбожного царя. Немає більш ефективного свідчення, ніж змінене життя. Свідчення про справжнє перетворення життя справляє дивовижний вплив на інших. Навіть безбожні царі зворушені життям, перетвореним благодаттю. Навіть якщо наша життєва історія не настільки драматична, як Павла, ми всі маємо бути спроможні розповісти іншим про те, що означає знати Ісуса й бути викупленим Його кров’ю.