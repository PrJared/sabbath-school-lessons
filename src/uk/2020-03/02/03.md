---
title:  Проголошуючи воскреслого Христа
date:   06/07/2020
---

Був ранній недільний ранок, коли дві Марії з поспіхом прямували до гробниці Христа. Вони нічого не збиралися просити в Нього. Що міг дати їм мертвий? Востаннє, коли жінки бачили Спасителя, Його тіло було закривавлене, поранене й бездиханне. Сцени розп’яття глибоко закарбувалися в їхній свідомості. Тепер жінки просто виконували свій обов’язок. Сповнені смутку, вони йшли до гробниці, аби набальзамували тіло Господа. Похмурі тіні зневіри огорнули їх темрявою безвиході. Майбутнє було невизначеним і безнадійним.

Підійшовши до гробниці, жінки були вражені, виявивши, що вона порожня. Матвій описує події того недільного ранку такими словами: «Та ангел озвався і сказав жінкам: Не бійтеся, бо знаю, що ви шукаєте Ісуса розп’ятого! Нема Його тут, бо Він воскрес» (Матв. 28:5, 6).

Тепер жінки були переповнені радістю. Темні хмари їхнього смутку зникли в сонячному світлі недільного світанку. Ніч скорботи закінчилася. Радість засяяла на їхніх обличчях, пісні хвали змінили гіркі сльози.

`Прочитайте Марка 16:1-11. Якою була реакція Марії, коли вона виявила, що Христос воскрес із мертвих?`

Після того як Марія зустріла воскреслого Христа, вона побігла розповісти про це. Добрі вістки звучать для того, щоб ними ділитися, і вона не могла мовчати. Христос живий! Його гробниця порожня, і світ має про це знати. Після нашої зустрічі на життєвому шляху з воскреслим Христом ми також повинні бігти, щоб розповісти про це, оскільки добрі вістки звучать для того, щоб ними ділитися.

Як дивно: хоч Ісус не раз говорив про Свою смерть і наступне воскресіння, Його учні відмовилися вірити свідченню Марії. «А дізнавшись, що Він живий і що вона бачила Його, не повірили» (Марка 16:11). Отже, якщо навіть учні Ісуса не відразу повірили, ми не повинні дивуватися, що декотрі люди теж не відразу приймуть наші слова.

`Коли востаннє ваше свідчення було відкинуте? Як ви відреагували та який урок почерпнули з цього досвіду?`

#### Додаткове читання: Вибрані цитати Эллен Уайт

"Над гробом сяяло світло, але Ісусового тіла там не було. ... Навколо нього сяяло світло Божественної слави, і це налякало жінок. Вони вже збиралися тікати, коли голос ангела зупинив їх: «Не бійтеся, — заговорив він, — бо знаю, що ви шукаєте Ісуса розп’ятого! Нема Його тут, бо Він воскрес, як Сам сказав. Ідіть подивіться на місце, де Він лежав. Швидше ідіть та скажіть Його учням, що Він устав із мертвих». Жінки ще раз зазирнули до печери і знову почули чудову звістку. Інший ангел в особі людини промовив до них: «Чому ви шукаєте Живого між мертвими? Нема Його тут, бо воскрес! Згадайте, як казав вам, коли ще був у Галилеї. Він говорив: Потрібно, щоб Син Людський був виданий у руки грішних людей, був розп’ятий і воскрес на третій день». {ХНС 753.3}

Він воскрес! Він воскрес! Знову і знову жінки повторювали ці слова. Пахощі вже не потрібні. Спаситель живий! Він не мертвий! Лише тепер вони пригадати: говорячи про Свою смерть. Він запевняв їх, що воскресне. Яке ж це свято для людства! Жінки з поспіхом залишили гробницю «зі страхом та великою радістю; побігли, щоб сповістити Його учнів». {ХНС 754.1}"