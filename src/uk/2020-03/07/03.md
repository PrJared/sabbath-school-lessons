---
title:  Творча сила Божого слова
date:   10/08/2020
---

`Порівняйте Євр. 1:1-3; 4:12 і Псал. 33:6, 9. Що ці вірші повідомляють нам про силу Божого Слова?`

Писання – це живе творче Слово. Воно містить у собі силу творити те, що проголошує. Бог, даючи повеління існувати чомусь новому, водночас і творить його силою Свого слова.

В історії творіння, записаній у Бут. 1, неодноразово повторюється вислів «і сказав Бог» (Бут. 1:3, 6, 11, 14, 20, 24, 26, 29). Божі повеління мали таку силу, що, коли Він говорив, виникала суша, виростали рослини, розквітали квіти, пишно цвіли фруктові дерева, з’являлися тварини.

У Бут. 1 використано особливе єврейське слово «барá» для позначення творчої діяльності Бога. У цій конкретній формі воно використовується тільки в тому випадку, коли Творцем є Бог, Котрий створює з нічого те, що раніше не існувало. Тобто тільки Бог може «барá», і Він здійснює це завдяки силі Свого проголошеного слова.

Силою Свого слова Господь не тільки створив наш світ, а й зміцнює та підтримує його. Та сама сила, яка присутня в усному слові Бога, міститься і в Його написаному Слові. Той же Святий Дух, Котрий діяв у процесі творіння, діяв і в натхненні Писання. Він присутній із нами, коли ми читаємо Біблію або ділимося нею з іншими. У Слові Божому міститься життєдайна сила, що перетворює життя. «У Слові Божому міститься творча енергія, яка викликала до існування світи. Це Слово наділяє силою, породжує життя. Кожне повеління – обітниця; прийняте волею, прийняте в душу, воно несе із собою життя Безмежного. Воно перетворює єство, відтворює душу за образом Божим» (Е. Уайт. Виховання та освіта. С. 126).

Якщо ми міцно тримаємося за обітниці Божого Слова, наше життя змінюється; і якщо допомагаємо іншим також міцно триматися за ці дивовижні обітниці, Святий Дух змінить і їхнє життя.

`Уявіть собі: Бог сказав і сталося. Як нам зрозуміти, що це означає? Що ця дивовижна реальність говорить нам про силу Господа? Чому істина про Божу творчу силу має зміцнювати нашу віру?`

#### Додаткове читання: Вибрані цитати Эллен Уайт

"Матеріальним світом керує Бог. Вся природа підкоряється законам, що управляють нею. Все діє за волею Творця. Хмари, дощ, роса, сонячне світло, злива, вітер, буря — усе перебуває під контролем Бога і повністю підпорядковане Тому, Хто їх використовує. Спочатку крізь землю пробивається крихітна билинка, потім з’являється стебло, колосок і повне зерно в колосі. Господь використовує Своїх слухняних слуг, аби виконати Свою волю. Спочатку плід з’являється у вигляді зав’язі, яка поступово розвивається у персик, грушу чи яблуко; Господь доводить їх до визрівання у відповідний час, і вони не опираються Його дії. {ЗІХ 54.2}

Та ж сама творча енергія, яка викликала світи до існування, продовжує виявляти себе, підтримуючи Всесвіт і діючи в природі. Божа рука керує планетами в їхньому злагодженому русі в космосі. Земля з року в рік звершує своє обертання навколо Сонця і щедро плодоносить завдяки силі, що їй не властива. Бог керує стихіями природи. {ЗІХ 55.4}"