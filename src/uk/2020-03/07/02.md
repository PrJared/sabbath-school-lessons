---
title:  Символи божого слова
date:   09/08/2020
---

`Прочитайте Псал. 118:105; Єрем. 23:29; Луки 8:11; Матв. 4:4. Які п’ять символів використані в текстах для опису Божого Слова? Як ви вважаєте, чому були обрано саме ці символи?`

Використані тут символи описують кілька основних функцій Божого Слова. Коли ми ділимося Святим Письмом з іншими, воно подібне до світла, яке освітлює життя. Ісус, «Світло для світу», проривається крізь темряву їхнього хибного розуміння Бога та Його характеру. Святий Дух через Боже Слово просвітлює розуми, затьмарені помилковим розумінням Господа.

У книзі Єремії Слово Боже порівнюється з вогнем і молотом. Воно поглинає шлак гріха в нашому житті й розбиває наші тверді серця. Коли ми допомагаємо людям побачити в Писанні славу Ісуса, їхні тверді серця розбиваються і вогонь Його любові поглинає шлак егоїзму, жадібності, хтивості й егоцентризму.

Боже Слово також подібне до насіння. Важливою характеристикою насіння є те, що воно містить життя. Насінню необхідний час, аби прорости. Не все насіння проростає одночасно. Не всі рослини ростуть з однаковою швидкістю. Але за правильних умов із насіння з’являється паросток, який згодом пробивається крізь ґрунт до нового життя. Сіючи насіння Божого Слова в серці й розумі людей, ми не завжди бачимо негайні результати. Однак насіння безшумно проростає і свого часу, якщо люди відгукуються на спонукання Святого Духа, принесе врожай для Божого Царства.

Ісус порівнює Своє Слово з поживним хлібом. Нам усім добре відомо: мало що насичує так, як добра скиба хліба. Боже Слово тамує голод душі та задовольняє наші внутрішні духовні потреби. Якщо ви ділитеся біблійними обітницями з ближніми і допомагаєте їм побачити, що Ісус – Слово, їхнє життя буде перетворене Його добротою, вони будуть зачаровані Його любов’ю, здивовані Його благодаттю й насичені Його присутністю.

`Ще раз подумайте про істини, які ми пізнали тільки з Біблії. Чи спонукає це нас високо цінувати її настанови?`

#### Додаткове читання: Вибрані цитати Эллен Уайт

"Сидячи на горі і дивлячись на гостей, котрі чекали молодого, Христос розповів Своїм учням історію про десять дів, аби на їхньому досвіді проілюструвати досвід церкви безпосередньо перед Його Другим приходом. {НУХ 292.2}

Два класи очікуючих представляють два класи людей, які заявляють, що чекають свого Господа. Вони названі дівами, оскільки сповідують чисту віру. Світильники зображають Слово Боже. Псалмист говорить: «Для моєї ноги Твоє слово — світильник, то світло для стежки моєї» (Псалми 118:105). Олива — символ Святого Духа. {НУХ 292.3}"

"Ще від часу гріхопадіння людини сатана постійно сіє насіння омани. Завдяки неправді він здобув владу над людьми і в той же спосіб намагається зруйнувати Боже правління на землі й цілковито підкорити людей своєму пануванню. А Сіяч із небесного світу, Христос, прийшов, щоб сіяти насіння Правди. Тільки Той, Хто був у Божій Раді, Хто перебував у Святая Святих Вічного, міг принести людям чисті принципи Правди. Ще від часу гріхопадіння людини Христос був Тим, Хто відкривав Істину світові. Через Нього нетлінне насіння, «живе Боже Слово, що пробуває вічно» (1Петр.1:23), передається людям. Уже в тій першій обітниці, даній грішному людству в Едемі, Христос сіяв Євангельське насіння. Але притча про сіяча особливим чином стосується Його особистого служіння серед людей і тієї роботи, яку Він заснував на Землі. {НУХ 14.3}

Слово Боже — насіння. Кожне насіння містить у собі зародок. У ньому сховане життя рослини. Так само і в Божому Слові є життя. Христос говорить: «Слова, які Я вам сказав, є дух і життя» (Івана 6:63). «Хто слухає Моє слово і вірить у Того, Хто послав Мене, має вічне життя» (Івана 5:24). У кожному повелінні і в кожній обітниці Слова Божого є сила, саме життя Бога, завдяки якому повеління може бути виконане й обітниця здійснена. Хто вірою приймає Слово, той приймає саме життя і характер Бога. {НУХ 14.4}"

"«Хіба слово Моє не таке, як огонь, — говорить Господь, — і як молот, що скелю розлупує?» (Єрем. 23:29). {ЦДБ 18.1}

Можливо, виховання вашого характеру вимагатиме великої праці, оскільки ви являєте собою грубий камінь, який необхідно обтесати й відшліфувати, перш ніж він займе належне місце в Божому храмі. Не дивуйтеся, якщо Божественні молот і різець відсікають вади вашого характеру, доки ви не приготуєтеся зайняти призначене для вас Господом місце. Жодна людина не може здійснити цієї роботи, її може звершити тільки Бог. І будьте певні: Він не заподіє даремних ударів. Кожний удар Він завдає з любов’ю, для вашого ж вічного добра і щастя. Він знає ваші немочі і працює, щоб відновлювати, а не руйнувати. {ЦДБ 18.3}

Про бідну, слабку душу, котра змучилася покладати надію на людину (бо внаслідок цього стала жертвою зради й самотності), Христос говорить: «Хіба буде держатися міцно Мого він захисту, щоб мир учинити зо Мною, зо Мною щоб мир учинити!» (Ісаї 27:5). {ЦДБ 18.5}"