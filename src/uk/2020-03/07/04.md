---
title:  Переваги вивчення Божого слова
date:   11/08/2020
---

Вивчення Божого Слова має безліч переваг. Апостол Петро наголошує, що через біблійні обітниці ми стаємо «учасниками Божественної природи» (2 Петра 1:4). Яків пише про «посіяне Слово, що може спасти ваші душі» (Якова 1:21). Павло наставляє віруючих звертатися до Слова «Його благодаті, що може збудувати й дати спадщину між усіма освяченими» (Дії 20:32). Мета Біблії – викуплення. Споглядаючи Ісуса в усьому Писанні, ми змінюємося. Дивлячись на Нього в Його Слові, ми уподібнюємося до Нього (2 Кор. 3:18). «Закон розумового й духовного розвитку полягає в тому, що людина змінюється залежно від того, на що дивиться. Розум людини поступово пристосовується до тих предметів, про які вона думає» (Е. Уайт. Велика боротьба. С. 555).

`Прочитайте 2 Тим. 3:14-17 та Івана 17:14-17. Які ще переваги дає вивчення Божого Слова?`

У листі до свого молодого співпрацівника Тимофія апостол Павло закликає його бути вірним Слову Божому й ділитися перевагами вивчення цієї богонатхненної Книги. За словами Павла, Писання «корисне для навчання». Воно відкриває істину й виявляє оману, описує Божий план для людського роду, викриває наші гріхи, виправляє помилкові уявлення, наставляє нас у праведності. Біблія відкриває нам праведність Христа, спрямовуючи від нерозсудливості нашої гріховності до краси Його досконалості. Безкорислива любов Ісуса, яка разюче відрізняється від нашого егоїзму, вражає нас. Коли споглядаємо в Писанні глибину Його співчуття й турботи, наше життя змінюється. Якщо ділимося Його Словом із ближніми, вони також радикально змінюються. Свідчити означає ділитися не тим, що ми думаємо, і навіть не тим, у що віримо. Свідчити – означає ділитися вічними істинами Божого Слова. Якщо Біблія дивовижно благословила наше життя, ми можемо авторитетно говорити іншим про те, як вона може благословити і їхнє життя.

`Подумайте про труднощі, з якими ви зіткнулися, і про те, як Боже Слово додало вам сили. Які уроки ви почерпнули з цього досвіду?`