---
title:  Місіонерська історія
date:   14/08/2020
---

#### Нове серце для Алекса

_Ендрю Мак-Чесні_

Алекс із Фінляндії народився з отвором в серці, лікарі встановили діагноз – вроджений порок серця. Вони сподівалися, що отвір затягнеться сам собою, але цього не відбулося. Тому, коли Алексу виповнилося вісім років, йому зробили операцію на відкритому серці. Його мама дивилася на свого маленького хлопчика, що лежав у післяопераційній палаті, і думала: «Чому Бог дозволив цьому статися? Який у Нього план?»

Мама розповіла історію Алекса на своїй сторінці у фейсбуці. Багато фінів підписалось на її сторінку, що дозволило їй говорити про Бога з людьми, котрі в іншій ситуації не слухали б її. Алекс ставав місіонером.

Хлопчик швидко відновився після операції і повернувся додому вже через п’ять днів. Це було дивом.

Того року літо було надзвичайно спекотним. Одного вечора Алекс поскаржився на біль у грудях. У лікарні лікарі з’ясували, що його серце було збільшене вдвічі, тому Алекса терміново відправили на нову операцію.

Через кілька годин лікарі повідомили про успішне завершення операції.

Коли Алекс повернувся додому, він почав себе дивно поводити. Зазвичай добрий і спокійний, він почав шуміти і поводити себе агресивно, особливо з батьком. Одного вечора Алекс був в люті, він кричав, сварився і кидав свої окуляри на підлогу.

— Чому ти так себе поводиш? – запитав батько.

Поклавши руку на голову сина, як він робив завжди, батько запропонував помолитися. Проте Алекс відмовився.

— Прибери свою руку! – закричав він.

Він повернувся до батька, очі Алекса були сповнені ненависті. Батько ніколи не бачив такого виразу на обличчі свого сина. Він пішов на кухню, де дружина готувала вечерю.

— З ним щось коїться, – сказав він. – Це не наш Алекс. Нам потрібно молитися.

Подружжя повернулося до сина. Не кажучи жодного слова, батько знову поклав руку на голову Алекса. Мама теж поклала руку на чоло хлопчика.

— В ім’я Ісуса, ми наказуємо тобі, злий духу, залиш Алекса, – промовив батько. – Ми віддали сина Богові, і тобі немає місця в його житті.

Після молитви Алекс став самим собою. Він усміхався і сміявся, наче нічого й не було. Диявол намагався викрасти Алекса, але Ісус подарував йому нове серце.

Мама хлопчика сподівається, що коли він виросте, то віддасть своє серце Ісусу і буде служити людям, а його історія допоможе змінювати серця.

— Я довірила життя Алекса Богові, – каже жінка. – Ми відчуваємо, що в Алекса особливі відносини з Господом. У нього непросте життя, але ми віримо, що в Бога є чудовий план для нього.