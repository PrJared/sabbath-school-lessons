---
title:  Ділитися словом
date:   13/08/2020
---

Ми завжди поспішаємо поділитися гарною звісткою. Пригадайте ті моменти у вашому житті, коли ви відчули велику радість від доброї звістки. Можливо, це був день ваших заручин, народження дитини, нова робота, придбання нового автомобіля або будинку. Ви були так схвильовані, що вам не терпілося поділитися цією звісткою.

Як приємно ділитися нашою радістю з іншими, але найкраща звістка в усьому Всесвіті – історія про Ісуса. Коли ми виявляємо в Його Слові нові істини про спасіння в Христі, наші серця переповнюються радістю і ми бажаємо розповісти про це ще комусь. Коли релігійні керівники намагалися заборонити апостолам проповідувати, Петро заявив: «Ми не можемо не розповідати про те, що бачили та чули!» (Дії 4:20).

«Як тільки людина приходить до Христа, у її серці відразу з’являється бажання розповісти всім, якого дорогого Друга вона знайшла в Ісусі; спасенна освячувальна істина не повинна залишитися прихованою в серці. Якщо ми зодягнулися в праведність Христа й сповнені радістю від присутності Його Духа, то не зможемо мовчати» (Е. Уайт. Дорога до Христа. С. 78).

В уривку Римл. 1:14-16 Павло писав: «Я боржник перед греками і варварами, мудрими і немудрими; тому, щодо мене, то я готовий і вам, що в Римі, звістити Євангелію. Бо я не соромлюся Радісної Звістки [Христа]; адже вона – Божа сила на спасіння кожному, хто вірить: перше – юдеєві, а тоді – грекові».

Апостол Павло ніколи не втомлювався розповідати історію свого навернення. Його серце переповнювалося радістю в Ісусі. Павло знав: Добра звістка існує для того, аби нею ділитися, і він не міг мовчати.

`Які життєво важливі принципи щодо проголошення Божого Слова викладені в текстах Ісаї 50:4; Екл. 3:1; 2 Тим. 4:2?`

Якщо ми віддамо своє життя Христу і будемо служити Йому, Він відкриє перед нами можливості «проповідувати слово... вчасно», тобто в потрібний час тим людям, чиї серця Він відкрив. При кожному свідченні нам необхідно пам’ятати, що, як і коли ми говоримо.

`З якими людьми ви спілкуєтеся та як можете бути кращими свідками для них?`

#### Додаткове читання: Вибрані цитати Эллен Уайт

Вістка про милість звучала по-різному, залежно від того, до кого звертався Христос. Він знав, як «зміцнити словом змученого», оскільки з Його уст виливалася благодать і Він міг відкрити людям скарби Істини в найпривабливішій формі. Виявляючи тактовність до упереджених людей, Він дивував їх прикладами, котрі привертали їхню увагу. За допомогою образів Він досягав людського серця. Запозичені з повсякденного життя, Його приклади були простими, але надзвичайно змістовними. Небесні птахи, польові лілії, насіння, пастух і вівці — усе це Христос використовував для пояснення вічної Істини. І щоразу, коли пізніше слухачі Ісуса зустрічалися з цими речами в житті, вони пригадували Його слова. Христос завжди ілюстрував Свої проповіді наочними прикладами. {ХНС 230.2}

"Справжня любов шукає передусім за все слави для Бога і спасіння для людей. Хто має таку любов, той не приховуватиме правди, аби таким чином уникнути неприємних наслідків відвертої розмови. Коли душам загрожує небезпека, Божі слуги повинні дбати не про себе, а говорити доручену їм вістку, не виправдовуючи і не пом’якшуючи гріха. {ПЦ 94.4}

Вони повинні «докоряти, забороняти, переконувати з терпеливістю». {ПЦ 95.1}

Як Христові представники, вони мають бути «доморядниками небесних таємниць», заохочуючи слухняних і застерігаючи непокірних. ... Вони не мають права збочувати зі шляху, яким звелів іти Ісус, але з вірою прямувати вперед, пам’ятаючи, що їх оточує безліч свідків. Вони повинні виголошувати не свої слова, а вістку, доручену Тим, Хто могутніший від усіх земних володарів. {ПЦ 95.2}"