---
title:  Ділитися словом
date:   08/08/2020
---

### Біблійні тексти для дослідження
Псал. 118:105; Єрем. 23:29; Євр. 1:1-3; 2 Тим. 3:14-17; 1 Івана 1:7-9; Екл. 3:1; 2 Тим. 4:2.

> <p>Пам’ятний вірш</p>
> «Так буде і Слово Моє, що виходить із уст Моїх: порожнім до Мене воно не вертається, але зробить, що Я пожадав, і буде мати поводження в тому, на що Я його посилав!» (Ісаї 55:11).

Свідкуючи, ми розповідаємо про Ісуса. Однак що б ми знали про Ісуса без Біблії? Справді, якби ми не мали Писання, як багато знали би про велику боротьбу, про Божу любов, про народження, життя, служіння, смерть, воскресіння й повернення нашого Господа?

Хоч природа відкриває велич і силу Бога, вона не відкриває Плану спасіння. Ісус – «справжнє Світло», Котре через Святого Духа «освічує кожну людину, що приходить у світ» (Івана 1:9). Однак без Божого Слова, яке пояснює Божественну істину, об’явлення Святого Духа нашим серцям обмежене. Боже написане Слово – це найзрозуміліше повне об’явлення Ісуса – Живого Слова.

Хоч релігійні лідери за часів Христа вивчали Святе Письмо, багато хто з них втрачав його головну вістку. Ісус сказав: «Дослідіть Писання! Бо ви думаєте через них мати вічне життя, – а вони свідчать про Мене » (Івана 5:39). Кожне правильно сприйняте вчення Біблії відображає красу характеру Ісуса. Коли ми ділимося Божим Словом, наша головна мета – не довести власну правоту й неправоту іншої людини, а відкривати Ісуса в кожному аспекті викладеної істини.

#### Додаткове читання: Вибрані цитати Эллен Уайт

Люди невтомно намагалися затьмарити ясний і простий зміст Святого Письма, внести суперечності до його свідоцтв, але, подібно до ковчегу на велетенських хвилях морської глибини, Слово Боже витримує усі бурі, які загрожують знищити його. Подібно до того, як копальня приховує в собі багаті жили золота й срібла, а кожний бажаючий знайти дорогоцінні поклади мусить копати землю, так і Святе Письмо містить скарби Істини, що відкриваються лише старанним, скромним людям, які шукають їх з молитвою. Бог передбачив, щоб Біблія стала підручником для всього людства — в дитинстві, молодості й похилому віці, щоб люди досліджували її протягом усього свого життя. Бог дав Своє Слово людям, щоб розповісти про Себе. Кожна істина, що була заново засвоєна, більш глибоко розкриває характер її автора. Дослідження Писань — божественний засіб, покликаний ще тісніше з’єднати людину з її Творцем і дати більш повне розуміння Його волі. Біблія — це посередник у спілкуванні між Богом і людиною. {ВБ 62.3}

Як рослина закорінюється в ґрунті, так і нам слід глибоко закорінюватися у Христі. Як рослина одержує сонячне світло, росу й дощ, так і ми повинні відкривати свої серця Святому Духові. Робота має здійснюватися «не силою й не міццю, але тільки Моїм Духом, говорить Господь Саваот» (Зах.4:6). Якщо ми постійно зосереджуємо наш розум на Христі, Він прийде до нас, «немов дощ, немов дощ весняний, що напоює землю» (Осії 6:3). Як Сонце Праведності, Він зійде для нас «та лікування в променях Його» (Мал.4:2). Ми «розцвітемо, неначе лілея». У нашому житті виконаються слова: «…збіжжя оживлять вони й зацвітуть, немов той виноград» (Осії 14:6, 8). Постійно покладаючись на Христа як нашого особистого Спасителя, ми у всьому будемо досягати зросту Того, Хто є Голова. {НУХ 37.1}