---
title:  Застосовуючи Боже слово
date:   12/08/2020
---

Хтось нарахував у Божому Слові понад три тисячі обітниць. Кожна з них походить із серця люблячого Бога, Котрий «силою, яка діє в нас, може зробити значно більше всього, що ми просимо або думаємо» (Ефес. 3:20). Обітниці Господа – це Його зобов’язання щодо кожного з нас, які Він бере на Себе. Коли ми з вірою просимо виконання обітниць та навчаємо цього інших, благословення Неба зливаються на наше життя. Апостол Павло пише про цю Божественну реальність: «Той, Хто Свого Сина не пощадив, а видав Його за нас усіх, то хіба разом з Ним не подарує нам і всього?» (Римл. 8:32). Апостол Петро пояснює цю обітницю, заявляючи: «Усе те, що потрібне для життя і побожності, подарувала нам Його Божа сила» (2 Петра 1:3). Завдяки Своїй смерті на хресті та перемозі над сатаною, над началами, владами й силами пекла, Христос забезпечив нас усім необхідним для побожного духовного життя. Він також обіцяє забезпечити наші основні фізичні потреби.

`Порівняйте 1 Івана 1:7-9 та Филип. 4:13, 19. Хоч наведені обітниці зовсім різні, що вони повідомляють про Божий характер? Як ці обітниці вплинули на ваше життя?`

Кожна з прочитаних вище обітниць говорить про щось своє, проте вони відкривають нам практично один і той самий образ Бога. Вони змальовують Бога любові та прощення, безмежної сили й ніжної турботи. Обітниці дарують нам упевненість у тому, що Бог дбайливо піклується про нас.

`Прочитайте Євр. 3:19; 4:1-3; Матв. 13:58. Що ці тексти говорять нам про необхідність віри?`

У Біблії так багато чудових Божих обітниць, і коли ми вірою претендуємо на них та довіряємо їм, оскільки Христос пообіцяв, благословення цих обітниць стають нашими. Нестача віри в здатність Бога зробити те, що Він пообіцяв у Своєму Слові, обмежує виконання Божих обітниць у нашому житті. Моліться, щоб цього тижня Бог привів вас до того, хто потребує обнадійливих обітниць Божого Слова.

#### Додаткове читання: Вибрані цитати Эллен Уайт

"Святе Письмо має прийматися не тільки як писане, а й сказане Слово Боже до нас. {СЗ 77.2}

Це стосується усіх обітниць Божого Слова. Через них Господь промовляє до кожного з нас особисто настільки прямо, ніби ми чуємо Його голос. Саме через ці обітниці Христос передає нам Свої благодать і силу. Вони є листям з дерева «для оздоровлення народів» (Об’явл.22:2). Прийняті й засвоєні, вони стають силою характеру, натхненням та підтримкою життя. Ніщо інше не володіє такою цілющою силою. Ніщо інше не може наділити мужністю й вірою, котрі дають життєво необхідну енергію всьому єству. {СЗ 77.3}

"Хто присвятив своє життя Богові й служінню ближнім, з’єднаний з Тим, у розпорядженні Котрого перебувають усі засоби і можливості світу. Його життя зв’язане з життям Божим золотим ланцюгом незмінних обітниць. Господь не залишить його в годину злиднів і горя. «А мій Бог нехай сповнить всяку потребу вашу за Своїм багатством у Славі, у Христі Ісусі» (Фил.4:19). Хто виявляв милість, той в годину лиха знайде захист у милостивого і співчутливого Спасителя та буде прийнятий Ним до вічних осель. {НПЩЖ 23.3}