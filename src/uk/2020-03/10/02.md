---
title:  Малі групи – задум Бога
date:   30/08/2020
---

`Прочитайте Бут. 1:1, 2, 26; Євр. 1:1, 2; Ефес. 3:8, 9. Що ці тексти відкривають нам про єдність Божества?`

Отець, Син і Святий Дух разом брали участь у творінні. Кожна Божественна Особа виконувала певні функції, але Вони діяли в неподільному союзі й тісній співпраці. Отець був головним Дизайнером, великим Архітектором. Він здійснював Свої плани через Ісуса як активного Посередника, Котрий виконував волю Отця спільно із силою Святого Духа. Таке потужне надприродне діяння незбагненне для нашого розуму. Ми тільки можемо усвідомити (і досить ясно) реальність створеного Всесвіту і те, що Творець усього сущого – Бог (див. Римл. 1:18-20).

Три Особи Божества співпрацювали не тільки в створенні нашого світу й людського роду, а й у його викупленні. Отець, Син і Святий Дух спільно працювали заради спасіння людини навіть ще до її гріхопадіння. «План спасіння розроблявся на нарадах Безмежного ще від вічності» (Е. Уайт. Основи християнської освіти. С. 186).

`Порівняйте Івана 10:17, 18 з Римл. 8:11 та 1 Кор. 15:15. Як смерть і воскресіння Христа демонструють єдність Отця, Сина і Святого Духа в Плані спасіння?`

Створюючи людину на Свій образ і подобу, Господь наділив її потребою і здатністю спілкуватися та співпрацювати з іншими. Одним із кращих місць, де ця потреба знаходить своє задоволення, а здатність – застосування, є мала група.

Малі групи можуть мати кілька цілей (ми говоритимемо про них протягом тижня), але головна – навернення людей до Ісуса Христа. Це означає, що, працюючи в малих групах, ми можемо допомогти не тільки собі, а й іншим. А це дуже актуально, адже для Бога немає нічого важливішого, ніж спасти якомога більше людей (1 Тим. 2:4; 2 Петра 3:9).

`Подумайте про таємницю єдності нашого Бога. Для нас вона незбагненна, однак ми свято віримо в цю істину. Чому християни мають дотримуватися цього важливого принципу єдності особливо в питаннях віри?`

#### Додаткове читання: Вибрані цитати Эллен Уайт

Дух Святий — це найбільший з усіх дарів, які Він міг просити в Отця для духовного піднесення Свого народу. Дух мав діяти як відновлювальна Сила, і без Нього жертва Христа була б даремною. Сила зла утверджувалася протягом століть, а покірність людей сатанинській неволі гідна подиву Опиратися гріхові і перемагати його можна було лише завдяки могутньому впливові Третьої Особи Божества — Духа Святого, Котрий виявляє Себе не у видозміненій енергії, а у всій повноті Божественної сили. Дух робить ефективною діяльність Спасителя світу. Дух очищає серце. Через Нього віруючий стає причетним до Божественної природи. Христос дав Свого Духа як Божественну силу для перемоги над усіма успадкованими й набутими нахилами до зла. Тим самим Він закарбував у Церкві Свій характер. {ХНС 643.1}