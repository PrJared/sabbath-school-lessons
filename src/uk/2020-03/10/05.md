---
title:  Новозавітні малі групи
date:   02/09/2020
---

Новозавітна Церква дуже швидко зростала. За кілька коротких років вона з невеликої групи віруючих зросла до десятків тисяч християн. Такому притоку віруючих і феномену швидкого зростання сприяло чимало чинників. Служіння Ісуса посіяло насіння Євангелія і підготувало безліч людей до прийняття проповідей учнів. Після вознесіння Христа Святий Дух рясно зійшов на віруючих у день П’ятидесятниці. Одним із чинників, які зробили свій внесок у швидке зростання новозавітної Церкви, була її організаційна структура, тобто малі групи. Саме вони змінили ситуацію.

`Прочитайте Дії 18:1-5; 20:1-4. Як ви вважаєте, чому Лука перерахував кілька імен близьких співробітників Павла?`

Цікаво відзначити, що Лука згадує кілька імен людей, з якими працював Павло. Для апостола кожен із них був важливий. Він знав їх особисто. Вони взаємно підтримували одне одного у своєму служінні благовістя. Хоч Лука назвав кілька імен, це підтверджує думку про важливість тісної співпраці один з одним навіть у невеликій групі.

Кожен із цих людей, безперечно, мав дари, відмінні від дарів інших співробітників. Вони походили з різних верств суспільства й культур. Їхні погляди не завжди збігалися, але кожен із них мав зробити цінний внесок у справу Христа. Різноманітність дарів, походження й досвіду християн сприяла зростанню Церкви. Кожен із них працював для місії Христа завдяки своїй підготовці, кваліфікації та особистому досвіду спілкування з Ісусом.

`Порівняйте Дії 16:11-15, 40 та Дії 12:11, 12. Куди Лідія запросила Павла відразу ж після свого навернення? Куди пішли і Павло, і Петро після звільнення з в’язниці?`

Новозавітні віруючі регулярно зустрічалися по домівках. Християнські оселі стали центрами впливу й серцем служіння малих груп.

`Чи замислювалися ви над тим, аби почати служіння малої групи у своїй оселі або приєднатися до друга, щоб організувати таке служіння в його домі? Якщо ви вже берете участь у служінні малої групи, подумайте, що можете розповісти про його переваги вашому класу Суботньої школи.`

#### Додаткове читання: Вибрані цитати Эллен Уайт

Незабаром після прибуття до Коринта Павло відшукав «одного юдея, на ім’я Акила, родом з Понту, що недавно прибув з Італії, та Прискилу». «Вони були того самого ремесла», що й він. Вигнані за наказом Клавдія щодо депортації усіх євреїв з Рима, Акила та Прискила прийшли до Коринта, де зайнялися виготовленням наметів. Розпитавши про них і довідавшись, що вони бояться Бога і прагнуть уникнути згубного впливу оточення, Павло «залишився в них і працював... Щосуботи він проводив бесіди в синагозі, переконуючи юдеїв та греків» (Дії 18:2-4). {ДА 240.3}

"Нехай групи з двох або більше людей почнуть проводити євангелізаційну роботу. Нехай вони відвідують людей, молячись із ними, співаючи, навчаючи, пояснюючи Писання та служачи хворим. Одні можуть утримувати себе, працюючи книгоношами, інші, подібно до апостола, — займатися певним ремеслом або чимось іншим. Просуваючись уперед у своїй роботі, усвідомлюючи власну безпорадність, однак покірно покладаючись на Бога, вони набувають благословенного досвіду. Господь Ісус іде попереду них, і вони знаходять прихильність та допомогу як серед бідних, так і багатих. {СЗ 104.1}

Вісники милості потрібні в усьому світі. До християнських родин звернений заклик вирушати в місцевості, які перебувають у темряві й омані, їхати на місіонерські поля до інших країн, виявляти потреби своїх ближніх і працювати для справи Господа. Якби такі родини оселилися в темних куточках Землі, де людей оточує духовний морок, і дозволили б світлу Христового життя світити через них, яка благородна робота була б зроблена! {СЗ 104.3}"

"Після багатьох вимушених затримок Павло нарешті прибув до Коринта, міста, де в минулому працював з багатьма скорботами і котре вже довгий час викликало в нього глибоку стурбованість. Він побачив, що чимало віруючих продовжують виявляти до нього любов як до того, хто першим приніс їм світло Євангелія. Привітавши цих учнів і побачивши докази їхньої вірності й запалу, він сповнився радістю, що його праця в Коринті не була даремною. {ДА 256.1}

Коринтські віруючі, котрі колись були схильні забувати про своє високе покликання у Христі, розвинули міцний християнський характер. Їхні слова і вчинки свідчили про перетворювальну силу Божої благодаті; вони стали силою на добро в цьому центрі язичества і забобонів. У товаристві своїх улюблених друзів і цих вірних учнів змучений і стурбований дух апостола знайшов заспокоєння. {ДА 256.2}"

«А в суботу, — продовжує Лука, — вийшли за браму до річки, де за звичаєм було місце молитви, і посідавши, говорили до жінок, що зібралися. І слухала одна жінка, на ім’я Лідія, продавщиця кармазину з міста Тіятир, що шанувала Бога. Господь відкрив їй серце». Лідія з радістю прийняла істину. Вона та її домашні навернулися й охрестилися. Вона просила апостолів залишитися в її домі. {ДА 145.3}