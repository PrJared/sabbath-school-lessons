---
title:  Організовані для служіння
date:   01/09/2020
---

`Прочитайте 1 Кор. 12:12-25. Чому функціонування людського тіла – найкраща ілюстрація гармонійної співпраці Церкви?`

Павло не тільки розкриває важливість духовних дарів у житті Церкви, але також пропонує модель їхнього організованого використання. Окремі дари, які належать Церкві як тілу Христовому, апостол порівнює з окремими членами людського тіла.

Вивчення анатомії і фізіології показує, що органи тіла складають різні взаємопов’язані системи. Наприклад, травна, серцево-судинна, дихальна, опорно-рухова системи – це лише деякі зі складних систем організму. Наші тіла – не набір окремих органів, котрі працюють незалежно один від одного. В дійсності вони не можуть функціонувати самостійно. Кожна функція організму забезпечується тісно пов’язаною системою, яка працює для досягнення спільної мети.

Використання духовних дарів можна порівняти з роботою різних органів тіла. Дари функціонують повноцінно тоді, коли організовані в системи, тобто групи. Ми можемо легко розчаруватися, працюючи поодинці, натомість, будучи частиною невеликої групи людей з одними інтересами й цілями, виявляємо, що можемо набагато краще зосередити наші зусилля та значно примножити їх. Малі групи забезпечують найкраще середовище для застосування наших духовних дарів і можуть стати серцем місіонерського служіння місцевої громади.

Еллен Уайт пише про цінність малих груп: «Створення малих груп як основи християнських зусиль було представлено мені Тим, Хто не може помилятися. Якщо в громаді багато людей, нехай вони розділяться на малі групи, щоб працювати не тільки для членів Церкви, а й для невіруючих. Якщо в будь-якому селищі є тільки двоє або троє тих, хто знає істину, їм треба стати такою робочою групою. Нехай вони зберігають непорушність свого союзу, згуртувавшись у любові та єдності, надихаючи одне одного просуватися вперед, і нехай кожен черпає мужність і силу в допомозі інших» (Свідчення для Церкви. Т. 7. С. 21, 22).

Служіння малих груп передбачене Богом, щоб дати кожному члену Церкви можливість духовно зростати, відчувати тепло братерського спілкування та використовувати свої дані Богом дари.

`Поміркуйте про наведений вище вислів Е. Уайт. Проаналізуйте кожне речення. Як ця Божественна порада може бути реалізована у вашій церкві?`