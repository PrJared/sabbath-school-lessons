---
title:  Динаміка малих груп
date:   03/09/2020
---

Малі групи – це засіб, який Бог використовує для зростання Своєї Церкви. Вони є «безпечним пристановищем», де люди можуть розповісти про свої проблеми й обговорити взаємні інтереси. Малі групи сприяють духовному зростанню в контексті дбайливих відносин. Багато нехристиян відчуватимуть себе комфортніше спочатку на зібраннях малої групи вдома, ніж на традиційному церковному служінні.

`Прочитайте Дії 4:31; 12:12; 20:17-19, 27-32. Що було характерне для цих новозавітних груп? До яких видів діяльності вони були залучені?`

Ранні християни збиралися разом, щоб турбуватися про інших, молитися про взаємні інтереси, брати участь у теплому братерському спілкуванні, вивчати Боже Слово, готуватися до служіння, допомагати один одному в захисті від фальшивих учителів і разом проголошувати Євангеліє.

Малі групи мають великий вплив. Люди, котрі об’єднують свої дари в служінні й покладаються на силу Святого Духа в благовісті, є потужним знаряддям у руках Господа.

`Прочитайте Матв. 9:37, 38. Що Ісус сказав про жнива та яке запропонував рішення проблеми?`

Учні бачили лише слабкі можливості для просування Євангелія, однак Ісус споглядав величезний потенціал. Він поділився з віруючими доброю звісткою про те, що «жнива великі», а потім указав на проблему: «а женців мало» (Матв. 9:37). Рішення Христа полягало в тому, аби благати «Господаря жнив, щоб послав робітників на Свої жнива» (Матв. 9:38). Малі групи є відповіддю на молитву Спасителя та значно примножують число працівників для Його жнив.

У центрі уваги всіх ефективних малих груп – свідчення та служіння. Служіння малих груп швидко помре, якщо їхній інтерес спрямований всередину, а не назовні. Якщо мала група служить тільки собі, перетворившись на дискусійний клуб, вона зазнає невдачі у своєму призначенні й утратить головну причину свого існування. Малі групи існують для того, щоб вести людей до Ісуса, живити їхню віру в Ісуса й готувати їх до свідчення про Ісуса.

`Можливо, Бог закликає вас створити малу групу у вашому домі? Чому б не почати молитися про те, що Бог спонукає вас робити? Можливо, ви перебуваєте на порозі періоду вашого життя, який принесе вам найглибше духовне задоволення.`