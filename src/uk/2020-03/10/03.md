---
title:  Малі групи в писанні
date:   31/08/2020
---

Біблія містить безліч прикладів діяльності малих груп: віруючі разом моляться, навчаються, підбадьорюють один одного, разом працюють для Христа. Ці групи давали Божому народові можливість розділити обов’язки та повною мірою використовувати свої різноманітні дари. Завдяки малим групам Господь може краще використовувати кожного з нас у Його справі.

`Прочитайте Вих. 18:21-25. Яку слушну пораду, котра відіграла для Мойсея та всього ізраїльського народу важливу роль, дав тесть Мойсея Їтро? Чому цей план був життєво важливим?`

Кожна людина в ізраїльському таборі стала частиною групи з десяти осіб, очолюваної благочестивим служителем. Ці малі групи були кінцевими ланками в широко розгалуженій структурі ізраїльського суспільства, яке складалося з більших підрозділів по 50, 100 і 1000 осіб. Групи з 10 осіб були осередками для братерського спілкування, формування тісних дбайливих стосунків, вирішення проблем. Тут можна було обговорити, як попередити труднощі й підтримати духовне життя; тут разом міркували над повідомленнями про Божі плани щодо Ізраїлю та подальші дії всього суспільства.

Цікаво, що спеціалісти з питань малих груп стверджують: ідеальна кількість для групової взаємодії – від шести до дванадцяти осіб. Саме таку кількість використовували для формування своїх груп Мойсей та Ісус.

`Прочитайте Луки 6:12, 13; Матв. 10:1; Марка 3:13-15. Яку подвійну мету переслідував Ісус, обираючи учнів для участі в служінні Його малої групи?`

Метою створення малої групи Ісуса було як духовне виховання учнів, так і їхня участь у благовісті. Учнів необхідно було духовно й практично підготувати до їхньої місії у світі. У братерському спілкуванні з Господом вони могли зростати в благодаті. У їхній малій групі вони мали навчитися ефективно служити. День у день спостерігаючи, як Ісус служить потребам людей, учні пізнавали, як використовувати свої дари.

`Згадайте час, коли ви були задіяні в невеликій групі людей, котрі дбали один про одного та працювали для досягнення спільної мети. Які уроки ви почерпнули з цього досвіду, котрі допомагають вам зрозуміти цінність малих груп у контексті нашої віри?`