---
title:  Мотивовані любов’ю
date:   02/07/2020
---

Цього тижня ми зосередили увагу на пошуку відповіді на запитання: «Для чого свідчити?». Ми виявили, що, ділячись нашою вірою, отримуємо радість співпраці з Богом у Його місії для світу. Наше свідчення про Його любов дає людям більше можливостей для спасіння, оскільки вони можуть краще збагнути Його благодать та істину.

Водночас свідчення є також одним з Божих засобів для нашого духовного зростання. Нехтування бажанням ділитися звісткою про подвиг Христа і служити іншим пригнічує справжнє духовне життя.

Свідчення приводить нас до зв’язку із серцем Того, Хто бажає спасти все людство. Це відгук послуху на Його повеління. У сьогоднішньому уроці ми досліджуємо найбільшу мотивацію для свідчення.

`Прочитайте 2 Кор. 5:14, 15, 18-20. Що спонукало Павла мужньо витримувати випробування, негаразди, нестатки й труднощі заради Євангелія? Як ця сама мотивація може спонукати нас служити Христові?`

Апостол Павло був мотивований любов’ю. Дещо ми робитимемо виключно через любов, а не з жодної іншої причини. Заявляючи, що «любов Христова охоплює нас», апостол проголошує вічну істину. Слово, перекладене як «охоплює», також означає «змушує, спонукає», тобто мотивує. Любов Христа керувала діями Павла та спонукала його свідчити. З безстрашною цілеспрямованістю та прямодушністю він ділився Планом спасіння в усьому середземноморському світі.

«Нехай у серці панує любов. Мотиви дій справжнього християнина випливають саме з глибокої любові, яку він відчуває до свого Господа. Любов до Христа є тим коренем, з якого виростає безкорисливе ставлення до братів» (Е. Уайт. Християнська родина. С. 425).

Якщо ми справді розуміємо, яку безмежну жертву Христос приніс за нас, то будемо сповнені Його любов’ю і спонукувані ділитися з іншими тим, що Він звершив задля нас.

`Творець усього сущого (зірок, галактик, ангельського воїнства, інших світів, планети Земля, людини) помер за нас на хресті. Хіба можливо, щоб ця дивовижна істина не запалила в нас любові до Бога й бажання ділитися цією любов’ю?`

#### Додаткове читання: Вибрані цитати Эллен Уайт

Павло ... Він був переконаний: якби людей можна було спонукати до роздумів про надзвичайну жертву, принесену Величністю Неба, егоїзм був би вигнаний з їхніх сердець. Апостол затримується на кожній деталі, щоб ми могли хоч якоюсь мірою збагнути чудове милосердя Спасителя до грішників. Він спрямовує думки спочатку до того становища, яке посідав Христос на Небі в лоні Свого Отця; далі розкриває, як Він залишив Свою славу, добровільно прийнявши скромні умови людського життя; як узяв на Себе обов’язки раба, став слухняним аж до найганебнішої, найогиднішої, найнестерпнішої смерті — смерті на хресті. Чи можемо ми роздумувати над цим чудовим виявом Божої любові без вдячності, любові та глибокого усвідомлення того, що ми не належимо собі? {СЗ 398.2}

Одним з найсильніших доказів навернення є любов до Бога і ближнього. Коли люди приймають Ісуса як свого Викупителя, вони відчувають глибоку, щиру любов до тих, котрі також прийняли цю дорогоцінну віру. Так стояла справа з віруючими в Солуні. «Про братолюбство, — писав апостол, — нема потреби писати вам, бо ви самі Богом навчені любити один одного, адже те й робите всім братам, що перебувають у всій Македонії. Просимо вас, брати, аби ви в цьому все більше зростали і пильно дбали про те, щоб жити спокійно і робити свою справу, працювати своїми власними руками, як ми вам звеліли, щоб ви гідно поводилися перед чужими і ні в чому не мали нестатків». {ДА 180.2}