---
title:  Вірність повелінням Христа
date:   01/07/2020
---

Відданість Христу спонукає виконувати Його волю, дотримуватися Його заповідей. Результатом такого способу життя стає серце, яке б’ється в такт із Його серцем задля спасіння загиблих. Пріоритети Господа стають нашими пріоритетами.

`Прочитайте 1 Тим. 2:3, 4 і 2 Петра 3:9. Що ці тексти повідомляють нам про серце Бога? Які Його пріоритети?`

Бог щиро й палко бажає спасіння людей. Для Нього немає нічого важливішого. Він хоче, щоб усі були спасенні та «прийшли до пізнання істини» (1 Тим. 2:4), «бо не хоче, щоб хто загинув, але щоб усі навернулися до каяття» (2 Петра 3:9, переклад І. Огієнка). Коментуючи цей уривок, «Біблійний коментар АСД» зазначає, що використане тут грецьке дієслово «бýломай» означає схильність розуму, яку можна висловити словами хотіти чи бажати. Далі в коментарі міститься проникливе зауваження щодо маленького слова «але» (грец. аллá). Тут воно використане для того, «щоб підкреслити контраст між неправильним розумінням характеру Бога: Він нібито може бажати загибелі деяких людей, і такою істиною: Він хоче, щоб усі були спасенні» (Біблійний коментар АСД. Т. 7. С. 615). Кожному з нас як свідкам Його любові, благодаті й істини Христос дав повеління брати участь у Його місії, бо Він бажає, аби все людство було спасенне.

`Прочитайте текст Дії 13:47 та порівняйте його з Ісаї 49:6. До Кого найперше були звернені ці слова? Як використовує їх апостол Павло?`

Деякі пророцтва Біблії мають більше, ніж одне виконання. Тут апостол Павло бере пророцтво, яке спочатку стосувалося Ізраїлю, потім – Месії (див. Ісаї 41:8; Ісаї 49:6 і Луки 2:32), і застосовує його до новозавітної Церкви. Для Церкви ігнорувати або применшувати повеління Христа означає не виконати своєї пророчої місії у світі, тобто не досягнути цілі свого існування.

`Які небезпеки загрожують як Церкві загалом, так і місцевій громаді зокрема, якщо вона стає настільки зосередженою на внутрішніх питаннях, що забуває про своє призначення?`

#### Додаткове читання: Вибрані цитати Эллен Уайт

Ісус запропонував усьому світові зрозуміле пізнання Його божественної місії і служіння. Він прийшов розкрити характер Отця; вивчаючи життя, слова і вчинки Ісуса Христа, отримуємо всебічну допомогу у вихованні покори Богові. Коли ж ми наслідуємо приклад, який Він лишив нам, то стаємо живим листом, який пізнають і читають усі люди (2Кор.3:2). Ми відкриваємо світові Ісуса Христа своїм характером. Христос не лише дав чіткі правила, що визначають, як можна стати покірними дітьми, але Він показав нам життям і характером, як втілювати те, що правильно і приємно для Бога; тому, якщо не робимо того, що очікує від нас Бог, нам немає виправдання. {ЗІХ 157.4}

Кожний, віруючий в Христа як особистого Спасителя, відповідальний перед Богом за те, щоб бути чистим, святим, духовним працівником, котрий шукає і рятує загублених: великих і малих, багатих і бідних, вільних і рабів. Найвеличніше служіння на Землі — шукати і спасати загублених, котрих Христос купив безмежно дорогою ціною — Своєю кров’ю. Кожен повинен здійснювати активне служіння... Якщо вівці не будуть знайдені, вони не повернуться назад до отари. {ЗІХ 346.4}