---
title:  Надаючи можливості для спасіння
date:   28/06/2020
---

Бог щодня всюди дає можливості людям пізнавати Його. Він впливає на їхні серця за допомогою Свого Святого Духа, відкриває Себе в красі й складності світу природи. Неосяжність, упорядкованість і симетрія Всесвіту свідчать про безмежного Бога, Котрий володіє незбагненною мудрістю й безмірною силою. Він створює та передбачає обставини в нашому житті, щоб привернути нас до Себе.

Хоч Господь відкриває Себе через вплив Свого Духа, через красу природи й дії Провидіння, найпереконливіше об’явлення Його любові ми знаходимо в житті й служінні Ісуса Христа. Розповідаючи про Ісуса іншим людям, ми даємо їм найкращу можливість бути спасенними.

`Прочитайте Луки 19:10 та порівняйте з Якова 5:19, 20. Що Євангеліє від Луки повідомляє про мету Першого приходу Христа на Землю? Як ми співпрацюємо з Христом у Його справі спасіння загиблих?`

За словами Якова, «той, хто навернув грішника з його облудної дороги, спасе свою душу від смерті» (Якова 5:20). Послання до римлян розвиває цю думку. У Римл. 1, 2 апостол Павло наголошує: і язичники, які бачили Боже об’явлення в природі, і євреї, котрі отримали Боже пророче об’явлення в Писанні, – загиблі люди, якщо вони без Христа. У Римл. 3-5 апостол проголошує, що спасіння можна отримати тільки благодаттю через віру. Далі в Римл. 6-8 він пояснює: благодать, яка оправдує кожного віруючого, є також освячувальною благодаттю. А в Римл. 10 Павло стверджує: «Бо кожний, хто тільки прикличе Господнє Ім’я, буде спасенний» (Римл. 10:13), а потім зазначає, що ніхто не може прикликати це Ім’я, якщо не повірив, не може повірити, якщо не чув, і не може почути, якщо хтось не розповість йому (див. Римл. 10:14, 15). Ми є Божими ланками в Плані спасіння, щоб досягати загиблих людей славою Євангелія.

`Ми свідчимо для того, щоб дати людям єдиний найкращий шанс на спасіння. Яка наша роль у Божому Плані спасіння людства? Подумайте: скільки людей почуло Добру вістку з ваших уст?`

#### Додаткове читання: Вибрані цитати Эллен Уайт

Він ставився з повагою навіть до тих, які впали найнижче. Христові завжди було боляче стикатися з ворожнечею й моральною нечистотою, проте жодного разу жодним словом Він не обмовився про те, що Його чутлива душа була вражена або щось образило Його витончений смак. Якими б лихими не були звички, якою б великою не була упередженість, якими б сильними не були людські пристрасті, Він сприймав усе із жалістю й ніжністю. Стаючи спільниками Його Духа, ми вважатимемо всіх людей братами, котрі зазнають подібних спокус і випробувань, часто падають, силкуючись знову підвестися, борються з розчаруваннями і труднощами та палко бажають співчуття й допомоги. Тоді ми будемо намагатися так ставитися до них, щоб не засмучувати і не відштовхувати їх, натомість пробуджувати надію в їхніх серцях. {СЗ 113.3}