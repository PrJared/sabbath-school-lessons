---
title:  Місіонерська історія
date:   03/07/2020
---

#### Зупинена в аеропорту

_Глен Ернфорд Чи_

«Чому ви спасенні?» – ці слова я почула, коли мій міжнародний рейс приземлився в Портленді, штат Орегон, США.

Офіцер міграційної служби США міжнародного аеропорту Портленда глянув на мій норвезький паспорт, а потім на мене.

— Яка мета вашого візиту? – запитав він.

— Я прилетіла в гості до подруги, – відповіла я.

— Назвіть її адресу.

— Я не знаю адреси, – пояснювала я. – Але вона повинна зустріти мене в аеропорту.

Офіцерові явно не сподобалася моя відповідь.

— І де ви познайомилися? – продовжив він допит.

— У коледжі, у передмісті Лондона, – відповіла я.

— Що ви там вивчали? – знову запитав офіцер.

— Богослов’я, – відповіла я.

Офіцер вдивився в моє обличчя.

— Ви віруюча? – чомусь здивувався він.

— Так.

Він знову поглянув на мій паспорт, потім знову на мене й поставив запитання, якого я не очікувала почути:

— Отже, чому ви спасенні?

Я відповіла не замислюючись:

— Тому що Ісус помер за мене.

Офіцер міграційної служби уважно подивився на мене і сказав:

— Хороша відповідь. Ви можете йти.

Я усміхнулася та увійшла на територію США. Опинившись у зоні отримання багажу, я усвідомила значимість цієї розмови й була вражена тією думкою, що в День суду нам поставлять лише одне запитання: «Чому ви спасенні?» Відповідь я знайшла в Першому посланні Івана 5:11-13, де сказано: «…свідчення це, що Бог дав нам вічне життя; і це життя – в Його Сині. Хто має Сина, той має життя; хто не має Божого Сина, той не має життя. Ось це я написав вам, [віруючим в Ім’я Божого Сина], щоб ви знали, що віруючи в Ім’я Божого Сина, маєте вічне життя».

Чому ви спасенні? З упевненістю в спасінні ви можете твердо відповісти: «Тому що Ісус помер за мене». І у відповідь ви почуєте приємні й бажані слова: «Хороша відповідь. Ви можете ввійти».

Глен Ернфорд Чи, учитель адвентистської школи Остмарка, м. Осло, Норвегія. Керувала Відділом молодіжного служіння Адвентистської церкви Беталь, членом якої є і донині. Частина приношень тринадцятої суботи буде спрямована на відкриття громадського молодіжного центру при церкві Беталь.