---
title:  Зростання через віддачу
date:   30/06/2020
---

Мертве море – безстічне солоне озеро між Ізраїлем та Йорданією. Розташоване на понад 400 м нижче рівня моря, воно вважається найнижчою ділянкою суші на планеті. Ріка Йордан, витікаючи з Галилейського моря, протікає Йорданською долиною, поки не завмирає в Мертвому морі.

Жаркий сухий клімат, з інтенсивним сонячним випромінюванням та умовами пустелі, сприяє досить швидкому випаровуванню води. Оскільки середній вміст солі й мінералів у Мертвому морі становить 31,5%, у його водах мало що виживає. Там немає риби, немає рослин; є тільки деякі мікроорганізми й бактерії на дні.

У нашому християнському житті може статися щось подібне. Якщо Божа благодать, наповнюючи наше життя, не тече до інших, ми станемо застійними і практично безжиттєвими, як Мертве море. Наше життя має бути іншим.

`Прочитайте Івана 7:37, 38 і Луки 6:38. На відміну від того, що відбувається з Мертвим морем, що очікується від віруючих, котрі отримують відсвіжувальні потоки живої води від Христа?`

«Бог міг би спасати грішників і без нашої допомоги, але щоб сформувати христоподібний характер, нам необхідно співпрацювати з Христом. Щоб увійти в Його радість – радість бачити душі, викуплені Його Жертвою, – ми повинні брати участь у Його праці задля їхнього викуплення» (Е. Уайт. Бажання віків. С. 142).

«Ті, хто бажає бути переможцем, мають зректися себе; і єдине, що допоможе їм виконати цю велику справу, – ревна зацікавленість у спасінні інших» (Е. Уайт. Основи християнської освіти. С. 207).

Ми зростаємо, коли ділимося з іншими тим, що здійснив Христос у нашому житті. З огляду на все, дароване нам у Ньому, що, як не найжалюгідніший егоїзм, заважає нам ділитися з іншими тим, що було дано нам? А якщо ми не ділимося своєю вірою, наше духовне життя стане таким же застійним, як Мертве море.

`Якими є ваші досвіди свідчення іншим людям, молитви з ними й служіння їхнім потребам? Як ці досвіди вплинули на вашу віру та життя з Господом?`

#### Додаткове читання: Вибрані цитати Эллен Уайт

"Ісус говорить: «Вода, що Я йому дам, стане в нім джерелом тієї води, що тече в життя вічне» (Йоан.4:14). Коли Дух Святий відкриває правду, ви матимете найбагатші досвіди; у вас з’явиться нездоланне бажання розповісти іншим про цю зрозумілу тепер і втішаючу правду. Спілкуючись з людьми, ви в новому світлі розповісте їм про служіння та характер Христа, знову й знову відчуєте любов і милість Спасителя, будете розповідати про неї тим, котрі вже відповіли Йому взаємною любов’ю, як і тим, які ще не полюбили Його. {НПЩЖ 20.3}

«Давайте — і дадуть вам» (Луки 6:38), бо Слово Боже — це «джерело садів, криниця живої води, та тієї, що плине з Лівану» (П.Пісн.4:15). Серце, що хоч раз скуштувало любов Христову, прагнутиме її знову й знову; віддаючи любов іншим, ви будете рясно та щедро отримувати її. Кожен раз, коли Бог відкриває Себе, душа здатна більше пізнавати і любити. Вона благає у Бога все більших благословень, а Дух запевняє, що Він дасть їх «набагато більше» (Римл.5:9-10). Бо наш Бог може зробити «значно більше над усе, чого просимо або думаємо» (Ефес.3:20). {НПЩЖ 20.4}"

"Усюди, де в підданих Царства Божого присутнє життя, там буде розвиток і ріст. Там відбувається постійний взаємний обмін: придбання й віддача, отримання й повернення Господу того, що належить Йому. Бог співпрацює з кожним справжнім віруючим, і одержувані ним світло та благословення він знову віддає в роботі, яку виконує. Коли віруючий віддає отримане, його здатність отримувати зростає. Передаючи небесні дари, він звільняє місце для свіжих потоків благодаті й Істини, які виливається в душу із живого джерела. Він стає володарем більшого світла, більшого пізнання і благословення. У такому служінні, дорученому кожному членові Церкви, полягає життя і зростання Церкви. {ЦДБ 302.4}

Людина, життя котрої полягає в постійному отримуванні і ніколи у віддачі, незабаром втратить благословення. Якщо Істина не тече постійно від нього до інших, він втрачає здатність отримувати. Ми повинні ділитися небесними благами, якщо хочемо мати свіжі благословення... Якщо люди стануть каналами, через які Божі благословення потечуть до інших, Господь збереже такі канали наповненими. {ЦДБ 302.5}"