---
title:  Приносити радість Ісусові
date:   29/06/2020
---

Чи запитували вас коли-небудь: «Як пройшов ваш сьогоднішній день? Чи все у вас гаразд?» А якби ви поставили ці запитання Богові? «Господи, як пройшов Твій сьогоднішній день?» Яку відповідь ви отримали б? Можливо, почули б таке: «Мій день був надзвичайно важким. Сльози наповнили Мої очі, коли Я дивився на тисячі таборів біженців, переповнених замерзлими, голодними, заплаканими дітьми. Я ходив вулицями багатолюдних міст світу й плакав із безпритульними та жебраками. Моє серце розривається, бо бачу жінок, котрі страждають від насильства, та заляканих дітей, проданих у сексуальне рабство. Я був свідком спричинених війною спустошень, руйнівних наслідків стихійних лих і страждань від виснажливих смертельних хвороб». Можливо, ви продовжили б розмову: «Однак, Боже, чи є те, що робить тебе щасливим? Що приносить радість Твоєму серцю? Що може спонукати Тебе співати?»

`Прочитайте Луки 15:6, 7, 9, 10, 22-24, 32. Чим завершуються наведені історії і що їхні закінчення говорять вам про Бога?`

Усі Небеса радіють, коли загублені знайдені. У світі, переповненому хворобами, нещастями та смертю, ми можемо приносити радість Божому серцю, проголошуючи людям Добру вістку про спасіння. Одним із найбільших спонукань ділитися любов’ю Христа є усвідомлення того, що свідчення приносить радість Божому серцю. Щоразу, коли ми відкриваємо іншим Його любов, усі Небеса співають.

`Прочитайте Соф. 3:17. Як реагує наш Господь, коли ми приймаємо Його спасенну благодать?`

`Уявіть собі таку ситуацію. Завдяки вашому свідченню якась людина (чоловік, жінка, хлопчик чи дівчинка) приймає Ісуса як свого особистого Спасителя. Ісус радіє. Усе Небо наповнюється величною піснею, і наш могутній Спаситель співає, радіючи цій людині. Що може бути більш дорогоцінним, більш надихаючим, ніж усвідомлення, що ваше свідчення приносить радість Божому серцю у світі смутку?`

#### Додаткове читання: Вибрані цитати Эллен Уайт

"Дев’яносто дев’ять залишено в пустелі, й всі сили кинуто на пошук однієї, що заблукала. Коли пастир знаходить загублену вівцю, він кладе її на свої плечі й з радістю повертається додому. Він не нарікає і не докоряє вівцю за те, що вона завдала йому так багато клопотів; навпаки, відчуває радість, несучи дорогу істоту. {ЗІХ 194.2}

Проте радість має бути ще більшою. Необхідно запросити друзів і сусідів, аби розділили щастя пастуха: «Бо знайшов я мою загублену овечку». Знахідка стала причиною великої радості, й ніхто не згадав проте, що вівця заблукала, оскільки радість знахідки переважила гіркоту втрати, всі клопоти, хвилювання, небезпеки, пов’язані з пошуком загубленої вівці та поверненням її до безпечного сховища. «Кажу вам, що так само на небесах буде більше радості за одного грішника, який покаявся, ніж за дев’яносто дев’ять праведників, які не потребують покаяння» (Лука 15:7) {ЗІХ 194.3}"

Монета хоч і лежить серед пилу й сміття, залишається сріблом. Її власниця шукає її, бо вона має певну цінність. Так і кожна душа, хоч і зіпсована гріхом, в очах Божих вважається дорогоцінністю. Як монета несе на собі зображення й напис пануючої влади, так і людина від її створення несе образ та напис Бога. Сліди цього напису, хоч тепер пошкоджені і затьмарені впливом гріха, залишаються на кожній душі. Бог бажає повернути цю душу та відтворити в ній Свій образ у праведності і святості. У притчі жінка ретельно шукає свою загублену монету. Вона запалює світильник і замітає хату. Вона пересуває все, що може заважати пошукам. Хоч загубилася лише одна драхма, жінка не припиняє своїх зусиль, доки не знайде її. Так і в сім’ї, якщо один член загубився для Бога, слід використати всі засоби для його повернення. {НУХ 129.3}