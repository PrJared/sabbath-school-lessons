---
title:  'Útok na svatyni'
date:  25/02/2020
---

> <p></p>
> 10Vzmohl se tak, že sahal až k nebeskému zástupu, srazil na zem část toho zástupu, totiž hvězd, a rozšlapal je. 11Vypjal se až k veliteli toho zástupu, zrušil každodenní oběť a rozvrátil příbytek jeho svatyně. 12Zástup byl sveden ke vzpouře proti každodenní oběti. Pravdu srazil na zem a dařilo se mu, co činil. (Da 8,10–12)

**Osobní studium**

`Jak je v úvodních verších popsáno chování malého rohu? Co bylo podle tebe jeho motivací a jak se mu v jeho snaze dařilo?`

Ve verši Da 8,10 vidíme, že malý roh na duchovní úrovni napodobuje úsilí stavitelů věže v Babylóně (Gn 11,4). Slova „zástupy“ a „hvězdy“ jsou ve Starém zákoně často použita k označení Božího lidu. Izraelité jsou označeni také jako Hospodinovy zástupy (Ex 12,41). Daniel připodobňuje věrný Boží lid ke hvězdám (Da 12,3). Činnost malému rohu není tedy namířena proti andělům a nepadlým bytostem, ale jde o pronásledování Božího lidu, který má v nebesích svou vlast („máme občanství v nebesích“; Fp 3,20). Toto proroctví naplňuje papežský Řím, který po staletí pronásledoval věrný Boží lid.

Verš 11 hovoří o „veliteli“, který se na jiných místech knihy Daniel nazývá také „pomazaný vévoda“ (Da 9,25); „ochránce Míkael“ (Da 10,21; 12,1). Taková označení se nemohou vztahovat na nikoho jiného než na Krista. Ježíš Kristus je knížetem výše zmíněných „zástupů“ a naším Veleknězem v nebesích. Náboženský systém, který představuje papežství, se pokouší zatemnit a nahradit kněžskou roli Ježíše Krista.

V Da 8,11 se také mluví o „každodenní“ (ČEP) nebo jinak přeloženo „soustavné“ (ČSP) oběti, která připomíná to, co se odehrávalo v pozemské svatyni, včetně různých součástí služby ve svatyni, mezi které patřily i oběti a služba smíření. Prostřednictvím těchto úkonů hříšníci získávali ujištění o odpuštění a problém hříchu se dále řešil ve svatyni. Pozemský obětní systém odkazoval na Kristovu službu smíření v nebeské svatyni. Jak předpovídá proroctví, papežství nahradilo (nebo se alespoň pokoušelo nahradit) Kristovu službu smíření službou kněží. Prostřednictvím této falešné bohoslužby malý roh odstranil Kristovu službu smíření a symbolicky „rozvrátil“ Kristovu svatyni.

„Pravdu srazil na zem a dařilo se mu, co činil.“ (Da 8,12) Ježíš o sobě mluví jako o „pravdě“ (J 14,6) a poukazuje na slovo Boží jako na „pravdu“ (J 17,17). V protikladu k tomu papežství zakazovalo překládání a rozšiřování Bible mezi prosté lidi, mělo monopol na výklad Písma a tradici postavilo na jednu úroveň s Božím slovem. Ve skutečnosti však používá tradici jako svrchované pravidlo víry a pokládá ji prakticky za důležitější než Písmo.

**Aplikace**

`Proč je poznání biblické pravdy tak důležité? Jak souvisejí správné „informace“ s osobním duchovním životem? V čem spočívá hlavní rozdíl mezi pravdou Písma a lidskou tradicí?`