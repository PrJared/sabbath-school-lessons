---
title:  'Očištění svatyně'
date:  26/02/2020
---

> <p></p>
> Řekl mi: „Až po dvou tisících a třech stech večerech a jitrech dojde svatyně spravedlnosti.“ (Da 8,14; ČEP)

> <p></p>
> A řekl mi: „Až do večera i jitra dvoutisícího třístého, a napravena bude svatyně.“ (Da 8,14; ČSP)

**Osobní studium**

`Pokus se vlastními slovy vyjádřit, o čem se v úvodním verši mluví. Jak tomuto textu rozumíš?`

Po zničujícím útoku malého rohu zaznívá zpráva, že svatyně bude očištěna, napravena, dojde spravedlnosti. Abychom správně pochopili toto poselství, musíme si uvědomit, že tato událost, zmíněná ve verši Da 8,14, odpovídá scéně soudu popsané v textu Da 7,9–14. A jelikož tento soud se odehrává v nebesích, i svatyně se musí nacházet v nebesích. A zatímco Da 7 popisuje Boží zásah a vztah k lidským záležitostem z právního pohledu, Da 8 popisuje stejné události z pohledu svatyně.

Pozemská svatyně byla vytvořena podle vzoru nebeské svatyně a měla zobrazovat základní principy plánu spasení. Každý den hříšníci přinášeli své oběti do svatyně a přijímali odpuštění vyznaných hříchů. Jejich hříchy byly v určitém smyslu přeneseny do svatyně. Důsledkem toho bylo, že svatyně byla znečištěná, „infikovaná“ hříchem. Proto byl nutný pravidelný proces očišťování, kterým se měla svatyně zbavit přenesených hříchů. Tento úkon se nazýval den smíření a odehrával se jednou za rok (Lv 16).

Proč by měla být „očištěna“ nebo „napravena“ nebeská svatyně? Analogicky můžeme říci, že vyznané hříchy těch, co přijali Ježíše, byly „přeneseny“ do nebeské svatyně, podobně jako byly hříchy kajících hříšníků přeneseny do pozemské svatyně. Během dne smíření bylo zabito mnoho zvířat, která symbolizovala budoucí Ježíšovu smrt. To byl způsob, jak mohl hříšník obstát v den smíření.

A podobně, jak se tento proces odehrával během pozemského dne smíření, kdy byla očištěna svatyně, se měl uskutečnit v nebeské svatyni mnohem důležitější proces, protože jedině Kristova krev nás může očistit v den soudu. Očištění svatyně popsané ve verši Da 8,14 je nebeskou obdobou pozemské služby ve svatyni, jejímž základním poselstvím je: jako hříšníci potřebujeme krev Mesiáše, aby nám mohly být odpuštěny hříchy a mohli jsme obstát v den soudu.

**Aplikace**

`Přečti si text Žd 9,23–28. Jak tyto verše popisují spasení, které máme v Ježíši prostřednictvím jeho oběti za nás?`