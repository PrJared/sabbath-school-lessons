---
title:  'Beran a kozel'
date:  23/02/2020
---

> <p></p>
> 3Pozvedl jsem oči a spatřil jsem, hle, jeden beran stál před řekou a měl dva rohy. Ty rohy byly veliké, jeden však byl větší než druhý; větší vyrostl jako poslední. 4Viděl jsem berana trkat směrem k moři, na sever a na jih. Žádné zvíře před ním neobstálo a nikdo nic nevyprostil z jeho moci. Dělal, co se mu zlíbilo, a vzmohl se. 5Pozoroval jsem, a hle, ze západu přicházel kozel na celou zemi, ale země se nedotýkal. Ten kozel měl mezi očima nápadný roh. 6Přišel až k dvourohému beranovi, kterého jsem viděl stát nad řekou. Přiběhl k němu silně rozzuřen. 7Viděl jsem, že dostihl berana, rozlíceně do něho vrazil a zlomil mu oba rohy a beran neměl sílu mu odolat. Kozel ho povalil na zem a rozšlapal a nebyl nikdo, kdo by berana vyprostil z jeho moci. (Da 8,3–7)

**Osobní studium**

`Přečti si osmou kapitolu knihy Daniel. Jak rozumíš tomuto vidění a v čem vidíš podobnost s Da 2 a 7?`

Podobně jako v druhé a sedmé kapitole, i osmá kapitola přináší vidění o vzestupu a pádu království. Da 8 však používá odlišnou symboliku, která přímo souvisí s Boží svatyní. Objevují se zde symboly berana a kozla, které jsou úzce propojeny s obřady dne smíření, který pro starověký Izrael představoval čas soudu. Berani a kozli byli součástí obětní služby ve svatyni, ale jen během dne smíření současně. Jestliže se v Da 8 objevují právě tato dvě zvířata, vyvolávají představu dne smíření, na který se kapitola zaměřuje.

Daniel ve vidění sledoval berana, který trkal svými rohy na tři světové strany – k moři, na sever a na jih. Agresivní pohyb do tří stran naznačuje rozpínání této mocnosti: „Žádné zvíře před ním neobstálo a nikdo nic nevyprostil z jeho moci. Dělal, co se mu zlíbilo, a vzmohl se.“ (Da 8,4) Jak vysvětluje anděl, beran se dvěma rohy představuje Médo-Perskou říši (Da 8,20) a světové strany mohou odkazovat na tři říše, které si tato světová mocnost podmanila.

Pak se na scéně zjevuje kozel s velkým rohem, který podle vyjádření samotného biblického textu představuje Řecko pod vedením Alexandra Velikého (Da 8,21). Skutečnost, že kozel přicházel „na celou zemi, ale země se nedotýkal“ (Da 8,5), naznačuje jeho rychlý pohyb. Tato symbolika je v souladu s rychlým postupem Alexandra a jeho vojsk při dobývání nových území. Da 7 představuje Řecko symbolem okřídleného levharta. Proroctví také ukazuje, že když „byl [kozel] na vrcholu moci, zlomil se ten velký roh a místo něho vyrostly čtyři nápadné rohy“ (Da 8,8), které se rozrostly do čtyř světových stran. Toto proroctví se naplnilo po smrti Alexandra, když bylo jeho království rozděleno mezi jeho čtyři generály.

**Aplikace**

`Symbolické obrazy osmé kapitoly popisují dějiny jako dlouhodobý boj, a to především v duchovní oblasti (proto jsou použity obrazy z bohoslužebného systému). Jak tento „duchovní boj“ vnímáš a prožíváš ve svém osobním životě?`