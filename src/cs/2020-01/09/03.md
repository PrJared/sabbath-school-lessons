---
title:  'Růst malého rohu'
date:  24/02/2020
---

> <p></p>
> 8Kozel se nadmíru vyvýšil. Ale když zesílil, jeho veliký roh se zlomil a místo něho vyrostly viditelné čtyři, a to na čtyři strany světa. 9Pak z jedné z nich vyrazil jakýsi nepatrný roh, ale neobyčejně vzrostl k jihu i k východu i k Ozdobě. 10Vzrostl až k vojsku nebes a shodil na zem některé z toho vojska i některé z hvězd a pošlapal je. 11Ba až k veliteli toho vojska se vyvýšil a od něho odebral soustavnou bohoslužbu a povrženo bylo sídlo jeho svatyně, 12kdežto nad tou soustavnou bohoslužbou bylo věrolomně dáno vojsko, a byť pravdu povrhlo na zem, úspěšně se prosadilo. (Da 8,8–12; ČSP)

**Osobní studium**

`Pozorně uvažuj o úvodních verších. Kterým směrem se pohybuje malý roh? Proč je to důležité pro pochopení významu proroctví?`

Po popsání čtyř rohů, které se rozrostly do všech směrů, pokračuje biblický text konstatováním, že z jednoho z nich povstal malý roh. Otázkou je, zda tento roh povstává z jednoho ze čtyř rohů představujících čtyři Alexandrovy generály (ČEP) nebo z jedné ze čtyř světových stran (ČSP). Gramatická struktura textu v původním jazyce naznačuje, že tento roh vyrůstá z jednoho ze čtyř nebeských větrů, tedy z jedné ze čtyř světových stran. A protože nová mocnost povstává po Řecku, představuje tento roh Řím – nejprve pohanský a později papežský. „Malý roh představuje Řím v obou jeho fázích – pohanské i papežské. Daniel viděl nejprve Řím pohanský, kdy reprezentován císaři bojoval proti židovskému národu a ranému křesťanství, a pak v jeho papežské fázi, která pokračuje až do našich dnů a dále do budoucna.“ (4BC 841)

Podle biblického textu se malý roh pohyboval nejprve horizontálně a „neobyčejně vzrostl k jihu i k východu i k Ozdobě“, tedy k Palestině (Da 8,9; ČSP). Tyto tři směry odpovídají třem největším oblastem, které se dostaly pod nadvládu Říma.

Když se malý roh stává hlavní postavou vidění, detailní pozornost se soustřeďuje na jeho vertikální rozmach. V této souvislosti je třeba poznamenat, že malý roh z Da 8 má velmi podobné charakteristiky jako malý roh z Da 7: (1) Oba rohy jsou ze začátku malé (Da 7,8 a Da 8,8). (2) Oba rohy rostou a stanou se velkými a mohutnými (Da 7,20 a Da 8,9). (3) Oba rohy se chovají zle a pronásledují (Da 7,21.25 a Da 8,10.24). (4) Oba malé rohy se rouhají a vyvyšují sama sebe (Da 7,8.20.25 a Da 8,10.11.25). (5) Oba útočí na Boží lid (Da 7,25 a Da 8,24). (6) Oba dělají něco, co je vymezeno prorockým časem (Da 7,25 a Da 8,13.14). (7) Oba malé rohy rostou až do doby konce (Da 7,25.26 a Da 8,17.19). (8) Oba malé rohy jsou zničeny nadpřirozeným zásahem (Da 7,11.26 a Da 8,25). Protože malý roh z Da 7 představuje papežství, i růst malého rohu směrem vzhůru v Da 8 musí představovat tu samou mocnost. A proto stejně jako v druhé a sedmé kapitole, je i v osmé kapitole závěrečná mocnost Řím v obou jeho fázích – pohanské i papežské.

**Aplikace**

`V čem podle tebe spočívá největší nebezpečí aktivit malého rohu? Jaký dopad mohou mít na osobní duchovní život člověka?`