---
title:  'Závěrečná zkouška'
date:  09/01/2020
---

> <p></p>
> 17A Bůh dal těm čtyřem jinochům vědění a zběhlost ve veškerém písemnictví a moudrosti. Danie­lovi dal nadto porozumět všem viděním a snům. 18Po uplynutí doby, kdy podle králova nařízení měli být předvedeni, přivedl je velitel dvořanů před Nebúkadnesara. 19Král s nimi rozmlouval a žádný mezi nimi nebyl shledán takový jako Daniel, Chananjáš, Míšael a Azarjáš. Proto stávali před králem. 20Pokud šlo o porozumění moudrosti, které od nich král vyžadoval, shledal, že desetkrát předčí všechny věštce a zaklínače, kteří byli v celém jeho království. 21A Daniel tam zůstal až do prvního roku vlády krále Kýra. (Da 1,17–21)

**Osobní studium**

`Uvažuj o úvodním textu. Co bylo klíčem k úspěchu čtyř mládenců? (Jb 38,36; Př 2,6 a Jk 1,5)`

Po třech letech strávených na „babylón­ské univerzitě“ (Da 1,5) se čtyři mladí­ci dostali před krále na závěrečný pohovor.Nebyli jen zdravější a silnější než všichni ostatní, ale převyšovali je i v poznání a moudrosti. Všichni čtyři byli přijati do služby králi. Nesmíme zapomenout, že v jejich  „poznání a moudrosti“ bylo zahrnuto i mnoho pohanských prvků. Mladíci se naučili vše, dokonce velmi dobře, a to i přesto, že určitě s mnoha věcmi nesouhlasili nebo jim nevěřili.

Nebúkadnesar se mohl domnívat, že jejich úspěch a dovednosti jsou výsledkem dobré stravy a péče v paláci a také kvalitního vzdělávání, které absolvovali. Daniel a jeho společníci však věděli – a text to jasně ukazuje –, že jejich úspěch a dobrý výkon nesouvisí s babylónským systémem. Vše pocházelo od Boha. Jedná se o působivou ukázku toho, co Bůh může vykonat pro ty, kteří mu důvěřují. Nemusíme se bát mocného vlivu médií, vlád a dalších institucí, které by mohly ohrožovat naši identitu jako Božích dětí. Věříme-li Bohu, můžeme si být jisti, že nás posílí i ve složitých situacích a ochrání nás před špatnými vlivy. Naším úkolem je dělat správná rozhodnutí – a to zejména v době, kdy okolní vlivy ohrožují naši víru.

Na základě první kapitoly knihy Daniel se o Bohu dozvídáme tyto důležité pravdy: (1) Bůh má pod kontrolou chod dějin. (2) Bůh nám dává moudrost, která nás může vést i v nepřátelském prostředí naší kultury nebo společnosti. (3) Bůh oceňuje ty, kteří mu důvěřují a řídí se jeho radami.

První kapitola končí slovy: „A Daniel tam zůstal až do prvního roku vlády krále Kýra.“ (Da 1,21) Zmínka o králi Kýrovi je důležitá. Ukazuje na náznak naděje uprostřed těžce prožívaného vyhnanství. Kýros byl Bohem vyvolen, aby vysvobodil Boží lid a umožnil mu návrat do Jeruzaléma. A přestože kapitola začíná zprávou o porážce a zajetí, končí nadějí na návrat domů. Takový je náš Bůh: i uprostřed těch nejtěžších okamžiků našeho života otevírá dveře naděje, abychom mohli vidět slávu a radost, které leží za branami bolesti a utrpení.

**Aplikace**

`Co tě nejvíce oslovuje na příběhu zaznamenaném v první kapitole knihy Daniel? Proč?`