---
title:  'Z Jeruzaléma do Babylónu'
date:  04/01/2020
---

### Texty na tento týden
Daniel 1

> <p>Základní verš</p>
> „A Bůh dal těm čtyřem jinochům vědění a zběhlost ve veškerém písemnictví a moudrosti. Danie­lovi dal nadto porozumět všem viděním a snům.“ (Da 1,17)

Bible se nezdráhá ukázat i slabosti a nedostatky padlého lidstva. Počínaje Gn 3. kapitolou Písmo opakovaně připomíná lidskou hříšnost a její smutné důsledky. Současně však můžeme pozorovat také životy a jednání lidí, kteří prokazují mimořádnou věrnost Bohu dokonce i tehdy, když musí čelit silnému tlaku, aby se jí vzdali. Velmi zřetelně můžeme příklady takové věrnosti vidět v knize Daniel.

Při studiu knihy Daniel však mějme na paměti, že skutečným hrdinou knihy je Bůh. Někdy se natolik zaměřujeme na příběhy, které zdůrazňují věrnost Daniela a jeho přátel, že můžeme zapomenout vyzvednout věrnost toho, který je vedl, žehnal jim a chránil je, když byli konfrontováni s mocí a lákadly Babylónu. Zůstat věrný – to může být velkou výzvou i v naší domovině, natož když jsme vystaveni tlaku cizí země, odlišné kultury a neznámého náboženství. Hlavní lidští hrdinové těchto příběhů však zvládli nástrahy, se kterými se setkali, protože podobně jako apoštol Pavel mohli říci „vím, komu jsem uvěřil“ (2Tm 1,12). A právě Bohu zůstali ve svých zkouškách věrní.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Buď ctižádostivý, abys v sobě vypěstoval ušlechtilé povahové vlastnosti ke cti svého Mistra. Na každém stupni růstu své povahy se máš líbit Bohu. Můžeme toho dosáhnout. Vždyť Henoch se také líbil Bohu, i když žil ve zkažené době. Henochové žijí i v naší době. {PM 167.6}

Stůj pevně jako Daniel — věrný státník — který zvítězil nad pokušením. Neměli bychom zklamat Boha, který nás tolik miloval, že dal svůj vlastní život, aby vymazal naše hříchy. Kristus prohlašuje: „Beze mne nemůžete činit nic.“ Jan 15,5. Nezapomínejme na to! I přesto, že jsme se dopustili chyb, zvítězíme, jestliže si své chyby uvědomíme a budeme je pokládat za varovné signály. Tak změníme porážku ve vítězství, zklameme nepřítele a oslavíme svého Vykupitele. {PM 167.7}"

"Bůh učí své děti každý den. V různých situacích všedního života se mají připravovat na zodpovědný úkol, který jim určil. Právě to, jak obstojí v běžných životních zkouškách, rozhoduje o jejich vítězství či porážce v nejtěžším boji. {TV 240.5}

Člověk, který si neuvědomuje svoji závislost na Bohu, podlehne pokušení. Můžeme si myslet, že stojíme pevně a nic s námi nepohne. Můžeme s jistotou tvrdit: Vím, komu jsem uvěřil, mojí vírou v Boha a jeho slovo nemůže nic otřást. Satan je však vždy připraven využít našich vrozených i získaných povahových vlastností a zatemnit nám rozum tak, abychom neviděli své chyby a potřeby. Jedině když uznáme svoji slabost a upřeme svůj zrak na Ježíše, můžeme projít životem bezpečně. {TV 240.6}"