---
title:  'Víra pod tlakem'
date:  06/01/2020
---

> <p></p>
> 3Pak rozkázal král Ašpenazovi, vrchnímu nad dvořany, aby přivedl z Izraelců, a to z královského potomstva a ze šlechty, 4jinochy bez jakékoli vady, pěkného vzhledu, zběhlé ve veškeré moudrosti, kteří si osvojili poznání, rozumějí všemu vědění a jsou schopni stávat v královském paláci a naučit se kaldejskému písemnictví a jazyku. 5Král pro ně určil každodenní příděl z královských lahůdek a z vína, které pil při svých hodech, a dal je vychovávat po tři roky. Po jejich uplynutí měli stávat před králem. 6Z Judejců byli mezi nimi Daniel, Chananjáš, Míšael a Azarjáš. (Da 1,3–6)

**Osobní studium**

`Přečti si 1. kapitolu knihy Daniel. Jakému tlaku byli v Babylónu vystaveni mladí muži jmenovaní v úvodních verších? V čem spočíval tento tlak a jak mohl ohrozit jejich životy a jejich víru?`

Po příchodu do Babylónu museli čtyři mládenci čelit velmi vážné výzvě, která se týkala jejich víry a přesvědčení. Jako mladé a perspektivní je vybrali pro speciální vzdělávání, aby mohli dobře sloužit novému králi. Starověcí panovníci často využívali nejlepší zajatce k tomu, aby jim sloužili v jejich paláci. Proto bylo velmi důležité, aby byli loajální vůči králi a jeho bohům. Cílem celého procesu převýchovy byla jakási indoktrinace, která by vedla ke změně světonázoru. Součástí tohoto procesu byla i změna jmen zajatců. Nová jména naznačovala, komu nyní patří a kdo určuje jejich osud. Přejmenováním zajatců Babylóňané vyjadřovali nadvládu nad nimi a nutili je, aby se přizpůsobili hodnotám a kultuře Babylónu. Zatímco původní jména poukazovala na Boha Izraele, nová jména vyjadřovala podřízenost cizím bohům. Kromě toho bylo určeno, aby se mladí zajatci stravovali podle babylónských zvyklostí. Jíst jídlo z králova stolu mělo ve starověku hlubokou symboliku. Znamenalo to úplnou podřízenost králi a přijetí závislosti na něm. A protože takové jídlo bylo obvykle obětováno bohům dané říše, jíst jej mělo i náboženské pozadí. Bylo znamením přijetí králových bohů a jejich uctívání.

`Daniel a jeho společníci se proto ocitli v komplikované situaci. Pokud chtěli zůstat věrni Bohu a nepodlehnout obrovskému tlaku celého babylónského systému, potřebovali opravdový zázrak. Samotné město Babylón bylo symbolem obrovského úspěchu člověka. Krása architektury babylónského chrámu, visutých zahrad a řeky Eufrat, která protékala městem, vytvářela obraz nepřekonatelné velikosti a slávy. Daniel a jeho přátelé dostali nabídku kariérního růstu a příležitost užívat si blahobyt a prosperitu celého systému. Mohli se zbavit postavení hebrejských otroků a stát se královskými úředníky. Jak se rozhodnou? Udělají kompromisy se svými hodnotami a se svým svědomím, aby mohli postupovat dál – snadnou cestou ke slávě?`

**Aplikace**

`Jak si mohli tito mladíci ospravedlnit a zdůvodnit rozhodnutí udělat kompromis se svým přesvědčením? V kterých oblastech svého života prožíváš (nebo jsi prožíval) podobné pokušení?`

#### Další čtení: Vybrané citace od Ellen Whiteové

"Bůh neovládá naši mysl bez našeho souhlasu. Každý se však může svobodně rozhodnout, jaká moc má nad ním vládnout. Nikdo neklesl tak nízko, nikdo není tak hříšný, aby nemohl najít vysvobození v Kristu. Posedlý mohl místo své prosby pronést jen satanova slova. Přesto byla nevyslovená prosba srdce vyslyšena. Žádné volání člověka v tísni, i když není dostatečně vyjádřeno slovy, nezůstane bez povšimnutí. Ti, kdo dobrovolně vstoupí do smluvního vztahu s Bohem, nejsou ponecháni napospas satanově moci nebo slabosti své přirozenosti. {ZNP 41.1}

V člověku, který vírou otevře své srdce Spasiteli, se odehraje úžasná proměna. {ZNP 41.3}"