---
title:  'Bezchybní a hezcí'
date:  08/01/2020
---

> <p></p>
> 4[Přivedl] jinochy bez jakékoli vady, pěkného vzhledu, zběhlé ve veškeré moudrosti, kteří si osvojili poznání, rozumějí všemu vědění a jsou schopni stávat v královském paláci a naučit se kaldejskému písemnictví a jazyku.

> <p></p>
> 14Opatrovník je v té věci vyslyšel a zkusil to s nimi po deset dní. 15Po uplynutí deseti dnů se ukázalo, že jejich vzhled je lepší; byli statnější než ostatní jinoši, kteří jedli královské lahůdky. 16Opatrovník tedy odnášel jejich lahůdky a víno, které měli pít, a dával jim zeleninu. 17A Bůh dal těm čtyřem jinochům vědění a zběhlost ve veškerém písemnictví a moudrosti. Danielovi dal nadto porozumět všem viděním a snům. (Da 1,4.14–17)

**Osobní studium**

Daniela a jeho společníky vybrali, aby se stali královskými služebníky, protože vyhovovali požadavkům formulovaným králem Nebú­kadnesarem (Da 1,3.4). Podle krále to měli být lidé „bez jakékoliv vady“ a „pěkného vzhledu“. Je zajímavé, že i oběti a také lidé sloužící ve svatyni měli být „bez vady“ (Lv 22,17–25; 21,16–24). Mohlo by se zdát, že se babylónský král přirovnával k nejvyššímu božstvu, nebo dokonce k Bohu Izraele do té míry, že vyžadoval od svých služebníků podobné kvality, jaké Písmo vyžaduje pro kněze a levity.

`Uvažuj o textech Ga 2,19.20; Mt 16,24–26 a 2K 4,17. Co tyto verše říkají o věrnosti uprostřed zkoušek a pokušení, kterým jsme vystaveni?`

Bůh ocenil oddanost čtyř hebrejských zajatců a na konci jejich desetidenní zkoušky vypadali zdravější a silnější než ostatní mladíci. Bůh dal svým čtyřem služebníkům „vědění a zběhlost ve veškerém písemnictví a moudrosti“ a „Danielovi dal nadto porozumět všem viděním a snům“ (Da 1,17). Tento dar sehrál později v Danielově prorocké službě významnou roli.

Tak jako Bůh ocenil věrnost svých služebníků na babylónském dvoře, i nám dává moudrost, když čelíme problémům a zkouškám v tomto světě. Ze zkušenosti Daniela a jeho přátel se můžeme naučit, že je možné zůstat čistými i ve zkažené společnosti. Zároveň se můžeme naučit, že pokud chceme sloužit Bohu, nemusíme se nutně izolovat od společnosti a jejích kulturních vlivů. Daniel a jeho společníci nejen žili ve společnosti plné zla, hříchu a modloslužby, ale právě z těchto negativních vlivů se dokázali poučit a zůstat věrní.

**Aplikace**

`Ať už žijeme kdekoliv, stojíme před výzvou zachovat si věrnost uprostřed kulturních a sociálních vlivů, které jsou v rozporu s naším systémem hodnot. Pokus se pojmenovat hlavní negativní vlivy společnosti, v níž žiješ, a polož si otázku: Jak se před nimi mohu uchránit?`

#### Další čtení: Vybrané citace od Ellen Whiteové

"Bůh použije každého, kdo se ochotně dá použít. Nejlepších a nejtrvalejších výsledků v práci nedosahují nejskvělejší nebo nejtalentovanější jedinci. Je třeba mužů a žen, kteří slyšeli poselství z nebe. Nejvýkonnějšími pracovníky jsou takoví, kteří odpovídají na výzvu: „Vezměte na sebe mé jho a učte se ode mne.“ Matouš 11,29. {ZNP 71.1}

Jestliže lidé, které Bůh obdaroval velkým nadáním, použijí svých schopností k sobeckým cílům, budou po určité době zkoušky ponecháni, aby kráčeli svou cestou. Bůh použije jiné, kteří se nezdají být tak štědře obdarováni a kteří nemají tak velkou sebedůvěru, a učiní ze slabých silné, protože v něho věří. Učiní pro ně to, co sami pro sebe udělat nedovedou. Bůh přijme službu nabízenou z celého srdce a sám doplní nedostatky. {ZNP 71.3}

Pán často vybírá za své spolupracovníky lidi, kteří měli možnost získat jen omezené školní vzdělání. Takoví lidé používají své síly s neobyčejnou horlivostí a Bůh odměňuje jejich věrnost jeho dílu, jejich píli a jejich žízeň po vědění. Vidí jejich slzy a slyší jejich prosby. Tak jako obdaroval svým požehnáním zajatce na babylonském dvoře, dává i dnes moudrost a poznání těm, kdo pro něj pracují. {ZNP 71.4}"