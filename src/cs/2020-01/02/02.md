---
title:  'Boží svrchovanost'
date:  05/01/2020
---

> <p></p>
> 1Ve třetím roce kralování Jójakíma, krále judského, přitáhl Nebúkadnesar, babylónský král, k Jeruzalému a oblehl jej. 2Panovník Hospodin mu vydal do rukou judského krále Jójakíma a část nádob Božího domu. Nebúkadnesar je dopravil do země Šineáru, do domu svého božstva; nádoby dal dopravit do klenotnice svého boha. (Da 1,1.2)

**Osobní studium**

Kniha Daniel začíná smutnou zmínkou o porážce. Judské království podlehlo Nebú­kadnesarovi a část chrámového vybavení byla odvezena z Jeruzaléma do země Šineáru. O zemi Šineár se v Bibli mluví mimo jiné v souvislosti se stavbou města a věže, které později dostaly jméno Babylón (Gn 11,2.9). Šineár je zlověstným znamením a připomíná jednání, které vychází z otevřené vzpoury vůči Bohu. A přestože se stavitelům věže nepodařilo dosáhnout do nebe, jak měli v plánu (Gn 11,4), navenek se nám může zdát, že Nebúkadnesar a jeho bohové nacházející se v zemi Šineár přemohli Boha, který uzavřel smlouvu s Izraelem.

Úvodní řádky knihy Daniel však dávají velmi jasně najevo, že porážku Jeruzaléma nelze přičíst mimořádné moci babylónského krále nebo jeho bohů. Text říká, že se tak stalo proto, že „Panovník Hospodin mu [Nebúkadnesarovi] vydal do rukou judského krále Jójakíma...“ (Da 1,2). Už dlouho předtím Bůh Izraelcům oznámil, že pokud na něj zapomenou a poruší jeho smlouvu, pošle je jako zajatce do cizí země. Daniel proto věděl, že nad vojenskou mocí Babylónu stojí Bůh, který usměrňuje chod dějin. Právě jasné chápání Boží svrchovanosti pomáhalo těmto mladým mužům a dávalo jim sílu a odvahu čelit pokušení a tlaku, kterému byli v Babylóně vystaveni.

`Uvažuj o textech 2Kr 21,10–16; 2Kr 24,18–20 a Jr 3,13. Proč Bůh vydal Judsko a Jeruzalém do rukou Babylóňanů?`

Když se my sami potýkáme s výzvami a pokušeními 21. století, potřebujeme nově pochopit Boha, který je tak jasně představen v knize Daniel. Na základě této knihy můžeme vnímat, že Bůh, kterého uctíváme, nejen svou svrchovaností ovlivňuje běh dějin, ale také milosrdně jedná v životech svých následovníků, aby jim v době nouze poskytl potřebnou pomoc. A jak uvidíme později, to, co Bůh vykonal pro hebrejské zajatce, udělá i pro věřící v době konce, ať už budou útoky na ně a jejich víru jakékoliv.

**Aplikace**

`Jakým výzvám čelí tvá víra v současném období – ať už jde o útoky přicházející z tvého okolí, z církve nebo jsou jejich příčinou tvé vlastní povahové chyby? Jak se můžeš opřít o moc Boha, který ti může pomoci překonat vše, co stojí v cestě tvé věrnosti a vítěznému životu?`

#### Další čtení: Vybrané citace od Ellen Whiteové

"Mnoho lidí se potýká s břemenem starostí, protože se snaží někam to ve světě dotáhnout. Rozhodli se sloužit světu a přijali jeho zmatky a zvyklosti. To má špatný vliv na jejich povahu, která se tím kazí. Život je pro ně obtížný. Ustavičná starost ubírá životní síly. Náš Pán chce, aby odložili toto otrocké jho. Vyzývá je, aby se poddali jemu. Říká: „Mé jho netlačí a břemeno netíží.“ Matouš 11,30. Starost je slepá a nedovede poznat budoucnost. Ježíš však vidí konec od počátku. V každé nesnázi má připravený způsob, který přináší úlevu. „Žádné dobro neodepře těm, kdo žijí bezúhonně.“ Žalm 84,12. {ZNP 259.3}

Náš nebeský Otec má tisíce cest, jak se o nás postarat, o nichž nic nevíme. Ti, kdo přijmou službu Bohu za nejvyšší zásadu, uvidí, že zmatky zmizí a že se před nimi objeví přímá cesta. {ZNP 259.4}"