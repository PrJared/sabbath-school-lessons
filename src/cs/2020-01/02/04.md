---
title:  'Pevné rozhodnutí'
date:  07/01/2020
---

> <p></p>
> 8Ale Daniel si předsevzal, že se neposkvrní královskými lahůdkami a vínem, které pil král při svých hodech. Požádal velitele dvořanů, aby se nemusel poskvrňovat. 9A Bůh dal Danielovi dojít u velitele dvořanů milosrdenství a slitování. (Da 1,8.9)

**Osobní studium**

`Přečti si text Da 1,7–20. Jaké důležité principy se v textu nacházejí? Jakou roli v tomto příběhu hraje Boží zásah a jakou lidská vůle a rozhodnutí?`

Zdá se, že čtyři hebrejští zajatci neprotestovali proti svým novým babylónským jménům. Kromě toho, že sami mezi sebou používali svá stará jména, s tím zřejmě nemohli udělat nic. Ale pokud šlo o stravu a víno z královského stolu, bylo samozřejmě v jejich moci rozhodnout, zda ho budou konzumovat nebo ne. Tento rozměr svobodné vůle je v celém příběhu velmi důležitý.

Pokud mohl hlavní dvořan změnit jejich jména, velmi pravděpodobně mohl udělat změny i v jejich jídelníčku. Existují minimálně dva důvody, proč se mládenci rozhodli nejíst z královského stolu.

Prvním byla skutečnost, že královský pokrm mohl obsahovat nečisté maso (Lv 11). Druhým mohlo být, že jídla byla nejdříve obětována různým babylónským bohům a až potom je přinesli před krále. Když tedy Daniel jasně – bez jakýchkoli výmluv nebo lstí – oznámí, že jeho žádost má náboženské pozadí, protože jídlo z paláce by je „poskvrňovalo“ (Da 1,8), v jeho požadavku zaznívá obrovská odvaha.

Když se blíže podíváme na vzájemnou komunikaci mezi Danielem a hlavním sluhou, všimneme si několika důležitých skutečností. Zaprvé, Daniel zřejmě velmi dobře rozuměl těžkému postavení úředníka, proto navrhl zkoušku. Deset dní konzumace odlišné stravy mělo stačit k prokázání přínosu a uklidnění úředníkových obav. Zadruhé, Danielova jistota, že k prokázání pozitivního výsledku stačí tak krátká doba, ukazuje na jeho naprostou důvěru v Boha. Zatřetí, zmínka o stravě sestávající ze zeleniny a vody poukazuje na jídlo, které Bůh dal člověku při stvoření (Gn 1,29). Zřejmě i to inspirovalo Daniela při jeho rozhodování. Vždyť nakonec, co by mohlo být lepší než strava, kterou nám dal Bůh v ráji.

**Aplikace**

`Co je tak důležitého na Danielově svobodné volbě, která Bohu otevřela dveře, aby mohl jednat mimořádným způsobem (Da 1,9)? Co se z toho můžeš naučit o důležitosti tvých vlast­ních rozhodnutí? Jak by měla tvá důvěra v Boha ovlivňovat i tvá rozhodnutí?`

#### Další čtení: Vybrané citace od Ellen Whiteové

Když na počátku Joakimova panování oblehl a dobyl Nabuchodonozor poprvé Jeruzalém a odvlekl Daniela a jeho přátele a další, zvlášt vybrané pro službu u dvora babylónského, byla víra židovských zajatců podrobována nejkrajnější zkoušce. Ti však, kdož se naučili věřit v zaslíbení Boží, našli v nich všechno, co potřebovali pro každou zkoušku, již budou muset podstoupit za svého pobytu v cizí zemi. Písmo svaté jim bylo průvodcem a oporou. {PK 282.2}