---
title:  'A opět půst a modlitba'
date:  08/03/2020
---

> <p></p>
> 1V třetím roce vlády Kýra, krále perského, bylo Danielovi, který byl pojmenován Beltšasar, zjeveno slovo. A to slovo je pravdivé; týká se velké strasti. Pochopil to slovo. Pochopení mu bylo dáno ve vidění. 2V těch dnech jsem já, Daniel, truchlil po celé tři týdny. 3Chutný chléb jsem nejedl, maso a víno jsem nevzal do úst, ani jsem se nepotíral mastí až do uplynutí celých tří týdnů. (Da 10,1–3)

**Osobní studium**

`Co úvodní verše vypovídají o Danielově rozpoložení? Co bylo příčinou jeho stavu? Jak se s danou situací snažil vyrovnat?`

Daniel neuvádí detaily svého třítýdenního smutku. Ale jeho postoj byl velmi pravděpodobně ovlivněn situací těch Židů, kteří se právě vrátili z Babylónu do Izraele.

`Přečti si text Ezd 4,1–5. S jakými problémy museli Izraelci po návratu do své vlasti zápasit?`

Z uvedeného textu se dozvídáme, že v té době Izraelci v Jeruzalémě čelili obrovskému nepřátelství ze strany místních obyvatel. Příčinou byla snaha o obnovu jeruzalémského chrámu. Samařané poslali na perský královský dvůr falešné obvinění a požadovali od krále, aby zastavil rekonstrukční práce. V takové složité situaci se Daniel tři týdny postil a prosil Boha o ovlivnění Kýra, aby umožnil pokračování prací.

S největší pravděpodobností má Daniel v tomto období už asi 80 let. Nemyslí však na sebe, ale na svůj lid a problémy, jimž musí Izraelci ve své domovině čelit. Tři týdny setrvává na modlitbě, dokud nedostane od Boha odpověď. Během této doby prorok jí jen velmi střídmě a jednoduše. Jako by mu vůbec nezáleželo na vlastním pohodlí nebo vzhledu, soustřeďuje se jen a jen na dobro Izraele v Jeruzalémě, přestože žije daleko od něj.

Při uvažování o Danielově modlitebním životě si uvědomíme důležité principy. Tím prvním je, že při modlitbě za konkrétní věc máme být vytrvalí, i když odpověď nepřichází. Druhý princip – přímluvné modlitbě za druhé bychom měli věnovat čas, protože je na ní něco mimořádného. Vzpomeňme si, že „Hospodin také změnil Jóbův úděl, poté co se modlil za své přátele...“ (Jb 42,10). A zatřetí­ – modlitba vybízí Boha k činům. Modleme se proto neustále. Modleme se nejen za sebe a své potřeby, ale i za lidi, kteří prožívají těžkosti a trápení. V době, kdy my nebo druzí lidé prožíváme nesnesitelné zkoušky, neřešitelné problémy a náročné úkoly k neunesení, nesme tato břemena na modlitbě k Bohu (Ef 6,18).

**Aplikace**

`Podle verše Da 10,12 není modlitba jen jakousi osobní zkušeností, která nás naplňuje dobrým pocitem. Modlitba je síla, která vybízí Boha k činům. Jaká je tvá zkušenost?`