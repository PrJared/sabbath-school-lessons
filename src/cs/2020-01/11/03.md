---
title:  'Muž ve lněném oděvu'
date:  09/03/2020
---

> <p></p>
> 4Dvacátého čtvrtého dne prvního měsíce jsem byl na břehu veliké řeky zvané Chidekel. 5Pozvedl jsem oči a spatřil jsem, hle, jakýsi muž oblečený ve lněném oděvu. Na bedrech měl pás z třpytivého zlata z Úfazu. 6Tělo měl jako chrysolit, tvář jako blesk, oči jako hořící pochodně, paže a nohy jako lesknoucí se bronz a zvuk jeho slov byl jako hrozný hluk. 7Já, Daniel, jsem to vidění viděl sám. Muži, kteří byli se mnou, žádné vidění neviděli, ale padlo na ně veliké zděšení a uprchli do úkrytu. 8Zůstal jsem sám a viděl jsem to veliké vidění, ale nezůstala ve mně síla. Velebnost mé tváře se změnila a byla zcela porušena; nezachoval jsem si sílu. 9Slyšel jsem zvuk jeho slov, a jak jsem zvuk jeho slov uslyšel, přišly na mě mrákoty a padl jsem na tvář, totiž tváří na zem. (Da 10,4–9)

**Osobní studium**

`Uvažuj o úvodní pasáži. Co všechno se s Danielem dělo? Jaká byla jeho zkušenost? Jak reagovali lidé kolem něj?`

Při čtení o Danielově zkušenosti si jen velmi těžko dokážeme představit velkolepost toho, čeho se stal svědkem. Zjevení bytosti podobné člověku (Da 10,5.6) nás přivádí zpět k „Synu člověka“, který se zjevuje ve vidění o nebeském soudu (Da 7,13). Jeho lněné roucho zase připomíná roucho kněze (Lv 16,4), což tuto postavu spojuje s „velitelem zástupu“, o kterém se hovoří v souvislosti s nebeskou svatyní (Da 8,11). Zlato připomíná kněžské symboly jako znamení královské důstojnosti. A konečně, přirovnání této postavy k blesku, ohni, bronzu a silný hluk, to vše vytváří obraz nadpřirozené bytosti. Je to někdo, kdo v sobě spojuje kněžské, královské i vojenské znaky. Tato postava je v mnohém podobná i nebeské bytosti, která se krátce před bojem o Jericho zjevuje Jozuovi (Joz 5,13.14). Jozue ve svém vidění spatřil „velitele Hospodinova zástupu“ (Joz 5,13.14). Je zajímavé, že hebrejské slovo přeložené jako „velitel“ (hebrejsky sar, „kníže“ BK; „vůdce“ B21) je totéž slovo, které je v Da 10,21 přeloženo jako „ochránce“ (ČEP) v souvislosti s Míkaelem.

Někteří vykladači usuzují, že den, kdy Daniel vidění obdržel, byla biblická sobota, podobně jako Jan dostává vidění o vzkříšeném Kristu v „den Páně“.

`Jaké podobnosti můžeme najít mezi Danielovým viděním nebeské bytosti v desáté kapitole a tím, co viděli Jozue (Joz 5,13–15) a Jan (Zj 1,12–18)?`

Daniel zaznamenává, že jeho společníci byli vyděšeni a utekli, on sám náhle padá zesláblý na zem. Boží blízkost ho přemohla.

Danielova vize ukazuje, že Bůh ovládá dějiny. Když se podíváme na vidění podrobněji, budeme moci pozorovat, že Bůh dává Danielovi nástin lidských dějin od jeho současnosti až po ustanovení Božího království (Da 11 a 12).

**Aplikace**

`V knize Daniel opakovaně poznáváme, že Bůh vládne dějinám světa. Stejně tak je zde patrné, že je tím, komu na nás záleží a kdo má nás rád. Jak toto vědomí ovlivňuje tvůj život?`