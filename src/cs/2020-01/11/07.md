---
title:  'Podněty k zamyšlení'
date:  13/03/2020
---

„...Archanděl Gabriel tři týdny zápasil se silami zla, které bránily vlivům působícím na Kýrovu mysl. ... Vítězství bylo nakonec vybojováno; mocnosti zla byly po dobu vlády krále Kýra a jeho syna Kambýsa drženy pod kontrolou.“ (PK 571.572; OSU 214)

„Jak velkou čest Danielovi prokázal Majestát nebes! Povzbudil a uklidnil svého chvějícího se služebníka a ujistil ho, že jeho modlitby nebesa vyslyšela. Jako odpověď na Danielovu vroucí modlitbu byl poslán anděl Gabriel, aby ovlivnil srdce perského krále. Tři týdny odolával vládce říše vlivu Božího Ducha, ačkoli se Daniel postil a modlil. Ale nakonec přichází nebeský Kníže, archanděl Míkael, aby v odpověď na Danielovu modlitbu obrátil srdce tvrdohlavého krále a přivedl ho k jasnému rozhodnutí a činu.“ (SL 51)

**Otázky k rozhovoru**

`1.	Přestože nejsme první, kdo během dějin křesťanství pochopil, že na pozadí lidských dějin probíhá „velký spor“, zastáváme názor, že celý vesmír je součástí obrovského zápasu mezi Kristem a satanem. Jsme přesvědčeni, že součástí tohoto zápasu je každá lidská bytost. Dokonce i lidé, kteří nejsou věřící, mluví o jakémsi zápasu, který probíhá kolem nás, a my jsme jeho součástí. Jaká je vaše zkušenost s realitou velkého sporu? Jak se projevila ve vašem životě? Co z vaší zkušenosti může pomoci ostatním, kteří se také potýkají s různými obtížemi?`

`2.	Přečtěte si text Ef 6,10–18. Všimněte si vojenských obrazů, které Pavel používá. Jaké „rady do boje“ zde nacházíte pro ty, kteří jsou součástí velkého sporu?`

`3.	Ve verši Da 10,11 je Daniel podruhé (poprvé v Da 9,23) osloven jako iš chamudot neboli „vzácný muž“ („drahý“ B21; „převzácný“ ČSP). Jak na vás působí toto důvěrné oslovení, které vyjadřuje velmi dojemné spojení mezi nebesy a zemí? Jakou naději dává i nám?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.