---
title:  'Dotek anděla'
date:  10/03/2020
---

> <p></p>
> 10A hle, dotkla se mě ruka a zatřásla mnou, takže jsem se pozvedl na kolena a dlaně rukou. 11Muž mi řekl: „Danieli, muži vzácný, pochop slova, která k tobě budu mluvit. Stůj na svém místě. Jsem poslán k tobě.“ Když se mnou mluvil to slovo, stál jsem a chvěl jsem se. (Da 10,10.11)

**Osobní studium**

`Uvažuj o textu Da 10,10–19 a soustřeď se na vztah nebeských bytostí k Danielovi, a naopak. Co považuješ za nejzajímavější a proč?`

Ochromen žárem nebeského světla padá prorok na zem. Pak se objevuje anděl, aby se ho dotkl a uklidnil ho. Když čteme celý příběh, všimneme si, že anděl se Daniela dotýká dokonce třikrát.

První dotek Danielovi umožňuje, aby se postavil a slyšel slova povzbuzení, která zaznívají z nebes: „Neboj se, Danieli, neboť od prvního dne, kdy ses rozhodl porozumět a pokořit se před svým Bohem, byla tvá slova vyslyšena, a já jsem proto přišel.“ (Da 10,12) Danielova modlitba se dotkla nebes. Pro nás toto poznání může sloužit jako ujištění, že Bůh naše modlitby slyší. V době soužení to pro nás může být velkým povzbuzením.

Díky druhému doteku může Daniel promluvit. Prorok vylévá své srdce a vyjadřuje svůj strach a pohnutí: „Můj pane, pro to vidění mě sevřely křeče a nezachoval jsem si sílu. Jak by mohl služebník tohoto mého pána mluvit s tímto mým pánem? Od té doby není ve mně síla a nezůstal ve mně dech.“ (Da 10,16b.17) Bůh k nám promlouvá, ale zároveň chce, abychom se mu i my otevřeli a řekli mu o svých pocitech, potřebách a touhách.

Třetí dotek dodává Danielovi sílu. Když si totiž Daniel uvědomuje svou nicotnost, anděl se ho dotýká, povzbuzuje ho a posiluje slovy Božího pokoje: „Neboj se, muži vzácný, pokoj tobě! Vzchop se, vzchop se!“ (Da 10,19) Pamatujme na to, že anděl přichází k Danielovi jako odpověď na prorokovu modlitbu. Cílem vidění, o němž se dozvíme v jedenácté kapitole, bude povzbudit Daniela, reagovat na jeho zármutek a obavy, které mu způsobila neutěšená situace v Jeruzalémě. Když je Bůh na naší straně, můžeme prožívat klid i uprostřed trápení. Jeho laskavý dotek nám pomáhá dívat se do budoucnosti s nadějí.

**Aplikace**

`„I pro nás může být nebe v každodenním životě velmi blízké.“ (DA 48; TV 27) Kdy jsi naposledy uvažoval o blízkosti země a nebe? V čem by byl (nebo také nebyl) tvůj život jiný, kdybys o této myšlence přemýšlel každý den?`