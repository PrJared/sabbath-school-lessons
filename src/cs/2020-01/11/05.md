---
title:  'Velký boj'
date:  11/03/2020
---

> <p></p>
> 20Řekl: „Víš, proč jsem k tobě přišel? Nyní se opět vrátím, abych bojoval s ochráncem Peršanů. Odcházím, a hle, přichází ochránce Řeků. 21Zajisté, oznámím ti, co je zapsáno ve spisu pravdy. Není nikoho, kdo by mi dodával sílu v těch věcech, kromě vašeho ochránce ­Míkaela.“ (Da 10,20.21)

**Osobní studium**

`Uvažuj o úvodních verších. Co se Daniel dozvídá z vidění, které dostal? Proč je to důležité?`

Nebeský posel poodhalil oponu a zjevil Danielovi vesmírný spor, který se odehrává na pozadí lidských dějin. Jakmile se Daniel začal modlit, mezi nebesy a zemí se rozpoutal duchovní boj. Nebeské bytosti začaly zápasit s perským králem, aby Izraelcům umožnil pokračovat v obnově jeruzalémského chrámu. Z úvodu desáté kapitoly víme, že perským králem byl Kýros. Král byl však jen obyčejný člověk, který sám o sobě nemohl vzdorovat nebeské bytosti. To naznačuje, že za králem stála ještě jiná duchovní bytost, která jej podněcovala, aby Izraelcům ne­umožnil pokračovat v obnově chrámu.

Podobnou situaci můžeme sledovat i v Ez 28, kde týrský vévoda přímo představuje satana, duchovní bytost stojící v pozadí za lidským vládcem tohoto města. Nemělo by nás proto překvapit, že ani král Persie, proti kterému se postavil Míkael, nebojuje sám. V duchovním boji za něj bojuje satan a jeho andělé. Z toho můžeme vidět, že proti obnově chrámu v Jeruzalémě stojí nejen lidský král, ale i jeho protějšek v duchovní sféře – satan.

`Uvažuj o textu Da 10,13. O jakém boji se zde hovoří? Jak rozumíš podstatě tohoto boje?`

„Zatímco satan usiloval o to, aby médo-perská vláda přestala být Božímu lidu nakloněná, andělé pracovali ve prospěch přesídlenců. Díky Danielovi můžeme do zákulisí boje mezi dobrem a zlem nahlédnout. Na stránkách jeho knihy se dozvídáme, že archanděl Gabriel tři týdny zápasil se silami zla, které bránily vlivům působícím na Kýrovu mysl. V závěru tohoto zápasu dokonce musel Gabrielovi přispěchat na pomoc sám Kristus. Gabriel prohlásil: ‚Ochránce perského království stál proti mně po jedna­dvacet dní. Dokud mi nepřišel na pomoc Míkael, jeden z předních ochránců, zůstal jsem tam u perských králů.‘ (Da 10,13) Vítězství bylo nakonec vybojováno; mocnosti zla byly po dobu vlády krále Kýra a jeho syna Kambýsa drženy pod kontrolou.“ (PK 571.572; OSU 214)

**Aplikace**

`Jak na tebe působí vědomí, že v pozadí různých duchovních zápasů nestojí jen tvůj zápas o překonání vlastních hříšných sklonů, ale často i velký spor mezi silami dobra a zla?`