---
title:  'Vítězný Míkael'
date:  12/03/2020
---

> <p></p>
> Tak odzbrojil a veřejně odhalil každou mocnost i sílu a slavil nad nimi vítězství. (Ko 2,15)

> <p></p>
> 37Ale v tom ve všem slavně vítězíme mocí toho, který si nás zamiloval. 38Jsem jist, že ani smrt ani život, ani andělé ani mocnosti, ani přítomnost ani budoucnost, ani žádná moc, 39ani výšiny ani hlubiny, ani co jiného v celém tvorstvu nedokáže nás odloučit od lásky Boží, která je v Kristu Ježíši, našem Pánu. (Ř 8,37–39)

**Osobní studium**

Nejpozoruhodnější a nejdůležitější postavou knihy Daniel je osoba nazvaná „Syn člověka“ (Da 7,13) nebo „velitel zástupu“ (Da 8,11). Nakonec se dozvídáme, že jeho jméno je Míkael, což znamená „kdo je jako Bůh?“ V konfliktu s králem Persie přichází na pomoc Gabrielovi (Da 10,13). Anděl mluví o této nebeské bytosti jako o našem „ochránci Míkaelovi“ (Da 10,21) nebo také o Knížeti Božího lidu. Míkael se objevuje v knize Daniel jako ten, kdo chrání Boží lid. Z verše Ju 1,9 se dozvídáme, že archanděl Míkael (Michael) bojuje proti satanovi a vzkřísí Mojžíše. Zj 12,7.8 ukazuje, že Michael vystupuje jako vůdce nebeské armády, která porazí satana a padlé anděly. Z toho usuzujeme, že Míkael (Michael) nemůže být nikdo jiný než Ježíš Kristus. Podobně jako Persie měla svého vrchního velitele, duchovní moc, která stála za lidským panovníkem, tak měl i Boží lid svého vrchního velitele – Míkaela, který zasáhl do boje a pomohl jim zajistit vítězství v duchovním boji.

`Uvažuj o textu Ko 2,15. Jakým způsobem Ježíš dosáhl vítězství ve vesmírném sporu?`

Když čelíme mocnostem zla, můžeme důvěřovat Ježíši, který je naším zastáncem. On již na začátku své veřejné služby poráží satana, vítězí nad ním na poušti, když čelí pokušením. Bojuje proti zástupům démonů a osvobozuje lidi z moci temnoty. Ježíš vítězí nad zlem i tehdy, když se zlo skrývá za Petrovým pokusem rozmluvit mu cestu na Golgotu. Ve svých posledních slovech adresovaných učedníkům mluví Ježíš o své blížící se smrti jako o boji, který vyvrcholí v rozhodujícím vítězství nad satanem: „Nyní je soud nad tímto světem, nyní bude vládce tohoto světa vyvržen ven. A já, až budu vyvýšen ze země, přitáhnu všecky k sobě.“ (J 12,31.32)

Někdy se díváme kolem sebe a (možná) oprávněně máme pocit, že situace je opravdu velmi špatná. Kam se jen podíváme, jsme svědky nemocí, násilí, zkaženosti a nemorálnosti. Nepřítel, který není z masa a kostí, na nás útočí ze všech stran. Ať už je náš životní boj jakkoli těžký, může nás povzbuzovat, že Ježíš bojuje za nás. Vítězí jako náš Velitel a jako náš Velekněz se za nás přimlouvá v nebeské svatyni.

**Aplikace**

`Proč nemůžeme přesně rozumět všemu, co se v dějinách odehrálo? Proč je někdy těžké pochopit i to, co se odehrává v našem vlastním životě? K čemu tě vede toto poznání?`