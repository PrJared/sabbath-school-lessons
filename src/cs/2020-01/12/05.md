---
title:  'Následující mocnost'
date:  18/03/2020
---

> <p></p>
> 31Jeho paže se napřáhnou a znesvětí svatyni i pevnost, vymýtí každodenní oběť a dají tam ohyzdnou modlu pustošitele. 32Ty, kteří jednají svévolně vůči smlouvě, přivede úlisnostmi k rouhání. Avšak lid, ti, kteří se znají ke svému Bohu, zůstanou pevní a budou podle toho jednat. 33Prozíraví v lidu budou poučovat mnohé, ale budou po nějaký čas klesat pod mečem a plamenem, zajetím a loupeží. 34Když budou klesat, naleznou trochu pomoci, ale mnozí se k nim připojí úskočně. 35Někteří z prozíravých budou klesat, budou zkoušeni, tříbeni a běleni pro dobu konce, totiž do jistého času. 36Král bude dělat, co se mu zlíbí, bude se vypínat a činit větším nad každého boha a bude divně mluvit i proti Bohu bohů, co mu nepřísluší, a bude ho provázet zdar, dokud se nedovrší hrozný hněv, neboť rozhodnutí bude vykonáno. (Da 11,31–36)

**Osobní studium**

`Přečti si celý text Da 11,29–39. Jaká mocnost je zde představena jako nástupce velmoci, kterou jsme ztotožnili s pohanským Římem?`

Tyto verše odkazují na nový mocenský systém. Přestože tento systém navazuje na pohanskou Římskou říši a nese některé znaky svého předchůdce, zdá se, že v některých aspektech je odlišný. Biblický text říká, že „podruhé to nebude tak jako poprvé“ (Da 11,29). Když se podíváme na následující verše, zjistíme, že tento systém jedná jako náboženská mocnost. Svůj útok míří především na Boha a jeho lid. Podívejme se na některé činy, kterých se tento král dopouští.

1.	V textu čteme, že „bude soptit a jednat proti svaté smlouvě“ (Da 11,30). Je to zmínka o Boží smlouvě o spasení, proti níž se tento vládce staví na odpor.

2.	Tento král organizuje vojska, která nakonec „znesvětí svatyni“ a „vymýtí každodenní oběť“ (Da 11,31). Už v Da 8 jsme si všimli, že malý roh zničil základy Boží „svatyně“ a „zrušil každodenní oběť“ (Da 8,11). Tato slova musíme chápat jako popis duchovního útoku proti Kristově službě v nebeské svatyni.

3.	Následkem útoku této mocnosti na svatyni je, že do Božího chrámu umístí „ohyzdnou modlu pustošitele“ (Da 11,31). Paralelou tohoto vyjádření je výraz „vzpoura, která pustoší“, kterým je charakterizováno odpadnutí a vzpoura malého rohu (Da 8,13).

4.	Tato mocnost útočí na Boží lid: „Někteří z prozíravých budou klesat, budou zkoušeni, tříbeni a běleni pro dobu konce, totiž do jistého času.“ (Da 11,35) Tento verš nám také připomíná malý roh, který „srazil na zem část toho zástupu, totiž hvězd, a rozšlapal je“ (Da 8,10; také Da 7,25).

5.	O tomto králi se dozvídáme, že „bude dělat, co se mu zlíbí, bude se vypínat a činit větším nad každého boha a bude divně mluvit i proti Bohu bohů, co mu nepřísluší“ (Da 11,36). Nemusí nás překvapit, že i malý roh mluvil „troufale“ (Da 7,8), a to dokonce i proti Bohu (Da 7,25).

**Aplikace**

`Jak tě poznání, že na konci zvítězí Bůh a jeho lid, naplňuje klidem a nadějí?`