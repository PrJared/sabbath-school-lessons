---
title:  'Proroctví o Sýrii a Egyptě'
date:  16/03/2020
---

> <p></p>
> 5Tu se vzmůže král Jihu, ale jeden z jeho velitelů se vzmůže víc než on a bude vládnout. Bude vládnout nad nesmírnou říší. 6Po uplynutí několika let se spojí: dcera krále Jihu přijde ke králi Severu, aby ujednala smír; avšak paže si neuchová sílu, jeho paže neobstojí. Dcera bude v té době vydána záhubě i s těmi, kteří ji přivedli, i s tím, který ji zplodil, a s tím, kdo jí byl oporou. 7Avšak na jeho místo postoupí výhonek z jejích kořenů, přitáhne proti vojsku a vejde do pevnosti krále Severu a bude tam prosazovat svou sílu. (Da 11,5–7)

**Osobní studium**

Jak jsme si již řekli, po smrti Alexandra Velikého (323 př. Kr.) se obrovská Řecká říše rozpadla na čtyři hlavní části, kterým vládli Alexandrovi generálové (takzvaní diadochové). Dva z nich – Seleukos I. Níkátór v Sýrii (sever) a Prolemaios I. Sótér v Egyptě (jih) – dokázali vytvořit dynastie, které pak navzájem bojovaly ve snaze ovládnout jednotlivé části říše.

Když čteme o válkách mezi králem Severu a králem Jihu, o kterých se mluví ve verších Da 11,5–14, má se za to, že jde o skutečné války mezi těmito dynastiemi. Podle tohoto proroctví měl nastat pokus o sjednocení obou dynastií, ale takové spojení mělo jen velmi krátké trvání (Da 11,6). Z historických zdrojů se dozvídáme, že Antiochos II. (261–246 př. Kr.), vnuk Seleukia I., se oženil s Berenikou, dcerou egyptského krále Ptolemaia II. Toto manželství však netrvalo dlouho a konflikt, který přímo ovlivnil Boží lid, se obnovil. Da 11 se věnuje některým důležitým událostem, které se dotknou Božího lidu během následujících staletí.

Je logické položit si znovu otázku, proč Bůh předem zjevuje podrobnosti o válkách, které se dotýkají království soupeřících o moc v dané oblasti. Důvod je pochopitelný: Tyto boje ovlivňují Boží lid. Hospodin proto předem oznamuje mnoho obtíží a problémů, kterým měl Boží lid v následujících letech čelit. Zároveň jsme si už řekli, že Bůh je vládcem dějin. Když tedy srovnáváme prorocké záznamy s historickými událostmi, můžeme znovu a znovu vidět, že prorocké slovo se naplňuje podle předpovědí. Bůh, který předpovídá nestálost těchto starořeckých království bojujících proti sobě, je Bohem, který zná budoucnost. Zaslouží si naši důvěru. Je to velký Bůh, ne modla vytvořená lidskou fantazií. Bůh usměrňuje chod historických událostí, a pokud mu to dovolíme, může měnit i naše životy.

**Aplikace**

`Dokonce i uprostřed různých politických a historických událostí je v textu představen Ježíš z Nazareta, „vůdce smlouvy“. Co to vypovídá o Kristu jako nejdůležitější postavě Písma a dějin?`