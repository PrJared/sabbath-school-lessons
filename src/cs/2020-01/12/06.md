---
title:  'Závěrečné události'
date:  19/03/2020
---

> <p></p>
> 40V době konce se s ním srazí král Jihu, ale král Severu proti němu zaútočí s vozbou a jízdou a obrovským loďstvem. Přitáhne proti zemím, zaplaví je a potáhne dál. 41Přitáhne i do nádherné země a mnozí klesnou. Z jeho rukou uniknou jen tito: Edóm, Moáb a přední z Amónovců. 42Vztáhne svou ruku na četné země; ani egyptská země nevyvázne. 43Získá vládu nad skrytými poklady zlata a stříbra a všemi egyptskými drahocennostmi. V jeho průvodu budou i Lúbijci a Kúšijci. 44Ale vyděsí ho zprávy z východu a ze severu. Vytáhne s velikým rozhořčením, aby mnohé zahladil a vyhubil jako klaté. 45Postaví své přepychové stany od moří k hoře svaté nádhery. Pak přijde jeho konec a nikdo mu nepomůže. (Da 11,40–45)

**Osobní studium**

`Jak rozumíš úvodním veršům? Jaké události jsou zde popsány?`

Následující slovní spojení nám pomáhají pochopit výše zmíněné verše:

Doba konce: Vyjádření „doba konce“ se objevuje pouze u proroka Daniela (Da 8,17; 11,35.40 a 12,4.9). Zkoumání Danielových proroctví naznačuje, že čas konce je období, které trvá od pádu papežství v roce 1798 až po vzkříšení mrtvých (Da 12,2).

Král Severu: Tento název se poprvé vztahuje na označení dynastie Seleukovců, ale později označuje pohanský a nakonec papežský Řím. V tomto kontextu tedy nejde o popis zeměpisné oblasti, ale o označení duchovního nepřítele Božího lidu. Kromě toho bychom si měli všimnout, že král Severu představuje napodobeninu pravého Boha, který je v Písmu symbolicky spojen se severem (Iz 14,13).

Král Jihu: Tento název se nejprve týká dynastie Ptolemaiovců v Egyptě, který leží na jih od Jeruzaléma. Ale když se proroctví postupně rozšiřuje, tento výraz získává teologický rozměr a někteří teologové ho spojují s ateizmem. Ellen G. Whiteová v souvislosti s Egyptem zmíněným ve verši Zj 11,8 píše: „To je ateizmus.“ (GC 269; VDV 181)

Hora svaté nádhery (Nádherná svatá hora; B21): V starozákonním období toto vyjádření odkazovalo na Sión, hlavní město a srdce Izraele, které se nacházelo v zaslíbené zemi. Po Ježíšově ukřižování se již Boží lid neidentifikuje podle etnických a zeměpisných hranic. Svatá hora musí být proto symbolickým označením Božího lidu, který se nachází po celém světě.

Události zmíněné v tomto proroctví bychom mohli charakterizovat následovně:

(1) Král Jihu útočí na krále Severu: Francouzská revoluce se pokusila o likvidaci náboženství a porážku papežství – tento pokus se však nevydařil. (2) Král Severu útočí a poráží krále Jihu: náboženské síly vedené papežstvím a jeho spojenci nakonec porazí síly ateizmu a vytvoří spojenectví s poraženým nepřítelem. (3) Edóm, Moáb a přední Amónovci uniknou: někteří z těch, kteří nejsou součástí Božího lidu, se k němu v poslední chvíli přidají. (4) Král Severu se připravuje na útok proti svaté hoře, ale nadejde jeho konec: síly zla budou nakonec zničeny a bude ustanoveno Boží království.

**Aplikace**

`Co pro tebe znamená, že Míkael povstává, aby jednal v tvůj prospěch – dokonce i dnes? Jakou naději ti to dává?`