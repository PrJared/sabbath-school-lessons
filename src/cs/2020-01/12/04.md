---
title:  'Řím a vůdce smlouvy'
date:  17/03/2020
---

> <p></p>
> 18Pak obrátí tvář k ostrovům a mnohých se zmocní, avšak jeden konzul učiní přítrž jeho tupení; a nejen to: jeho tupení mu oplatí. 19Obrátí tedy tvář k pevnostem své země, ale klesne, padne a nenajdou ho. 20Na jeho místo povstane někdo, kdo dá projít výběrčímu vznešeným královstvím, ale po několika letech bude zlomen, a to ani hněvem ani bojem. 21Na jeho místo povstane Opovrženíhodný. Královská důstojnost mu nebude udělena, nýbrž nerušeně přitáhne a úskočně se zmocní království. 22Jako povodní budou před ním odplaveny a zlomeny paže protivníků, právě tak i vůdce smlouvy. (Da 11,18–22)

**Osobní studium**

Přečti si verše Da 11,16–28. Přestože text není jednoduchý, pokus se najít obrazy a vyjádření, které ti připomínají jiné části knihy Daniel.

Zdá se, že přesun moci z helénských králů směrem na pohanský Řím je vyjádřen ve verši Da 11,16: „Ten, který přitáhne proti němu, bude dělat, co se mu zlíbí, a nikdo před ním neobstojí. Zastaví se i v nádherné zemi a jeho ruka přinese zkázu.“ Nádherná země je Jeruzalém a celá oblast kolem něj a mocnost, která tuto část Izraele ovládla, byl právě pohanský Řím. Stejná událost je popsána i při horizontálním růstu malého rohu, který se také rozšířil až k nádherné zemi (Da 8,9). Zdá se tedy jasné, že moc, která v té době ovládala svět, byla Římská říše.

Takové pochopení biblického textu podporují některé další náznaky. Například odkaz na toho, „kdo dá projít výběrčímu vznešeným královstvím“ (Da 11,20), odkazuje v daném kontextu s velkou pravděpodobností na císaře Augusta. Právě během jeho vlády cestovala Marie s Josefem kvůli sčítání lidu do Betléma a narodil se jim tam Ježíš. Kromě toho bude podle proroctví následníkem tohoto panovníka „Opovrženíhodný“ (Da 11,21). Jak ukazují dějiny, po Augustovi se stal císařem Tiberius, adoptivní syn Augusta. Tiberius byl známý jako výstřední člověk, kterého kritizovali pro jeho pokrytectví a mnoho dalších nectností.

A co je nejdůležitější, podle biblického textu právě během vlády Tiberia měly být „odplaveny a zlomeny paže protivníků, právě tak i vůdce smlouvy“ (Da 11,22). Označení „vůdce“ odkazuje na Da 9,25, kde je překládáno jako „vévoda“. Text Da 11,22 poukazuje na ukřižování Krista (Mt 27,33–50), který byl odsouzen a ukřižován právě během vlády Tiberia. Zmínka o Kristu jako o „vůdci smlouvy“ je ukazatelem, který nám pomáhá vidět plynutí dějinných událostí. Tato skutečnost je mimo jiné opětovným důkazem o Božím předzvědění. A stejně tak, jako měl Bůh pravdu ve všem, co se splnilo v těchto proroctvích, můžeme mu důvěřovat i v tom, co se ještě má stát v budoucnosti.

**Aplikace**

`V daném kontextu bychom mohli objevit i další podobnosti. Proč je důležité držet se Písma a toho, co se z něj dozvídáme – a to i přesto, že většina společnosti může náš postoj hodnotit velmi negativně?`