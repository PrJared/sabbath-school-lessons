---
title:  'Proroctví o Persii a Řecku'
date:  15/03/2020
---

> <p></p>
> 1V prvním roce vlády Darjaveše médského jsem stál při něm, abych mu dodával sílu a byl mu záštitou. 2Nyní ti tedy oznámím pravdu: Hle, v Persii povstanou ještě tři králové. Čtvrtý pak nabude většího bohatství než ostatní. Jakmile získá sílu ze svého bohatství, vyburcuje všechno proti řeckému království. 3Povstane však bohatýrský král, bude vládnout nad obrovskou říší a dělat, co se mu zlíbí. 4Ale až bude pevně stát, bude jeho království rozlomeno, rozděleno podle čtyř nebeských větrů, avšak ne jeho potomkům; nebude to už říše, jaké vládl on, neboť jeho království bude rozvráceno a dostane se jiným, nikoli jim. (Da 11,1–4)

**Osobní studium**

`Uvažuj o úvodních verších. V čem se podobají některému z předchozích proroctví, se kterými jsme se již při studiu knihy Daniel setkali?`

Gabriel říká Danielovi, že v Persii ještě povstanou tři králové. Po nich bude následovat čtvrtý král, který z nich bude nejbohatší a nejsilnější, a vrhne se do boje proti Řecku. Po Kýrovi vládli nad Persií postupně tři králové: Kambýses II. (530–522 př. Kr.), Gaumáta (známý také jako Smerdis; 522 př. Kr.) a Dareios I. (522–486 př. Kr.). Čtvrtým králem byl Xerxes, zmíněný v knize Ester jako Achašveróš. Byl mimořádně bohatý (Est 1,1–7) a vedl obrovskou armádu, se kterou zaútočil na Řecko, přesně jak to předpovídalo proroctví. Navzdory přesile se mu udatné řecké vojsko ubránilo.

Když známe historické souvislosti, nedělá nám příliš velký problém identifikovat „bohatýrského krále“, který se objevuje v Da 11,3 a který se stává svrchovaným vládcem starověku, jako Alexandra Velikého. Alexandr zemřel náhle ve věku 32 let a království si nakonec rozdělili čtyři jeho generálové: západní část uchvátil Kassandr, severní Lýsimachos, východní Seleukos a jižní Ptolemaios.

`Porovnej Daniel 11,2–4 a Daniel 8,3–8.20–22. Jak nám všechny tyto verše pomáhají identifikovat Alexandra Velikého jako krále, o němž se zde hovoří?`

Co se můžeme naučit z této směsi jmen, míst a historických událostí? Zaprvé, zjišťujeme, že proroctví se naplnilo přesně podle předpovědi nebeského posla. Boží slovo se nikdy nemýlí a vždy se naplní. Zadruhé, Bůh je vládcem dějin. Někdy se nám může zdát, že posloupnost politických mocností, vůdců a říší pohánějí touhy králů, vůdců, diktátorů a politiků nejrůznějšího druhu. Bible však zjevuje, že svrchovanou moc má Bůh a vede dějiny podle svého nadpřirozeného (a proto pro nás často nepochopitelného) cíle. Můžeme si však být jisti, že Bůh nakonec přivede dějiny k bodu, kdy skoncuje se zlem a ustanoví své věčné království.

**Aplikace**

`Přečti si text Iz 46,9.10. Jakou naději nám dávají tyto dva verše? Jaké myšlenky křesťanského učení se nacházejí v tomto textu? Uvažuj, jak děsivý by byl desátý verš, kdyby Bůh nebyl laskavý a milující.`