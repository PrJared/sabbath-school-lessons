---
title:  'Zkouška ohněm'
date:  21/01/2020
---

> <p></p>
> 13Tehdy Nebúkadnesar, rozlícen a rozhořčen, rozkázal přivést Šadraka, Méšaka a Abed-nega. Tito muži byli hned přivedeni před krále. 14Nebúkadnesar se jich otázal: „Je to tak, Šadraku, Méšaku a Abed-nego, že mé bohy neuctíváte a před zlatou sochou, kterou jsem postavil, jste se nepoklonili? 15Nuže, jste ochotni v čase, kdy uslyšíte hlas rohu, flétny, citery, harfy, loutny a dud a rozmanitých strunných nástrojů, padnout a poklonit se před sochou, kterou jsem udělal? Jestliže se nepokloníte, v tu hodinu budete vhozeni do rozpálené ohnivé pece. A kdo je ten Bůh, který by vás vysvobodil z mých rukou!“ (Da 3,13–15)

**Osobní studium**

Pro tři izraelské mladíky bylo vyžadované uctívání sochy, kterou dal postavit král Nebúkadnesar, v jasném rozporu s uctíváním Hospodina v jeruzalémském chrámu, jehož byli pravděpodobně svědky ve svém dětství. Přestože zastávali státní úřady a byli oddaní králi, jejich osobní věrnost Bohu stanovovala jasné hranice jejich oddanosti vyžadované člověkem. Byli připraveni sloužit králi jako věrní správci svěřených úřadů, ale přikázaného uctívání sochy se odmítali zúčastnit.

`Uvažuj o textech Ex 20,3–6 a Dt 6,4. Které principy obsažené v těchto verších velmi pravděpodobně formovaly postoj, který za­uja­li Šadrak, Méšak a Abed-nego?`

Na příkaz vydaný králem se měli po zaznění hudebního doprovodu všichni lidé poklonit zlaté soše. Jen tři z nich – Šadrak, Méšak a Abed-nego – se odvážili krále neuposlechnout. Jako vždy v podobných případech, i v Babylónu se okamžitě našly „dobré duše“, které krále upozornily na chování těchto tří mladíků. Udavači se snažili poštvat proti nim krále těmito argumenty: (1) byl to sám král, kdo je ustanovil správci babylónské provincie; (2) mladíci neuctívají bohy, jež král uctívá; (3) navzdory královu příkazu se odmítají poklonit zlaté soše (Da 3,12).

Navzdory všem obviněním a zuřivosti, která Nebúkadnesara zachvátila, se rozhodl dát jim druhou šanci. Král byl ochoten celou ceremonii zopakovat, jen aby mohli Hebrejci svůj postoj přehodnotit a zlaté soše se poklonit. Pokud by však odmítli, měli být hozeni do rozpálené ohnivé pece. Nebúkadnesar uzavírá svou výzvu pohrdavým a posměšným prohlášením: „A kdo je ten Bůh, který by vás vysvobodil z mých rukou!“ (Da 3,15)

Tři Judejci, obdařeni nadpřirozenou odvahou, králi odpověděli: „Jestliže náš Bůh, kterého my uctíváme, nás bude chtít vysvobodit z rozpálené ohnivé pece i z tvých rukou, králi, vysvobodí nás. Ale i kdyby ne, věz, králi, že tvé bohy uctívat nebudeme a před zlatou sochou, kterou jsi postavil, se nepokloníme.“ (Da 3,17.18)

**Aplikace**

`Navzdory přesvědčení, že je Bůh může vysvobodit, neměli tři mládenci žádnou záruku, že se tak opravdu stane. Přesto odmítli poslechnout králův příkaz, i kdyby to mělo znamenat, že budou zaživa upáleni. Jak a kde se dá získat taková víra?`

#### Další čtení: Vybrané citace od Ellen Whiteové

"Hospodin, věčný, jsoucí a nestvořený, zdroj a udržovatel všeho, je jediný, jemuž přísluší nejvyšší úcta a zbožňování. Člověku se zapovídá, aby svou lásku a svou službu věnoval něčemu jinému na prvním místě. Holdujeme-li čemukoli, co zmenšuje naši lásku k Bohu nebo nám brání ve službě Bohu, pak z toho činíme božstvo. {PP 221.2}

„Neučiníš sobě rytiny, ani jakého podobenství těch věcí, kteréž jsou na nebi svrchu, ani těch, kteréž na zemi dole, ani těch, kteréž u vodách pod zemí: nebudeš se jim klaněti, ani jich ctíti.“ 2. Mojžíšova 20,4.5. {PP 221.3}

Druhé přikázání zapovídá uctívání pravého Boha obrazy nebo napodobeninami. Mnozí pohanští národové tvrdí, že jejich obrazy jsou pouhé symboly nebo představy, kterými uctívají božstvo; Bůh však takovou bohoslužbu prohlašuje za hřích. Pokus o zobrazení Věčného hmotnými předměty by snížil představu člověka o Bohu. Mysl člověka by se odvracela od nekonečné dokonalosti Hospodinovy, přitahovaly by ji více výtvory než Stvořitel. A jak by klesala představa člověka o Bohu, klesal by i člověk. {PP 221.4}"