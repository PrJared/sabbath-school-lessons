---
title:  'Čtvrtý muž'
date:  22/01/2020
---

> <p></p>
> 23A ti tři muži, Šadrak, Méšak a Abed-nego, padli svázaní do rozpálené ohnivé pece. 24Tu král Nebúkadnesar užasl a chvatně vstal. Otázal se královské rady: „Což jsme nevhodili do ohně tři svázané muže?“ Odpověděli králi: „Jistěže, králi.“ 25Král zvolal: „Hle, vidím čtyři muže, jsou rozvázaní a procházejí se uprostřed ohně bez jakékoli úhony. Ten čtvrtý se svým vzhledem podobá božímu synu.“ (Da 3,23–25)

**Osobní studium**

`Přečti si text Da 3,19–27. Popiš vlastními slovy, co se stalo? Kdo byl čtvrtou postavou v ohnivé peci? Co o ní lze z textu zjistit?`

Když tři věrné mladíky hodili do rozpálené pece, Nebúkadnesar si lámal hlavu nad tím, kdo je tím čtvrtým, koho zpozoroval v peci. O tomto muži podle svého nejlepšího vědomí řekl, že se „podobá božímu synu“ (Da 3,25), což v jeho pohanském chápání znamenalo, že to byla „božská bytost“. O něco později jej také označil jako „anděla“ (Da 3,28).

Král nemohl tuto osobu identifikovat přesněji, ale my bychom to na základě biblického záznamu měli poznat. Už za dávných časů se před zničením Sodomy a Gomory podobná postava zjevila Abrahamovi, zápasila s Jákobem u potoka Jabok a zjevila se i Mojžíšovi v hořícím keři. Byl to Ježíš Kristus v době před svým vtělením. Už odedávna takto přicházel k člověku, aby ho ujistil, že Bůh stojí při svém lidu i ve chvílích trápení.

Ellen G. Whiteová píše: „Když ale byli Boží svědkové vhozeni do pece, zjevil se jim Spasitel a spolu s nimi se procházel uprostřed ohně. V přítomnosti Pána ohně i mrazu plameny ztratily svůj žár.“ (PK 508.509; OSU 192)

Jak Bůh říká u Izajáše: „Půjdeš-li přes vody, já budu s tebou, půjdeš-li přes řeky, nestrhne tě proud, půjdeš-li ohněm, nespálíš se, plamen tě nepopálí.“ (Iz 43,2)

Nepochybně, všem se nám líbí takové a podobné biblické příběhy, v nichž Bůh zachraňuje své služebníky. Současně s tím však v naší mysli vyvstávají otázky související s těmi, kteří nebyli takto zázračně vysvobozeni z pronásledování pro svou víru. I tři mládenci určitě znali zkušenost Izajáše a Zacharjáše, které dali popravit bezbožní králové. V průběhu celých dějin Božího lidu – a platí to i dnes – byli věrní věřící mnohokrát vy­sta­veni hroznému utrpení, které se pro ně neskončilo zázračným vysvobozením, ale smrtí v bolesti a ponížení. U Daniela ve třetí ka­pitole byli tři Hebrejci fantasticky zachráněni, ale takové věci se nedějí často.

**Aplikace**

`Přestože zázračná záchrana není zkušeností každého věřícího, všichni Boží věrní budou nakonec vysvobozeni – bez ohledu na osud, který je zde na zemi potkal. Jak v této souvislosti rozumíš slovům apoštola Pavla v 1K 15,12–26?`

#### Další čtení: Vybrané citace od Ellen Whiteové

"Jak věděl ten pohanský král, komu je podobný Syn Boží? Hebrejští zajatci zastávající vysoká místa v Babylóně byli mu svým životem a povahou přestaviteli pravdy. Když byli dotazováni na příčinu své víry, odpovídali bez váhání. Prostě a jasně vykládali zásady spravedlnosti, učíce tak ty, kdož žili kolem nich o Bohu, kterého uctívali. Mluvili o Kristu, o Vykupiteli, který přijde; a v postavě čtvrtého uprostřed ohně poznal král Syna Božího. {PK 334.1}

Ten, jenž se procházel s hebrejskými mládenci v rozpálené peci, bude se svými následovníky, ať jsou kdekoli. Jeho stálá přítomnost je bude utěšovat a posilovat. V dobách tísně — a bude to tíseň taková, jaká nebyla za celou dobu existence národa — budou vyvolení Boží stát neotřesení. Satan se všemi svými svěřenci nebude moci zahubit ani nejslabšího ze svatých Božích. Andělé vynikající silou je budou ochraňovat a Hospodin se sám projeví jako „Bůh bohů“, jenž může spasit všechny ty, kdož v něho věří. {PK 336.1}"

"Život v Kristu je život vyrovnaný. Nemusí v něm být nějaké citové vzrušení, ale má v něm být trvalá pokojná důvěra. Naději nevkládáš v sebe, nýbrž v Krista. Tvá slabost se spojuje s jeho silou, tvá nevědomost s jeho moudrostí, tvá křehkost s jeho vytrvalostí a silou. {CK 48.3}

Neměli bychom proto myslet především na sebe a neměli bychom žít v úzkosti a strachu, zda budeme spaseni. To všechno nás odvrací od zdroje síly. Svěř se plně Bohu a důvěřuj mu. Mluv o Ježíši a mysli na něho. Dovol, aby se v něm ztratilo tvoje„já“. Odlož všechny pochybnosti, zapuď všechen strach. Říkej spolu s apoštolem Pavlem: „Co žije, nejsem již já, ale Kristus žije ve mně. Pokud nyní žiji v tělesnosti, je to život ve víře Syna Božího, jenž ke mně pojal lásku a vydal sám sebe za mně.“ Galatským 2,20. Odevzdej se Bohu. On uchová to, co jsi mu svěřil. Odevzdáš-li se do rukou toho, jenž tě miluje, provede tě bezpečně úskalími. {CK 49.2}"