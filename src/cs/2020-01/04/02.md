---
title:  'Zlatá socha'
date:  19/01/2020
---

> <p></p>
> 1Král Nebúkadnesar dal zhotovit zlatou sochu, jejíž výška byla šedesát loket a šířka šest loket. Postavil ji na pláni Dúra v babylónské krajině.

> <p></p>
> 4Hlasatel mocně volal: „Poroučí se vám, lidé různých národností a jazyků: 5Jakmile uslyšíte hlas rohu, flétny, citery, harfy, loutny, dud a rozmanitých strunných nástrojů, padnete a pokloníte se před zlatou sochou, kterou postavil král Nebúkadnesar. 6Kdo nepadne a nepokloní se, bude v tu hodinu vhozen do rozpálené ohnivé pece.“ (Da 3,1.4–6)

**Osobní studium**

`Uvažuj o textu Da 3,1–7. Co podle tebe vedlo krále ke zhotovení zlaté sochy?`

Mezi královým snem a postavením zlaté sochy zřejmě uplynul nějaký čas. Zdá se však, jako by král nemohl zapomenout na svůj sen a na skutečnost, že Babylón je odsouzen k porážce a nahradí jej jiná mocnost. Král nebyl spokojen s tím, že by měl být jen zlatou hlavou. Chtěl dát všem najevo, že jeho království odolá času a bude trvat věčně. Proto staví sochu, která je celá ze zlata.

Podobný arogantní postoj pýchy inspiroval i stavitele babylónské věže, kteří se svým jednáním vzepřeli samotnému Bohu. Nebúkadnesarův postoj je neméně namyšlený. Jako vládce Babylónu toho dosáhl opravdu hodně. Právě proto se neumí smířit s myšlenkou, že jeho království skončí. Proto ve snaze o vlastní vyvýšení buduje sochu, která má ve všech vyvolat přesvědčení o králově moci a vzbudit oddanost a úctu. Ačkoli není zcela jasné, zda má socha zpodobňovat krále nebo nějaké božstvo, je třeba si uvědomit, že ve starověku byla hranice mezi politikou a náboženstvím velmi nejasná – pokud vůbec nějaká existovala.

Je třeba mít na paměti, že Nebúkadnesar měl již minimálně dvě velmi působivé možnosti seznámit se s pravým Bohem. Poprvé při zkoušce izraelských mladíků, kdy se ukázali jako desetkrát chytřejší než ostatní mudrci Babylónu. Podruhé to bylo tehdy, když všichni experti na výklad snů selhali, ale Daniel byl schopen králi sen nejen vyložit, ale dokonce i připomenout, protože jej král zapomněl. Král nakonec uznal, že Danielův Bůh je nad všechny bohy. Je proto překvapující, že ani uvedené zkušenosti Nebúkadnesarovi nezabránily v návratu k modloslužbě. Proč? Za vším stála zřejmě pýcha. Hříšné lidské bytosti odmítají uznat skutečnost, že všechny jejich materiální a duševní úspěchy jsou pomíjivé a jsou odsouzeny k zapomnění. Čas od času možná i my uvažujeme a jednáme jako malí „Nebúkadnesarové“, když se příliš soustředíme na své úspěchy a zapomínáme, jak jsou z pohledu věčnosti bezvýznamné.

**Aplikace**

`Co ti může pomoci v tom, aby ses nechytil do stejné pasti, v jaké se ocitl Nebúkadnesar, když sama sebe a své úspěchy považoval za velkolepé a věčné?`