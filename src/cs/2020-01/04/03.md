---
title:  'Výzva k uctívání'
date:  20/01/2020
---

> <p></p>
> 8V té době přišli muži hvězdopravci a udali Judejce. 9Hlásili králi Nebúkadnesarovi: „Králi, navěky buď živ! 10Ty jsi, králi, vydal rozkaz, aby každý člověk, až uslyší hlas rohu, flétny, citery, harfy, loutny a dud a rozmanitých strunných nástrojů, padl a poklonil se před zlatou sochou. 11Kdo nepadne a nepokloní se, má být vhozen do rozpálené ohnivé pece. 12Jsou zde muži Judejci, které jsi pověřil správou babylónské krajiny, Šadrak, Méšak a Abed-nego. Tito muži nedbají, králi, na tvůj rozkaz, tvé bohy neuctívají a před zlatou sochou, kterou jsi postavil, se neklanějí.“ (Da 3,8–12)

**Osobní studium**

`Přečti si texty Da 3,8–15 a Zj 13,11–18. V čem je po­dobný obsah a smysl těchto textů? V čem je podobnost mezi Danielovou dobou a tím, co se odehraje v budoucnosti?`

Zlatá socha stála na rovině Dúra, což znamená v akkad­štině „ohrazené místo“ a vytváří dojem rozsáhlé svatyně. Jako by to nestačilo, blízká ohnivá pec může připomínat oltář. Součástí celé liturgie sochy byla babylónská hudba. Během ceremonie zaznívá sedm druhů hudebních nástrojů, které vytvářejí dojem dokonalosti a síly celého rituálu.

Dnes na nás ze všech stran doléhají různé vlivy, které nám nabízejí různé nové životní styly a světonázory. Stačí se vzdát oddanosti Boží autoritě, jak je vyjádřena v Bibli, a podřídit se dnešním nástupcům Babylónské říše. Přitažlivost a nabídky světa se nám někdy mohou zdát neodolatelné. Vždy znovu si však připomínejme, že naše věrnost patří Bohu Stvořiteli.

Podle prorockého kalendáře žijeme v posledních dnech pozemských dějin. Zjevení 13. kapitola oznamuje, že obyvatelé země budou vyzváni, aby uctívali obraz šelmy. „Ta nutí všechny, malé i veliké, bohaté i chudé, svobodné i otroky, aby měli na pravé ruce nebo na čele cejch.“ (Zj 13,16) Z tohoto textu se dozvídáme, že se obrazu šelmy pokloní šest skupin lidí: „malí i velicí, bohatí i chudí, svobodní i otroci“. I číslo šelmy (666) zdůrazňuje šestku. Když si všimneme, že socha postavená Nebúkadnesarem v sobě nese také symboliku šestek (výška šedesát loket a šířka šest loket; Da 3,1), pochopíme, že události kolem výzvy uctívat sochu (modlu nebo krále – tedy cokoliv, jen ne Boha) jsou ilustrací toho, jak se bude eschatologický Babylón chovat v posledních dnech. Bude proto užitečné soustředit se na tento příběh a poučení, které z něj vyplyne. Zároveň bychom se měli zaměřit na jednání svrchovaného Boha a způsob, jakým řídí záležitosti tohoto světa.

**Aplikace**

`Uctívání neznamená jen pokleknout před někým nebo něčím a tím otevřeně vyjádřit svou poslušnost. Jakými dalšími (možná méně nápadnými) způsoby se můžeme dostat do situa­ce, že najednou budeme uctívat někoho nebo něco jiného než Hospodina?`