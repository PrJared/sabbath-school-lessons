---
title:  'Tajemství silné víry'
date:  23/01/2020
---

> <p></p>
> 16Šadrak, Méšak a Abed-nego odpověděli králi: „Nebúkadnesare, nám není třeba dávat ti odpověď. 17Jestliže náš Bůh, kterého my uctíváme, nás bude chtít vysvobodit z rozpálené ohnivé pece i z tvých rukou, králi, vysvobodí nás. 18Ale i kdyby ne, věz, králi, že tvé bohy uctívat nebudeme a před zlatou sochou, kterou jsi postavil, se nepokloníme.“ (Da 3,16–18)

> <p></p>
> 1Věřit Bohu znamená spolehnout se na to, v co doufáme, a být si jist tím, co nevidíme. 2K takové víře předků se Bůh přiznal svým svědectvím.

> <p></p>
> 39A ti všichni, ačkoliv osvědčili svou víru, nedočkali se splnění toho, co bylo zaslíbeno, 40neboť Bůh, který zamýšlel pro nás něco lepšího, nechtěl, aby dosáhli cíle bez nás. (Žd 11,1.2.39.40)

**Osobní studium**

Když uvažujeme o zkušenosti Šadraka, Méšaka a Abed-nega, můžeme si položit otázku: V čem spočívá tajemství jejich silné víry? Jak to, že byli ochotni se raději nechat zaživa upálit, než by se poklonili zlaté soše? Existuje mnoho způsobů, kterými si mohli zdůvodnit či omluvit, proč by bylo lepší nebo dokonce rozumnější se na králův příkaz poklonit. Navzdory vědomí, že mohou přijít o život – jak se to stalo mnohým před nimi –, se rozhodli pevně stát na svém.

`Přečti si Židům 11. kapitolu. Co se v tomto textu můžeš dozvědět o podstatě víry?`

Abychom si vybudovali víru podobnou víře tří mládenců, potřebujeme pochopit, co vlastně je víra. Někteří lidé hodnotí velikost a kvalitu své víry podle počtu vyslyšených modliteb. Jdou do obchodního domu a modlí se za parkovací místo. Pokud se jim hned podaří nějaké najít, radují se, že mají opravdu silnou víru. Pokud jsou všechna místa obsazena, zmalomyslní a začnou si myslet, že jejich víra není dostatečně silná na to, aby je Bůh vyslyšel. Takové chápání víry je velmi nebezpečné, protože vede k představě, že můžeme Boha ovládat. Vůbec nepočítá s Boží svrchovaností a moudrostí.

Skutečná víra, kterou měli také Danielovi přátelé, nespočívá v kvantitě, ale v kvalitě našeho vztahu s Bohem. Výsledkem je naše úplná důvěra v Boha. Opravdová víra se nepokouší změnit Boží vůli v náš prospěch. Skutečná víra podřizuje naši vůli Boží vůli. Viděli jsme, že když se tři hebrejští mládenci rozhodli zůstat věrni Bohu a postavit se královu příkazu, nevěděli přesně, co má pro ně Bůh připraveno. Rozhodli se jednat správně bez ohledu na následky. Přesně takto je možné rozpoznat zralou víru. Opravdová víra se projevuje tím, že se sice modlíme za to, co bychom chtěli, zároveň však důvěřujeme, že Hospodin udělá to, co je pro nás nejlepší. A to i tehdy, když úplně nerozumíme, co se děje a proč.

**Aplikace**

`Jak můžeme budovat svou víru v každodenních „malých věcech“? Jakým způsobem můžeme kultivovat naši víru, abychom zvládli obstát ve stále větších zkouškách? Proč se naše věrnost v „malých věcech“ může ukázat v konečném důsledku jako nejdůležitější?`