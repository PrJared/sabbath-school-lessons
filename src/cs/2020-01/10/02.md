---
title:  'Boží slovo, základ poznání'
date:  01/03/2020
---

> <p></p>
> 1V prvním roce vlády Darjaveše, syna Achašveróšova, který byl médského původu a byl králem nad královstvím kaldejským, 2v tom prvním roce jeho kralování jsem já, Daniel, porozuměl z knih počtu roků, o nichž se stalo slovo Hospodinovo proroku Jeremjášovi; vyplní se, že Jeruzalém bude po sedmdesát let v troskách. (Da 9,1.2)

**Osobní studium**

`Uvažuj o úvodních verších. Daniel říká, že při studiu „porozuměl z knih“ časovému údaji, který se týkal proroctví o zpustošení Jeruzaléma. Proč se podle tebe obracel (mimo jiné) ke knize proroka Jeremjáše? Jak se Daniel mohl cítit, když pochopil zmíněné skutečnosti?`

Při čtení Danielovy modlitby je jasné, že vychází z hlubokého studia předchozích zjevení, která dal Bůh Mojžíšovi a prorokům. Na základě studia Jeremjášova svitku Daniel zjistil, že období zajetí má trvat sedmdesát let (Jr 25,11.12; 29,10). Z toho vyrozuměl, že žije v důležitém dějinném okamžiku.

Je důležité vzít v úvahu, že Daniel tuto modlitbu vyslovil v roce 539 před Kristem, tedy v roce, kdy Perská říše vystřídala Babylón. Uplynulo téměř sedmdesát let od doby, kdy Nebúkadnesar dobyl Jeruzalém a zničil chrám. Podle Jeremjášova proroctví se měl Boží lid brzy vrátit do své vlasti. Daniel důvěřoval Božímu slovu, a proto byl přesvědčen, že se stane něco důležitého a že tak, jak Bůh zaslíbil ve svém slově, babylónské vyhnanství brzy skončí a Židé se budou moci vrátit domů.

Daniel ze studia svatých spisů, které měl k dispozici, pochopil vážnost hříchů svého lidu. Přestoupením podmínek smlouvy Izraelci zničili svůj vztah s Bohem. Přímým a nevyhnutelným důsledkem jejich jednání a postojů bylo vyhnanství (Lv 26,14–45). A právě studium Božího zjevení pomohlo Danielovi pochopit, v jaké době žije a jak naléhavě se potřebuje obrátit k Bohu a prosit za svůj lid.

Když se blížíme k posledním dnům dějin světa, potřebujeme více než kdykoliv předtím studovat Boží slovo a žít podle něj. Jen Písmo nám může dát věrohodné vysvětlení stavu světa, ve kterém žijeme. Vždyť právě Bible přináší příběh velkého sporu mezi dobrem a zlem a ukazuje, že lidské dějiny budou ukončeny odstraněním zla a ustanovením věčného Božího království. Čím více budeme studovat Písmo, tím více budeme rozumět situaci, v níž se svět nachází. Pochopíme naše místo v celém příběhu a najdeme důvody pro naději uprostřed světa, který žádnou naději nenabízí.

**Aplikace**

`Jak ti Bible pomáhá pochopit, v jakém světě žijeme, přestože události kolem nás často žádný smysl nedávají?`