---
title:  'Prorocký kalendář'
date:  05/03/2020
---

> <p></p>
> 25Věz tedy a rozuměj: Od vyjití slova k návratu a k budování Jeruzaléma až k Pomazanému vůdci bude sedm sedmiletí a šedesát dva sedmiletí. Znovu se vybuduje náměstí a příkop, v tísni oněch časů. 26Ale po těch šedesáti a dvou sedmiletích bude vyhlazen Pomazaný a nebude mít nic, a to město i tu svatyni bude ničit lid jednoho vůdce, který přichází. Ale jeho konec bude v záplavě. A až do konce bude odhodlaný boj po místech zpustošených. 27A prosadí smlouvu mnohým jednoho sedmiletí, leč uprostřed onoho sedmiletí ukončí obětní hod i přídavnou oběť. Tehdy na křídle ohavností bude pustošící, dokud se zkáza i rozhodnutí nebude vylévat na pustošenou. (Da 9,25–27; ČSP)

**Osobní studium**

Vidění o dvou tisících tří stech večerech a jitrech přesahovalo Danielovo chápání a prorok mu neporozuměl (Da 8,27). O deset let později přichází Gabriel, aby pomohl Danielovi vidění pochopit (Da 9,23). Toto další zjevení přináší chybějící informace a zjevuje, že dílo Mesiáše má být dokončeno na konci období sedmdesáti týdnů. Podle principu den za rok a na základě toho, jak se plnily předpovídané události, musíme sedmdesát týdnů chápat jako 490 let. Počátečním bodem tohoto období je příkaz k obnově a znovuvybudování Jeruzaléma (Da 9,25). Tento příkaz vydal král Artaxerxes v roce 457 př. Kr., kdy na základě dekretu mohli Izraelci pod vedením Ezdráše začít s obnovou Jeruzaléma (Ezd 7). Podle biblického textu je sedmdesát týdnů „stanoveno“ (doslova „odděleno“ nebo „odseknuto“). To naznačuje, že časové období 490 let bylo odděleno z mnohem delšího časového úseku, což v našem případě znamená dva tisíce tři sta let z Da 8,14. Z toho vyplývá, že obě časová období začínají ve stejnou dobu – v roce 457 př. Kr.

Ve verši Da 9,25 čteme: „‚…uplyne sedm týdnů. Za šedesát dva týdny…‘ (ČEP). Tuto větu je možné přeložit i jako ‚sedmero týdnů uplyne a šedesát dva týdny‘ (B21) či ‚bude sedm sedmiletí a šedesát dva sedmiletí‘ (ČSP).“ (STEFANOVIC, Z., Daniel: Moudrost moudrým, Advent-Orion 2019, str. 277)

Proroctví o sedmdesáti týdnech je rozděleno na tři časové úseky.

Prvních sedm týdnů (čtyřicet devět let) velmi pravděpodobně poukazuje na období, během něhož měl být znovu vybudován Jeruzalém. Po těchto sedmi týdnech má následovat období dvaašedesát týdnů (434 let), které vedou k „pomazanému vévodovi“ (Da 9,25). Z toho vyplývá, že 483 let po dekretu Artaxerxa (to nás dostává do roku 27 po Kr.) se má udát něco důležitého. O jakou událost šlo? Právě tehdy byl Ježíš Kristus pokřtěn a pomazán Duchem svatým pro své mesiášské poslání.

Během sedmdesátého týdne se udály mimořádné události: (1) „bude pomazaný zahlazen a nebude již“ (Da 9,26), což odkazuje na Kristovu smrt. (2) Mesiáš „Vnutí...“ (ČEP), toto slovo je možné přeložit i jako „potvrdí“ (B21) či „prosadí“ (ČSP) „svou smlouvu mnohým v jednom týdnu“ (Da 9,27). To popisuje činnost Ježíše a apoštolů mezi Židy během posledního „týdne“ v letech 27 až 34. (3) „a v polovině toho týdne zastaví obětní hod i oběť přídavnou“ (Da 9,27). Tři a půl roku po svém křtu (tedy uprostřed týdne) Ježíš svou smrtí naplnil obětní systém. Tím, že přinesl konečnou a dokonalou oběť nové smlouvy, zrušil potřebu dalších obětí zvířat. Poslední týden proroctví o sedmdesáti týdnech končí v roce 34, kdy Štěpán zemřel mučednickou smrtí a poselství evangelia se začalo šířit i mezi pohany.

**Aplikace**

`I uprostřed slov o velké naději a o zaslíbeném Mesiáši čteme o násilí, válkách a ničení. Jak ti mohou tyto myšlenky pomoci prožívat naději a jistotu i v časech neštěstí a pohrom?`