---
title:  'Přímluvná modlitba'
date:  03/03/2020
---

> <p></p>
> 3Obrátil jsem se k Panovníku Bohu, abych ho vyhledal modlitbou a prosbami o smilování v postu, žíněném rouchu a popelu. 4Modlil jsem se k Hospodinu, svému Bohu, a vyznával se mu slovy: „Ach, Panovníku, Bože veliký a hrozný, který dbáš na smlouvu a milosrdenství vůči těm, kteří tě milují a dodržují tvá přikázání! 5Zhřešili jsme a provinili se, jednali jsme svévolně, bouřili se a uchýlili od tvých přikázání a soudů. 6A neposlouchali jsme tvé služebníky proroky, kteří mluvili ve tvém jménu našim králům, našim velmožům, našim otcům a všemu lidu země.“ (Da 9,3–6)

**Osobní studium**

`Přečti si text Daniel 9,3–20. Všimni si, že Daniel mluví v první osobě množného čísla: zhřešili jsme, provinili jsme se, jednali jsme svévolně, bouřili jsme se a uchýlili jsme se od tvých přikázání a soudů... Sebe samého tedy zahrnuje mezi hříšníky, kteří nakonec přivolali na národ katastrofu. Proč se takto vyjadřuje? Proč je to důležité?`

Danielova kajícná modlitba je také pří­mluv­nou modlitbou a takových modliteb je v Písmu více. Dotýkají se Božího srdce, odvracejí následky jeho soudu a přinášejí vysvobození. Když byl Bůh připraven zničit izraelský národ, přímluvná modlitba Mojžíše zastavila jeho ruku (Ex 32,7–14 a Nu 14,10–25). Dokonce i tehdy, když zničující sucho téměř zničilo celou zemi, Bůh odpověděl na Elijášovu modlitbu a seslal déšť, aby oživil zemi (1Kr 18).

Když se modlíme za členy rodiny, za své přátele nebo jiné lidi v různých situacích, Bůh slyší naše modlitby a může zasáhnout. Někdy musíme na odpověď na modlitbu dlouho čekat, ale můžeme si být jisti, že Bůh nikdy nezapomíná na potřeby svých dětí (Jk 5,16).

V našem případě hraje Daniel roli přímluvce nebo zprostředkovatele mezi Bohem a lidem. Při svém studiu Písma prorok zjistil, jak hříšný byl celý národ, když přestupoval Boží zákon a odmítl poslouchat Boží varování. Daniel rozpoznal bezútěšnou duchovní situaci lidí a modlí se za uzdravení a odpuštění. Při této modlitbě se Daniel ztotožňuje s celým národem. V určitém smyslu je tak příkladem toho, co dělá Kristus jako náš Přímluvce (J 17). Je tu však velmi důležitý rozdíl: Kristus je bez hříchu (Žd 4,15), a proto vůbec nepotřebuje vyznávat vlastní hříchy nebo přinášet oběti za odpuštění (Žd 7,26.27). Přesto se výjimečným způsobem ztotožňuje s hříšníky: „Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti.“ (2K 5,21)

**Aplikace**

`„Pokud bychom shromáždili vše, co je v člověku dobré, svaté, vznešené a krásné a předstoupili s tím před Boží anděly, aby to napomohlo spasení člověka nebo sloužilo jako nějaká zásluha, byl by takový návrh zamítnut jako rouhání.“ (FW 24) Co tyto myšlenky říkají o naší potřebě Přímluvce, který by jednal v náš prospěch?`