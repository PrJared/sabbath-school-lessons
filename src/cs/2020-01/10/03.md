---
title:  'Prosba o milost'
date:  02/03/2020
---

> <p></p>
> 18Nakloň, můj Bože, své ucho a slyš, otevři své oči a viz, jak jsme zpustošeni my i město, které se nazývá tvým jménem. Vždyť ne pro své spravedlivé činy ti předkládáme své prosby o smilování, ale pro tvé velké slitování. 19Panovníku, slyš! Panovníku, odpusť! Panovníku, pozoruj a jednej! Neprodlévej! Kvůli sobě, můj Bože! Vždyť tvé město i tvůj lid se nazývá tvým jménem. (Da 9,18.19)

**Osobní studium**

`Přečti si text Da 9,3–19. Z čeho vychází Danie­lova prosba o milost?`

Při studiu této modlitby se soustředíme na několik důležitých bodů.

(1) Daniel ve své modlitbě nikde ani náznakem nežádá o vysvětlení katastrof, které dopadly na židovský národ. Ví, proč přišly. Ve skutečnosti velká část modlitby sestává z toho, že sám Daniel jmenuje příčiny: „...neposlouchali jsme Hospodina, našeho Boha, a neřídili se jeho zákony, které nám vydával skrze své služebníky proroky“ (Da 9,10). Po vysvětlení Daniel toužil naposledy na konci osmé kapitoly, kdy neporozuměl vidění o dvou tisících tří stech večerech a jitrech.

`(2) Tato modlitba je prosbou o Boží milost a voláním, aby Bůh odpustil svému lidu jeho hříchy a zlo, kterého se dopustil. Jde o působivou ilustraci pravé podstaty evangelia. Hříšní lidé bez jakýchkoli zásluh touží po milosti, kterou si nezaslouží, a po odpuštění, na které nemají nárok. Necítíme se právě tak, když stojíme před dokonalým Bohem?`

`Na co se podle veršů v úvodu Daniel odvolává, když prosí Boha o milost?`

Za zmínku stojí ještě jeden aspekt Danie­lovy modlitby: odvolává se na Boží slitování a na jeho jméno. Modlitba není v první řadě zaměřená na to, aby Daniel nebo jeho lid něco získal. Jde o Boha a o jeho čest (­Da 9,17–19)­. Jinými slovy, jde o oslavení Božího jména, a proto by měl Bůh odpovědět na modlitbu kladně.

**Aplikace**

`Přečti si text 2Kr 19,15–19. V čem Chizkijášova modlitba připomíná Danielovu modlitbu? Co se v textu Mt 5,16 říká o tom, jak my sami můžeme oslavit Boha?`