---
title:  'Mesiášovo dílo'
date:  04/03/2020
---

> <p></p>
> 21Tedy ještě jsem rozmlouval v modlitbě, když Gabriel, ten muž, kterého jsem prve viděl ve vidění, spěšně přilétl a dotkl se mě v době večerního obětního daru. 22Poučil mě, když se mnou mluvil. Řekl: „Danieli, nyní jsem vyšel, abych ti posloužil k poučení. 23Prve při tvých prosbách o smilování vyšlo slovo a já jsem přišel, abych ti je oznámil, neboť jsi vzácný Bohu. Pochop to slovo a rozuměj vidění. 24Sedmdesát týdnů let je stanoveno tvému lidu a tvému svatému městu, než bude skoncováno s nevěrností, než budou zapečetěny hříchy, než dojde k zproštění viny, k uvedení věčné spravedlnosti, k zapečetění vidění a proroctví, k pomazání svatyně svatých.“ (Da 9,21–24)

**Osobní studium**

Danielova přímluvná modlitba se dotýkala dvou základních témat: hříchů národa a zničení Jeruzaléma. Bůh se proto ve své odpovědi soustřeďuje právě na tyto dvě oblasti. Prostřednictvím Mesiášova díla budou lidé vykoupeni a zachráněni – a svatyně bude pomazána, tedy očištěna. Na Danielovy prosby zaznívá odpověď, která daleko přesahuje Danielovu dobu: Mesiášovo dílo přinese prospěch celému lidstvu.

`Přečti si text Da 9,21–27. Co všechno se mělo uskutečnit během období sedmdesáti týdnů? Proč to mohl vykonat pouze Ježíš?`

1.	„Bude skoncováno s nevěrností.“ Hebrejské slovo pro „nevěrnost“ nebo také „vzpouru“ zní peša a naznačuje vědomý, úmyslný špatný čin, který provedl níže postavený proti výše postavenému (Př 28,24). Toto slovo se v Písmu objevuje i v souvislosti s otevřenou neposlušností lidí vůči Bohu (Ez 2,3). Díky Ježíšově krvi však byla naše vzpoura vůči Bohu vymazána a dostáváme nabídku přijmout zásluhy, které proudí z Golgoty.
2.	„Budou zapečetěny hříchy.“ V tomto kontextu výraz znamená „ukončit přestoupení“. Od pádu do hříchu lidé nebyli schopni žít podle Božích norem. Ale Mesiáš se o toto selhávání a o tento nedostatek postará.
3.	„Dojde k zproštění viny.“ Tuto frázi je možné přeložit i jako „aby očištěna byla nepravost“ (B21). Apoštol Pavel píše o Kristu: „Plnost sama se rozhodla v něm přebývat, aby skrze něho a v něm bylo smířeno všechno, co jest, jak na zemi, tak v nebesích – protože smíření přinesla jeho oběť na kříži.“ (Ko 1,19.20) Jen Kristus může způsobit, aby se tato slova stala skutečností.
4.	„Uvedení věčné spravedlnosti.“ Kristus byl na kříži namísto nás a tím dal do pořádku náš vztah s Bohem. Tuto spravedlnost přicházející od Boha můžeme přijmout pouze vírou.
5.	„Zapečetění vidění a proroctví.“ Když Kristus přinesl sebe sama jako oběť, starozákonní proroctví, která poukazovala na jeho dílo smíření, byla naplněna a v tom smyslu zapečetěna.
6.	„Pomazání svatyně svatých.“ Svatyně svatých, o které se zde hovoří, je místem v nebesích. Očištění svatyně se uskutečnilo tehdy, když byl do ní Kristus uveden jako Velekněz (Žd 8,1).

**Aplikace**

`Uvažuj o jednotlivých aspektech toho, co pro tebe osobně a pro nás jako lidstvo Kristus vykonal. Co z toho pokládáš za nejdůležitější? Proč?`