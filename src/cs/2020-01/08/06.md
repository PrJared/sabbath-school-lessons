---
title:  'Svatí Nejvyššího'
date:  20/02/2020
---

> <p></p>
> 18Ale království se ujmou svatí Nejvyššího a budou mít království v držení až na věky, totiž až na věky věků.

> <p></p>
> 21Viděl jsem, že ten roh vedl válku proti svatým a přemáhal je, 22až přišel Věkovitý a soud byl předán svatým Nejvyššího; nadešla doba a království dostali do držení svatí.

> <p></p>
> 25Bude mluvit proti Nejvyššímu a bude hubit svaté Nejvyššího. Bude se snažit změnit doby a zákon. Svatí budou vydáni do jeho rukou až do času a časů a poloviny času.

> <p></p>
> 27Království, vladařská moc a velikost všech království pod celým nebem budou dány lidu svatých Nejvyššího. Jeho království bude království věčné a všechny vladařské moci ho budou uctívat a poslouchat. (Da 7,18.21.22.25.27)

**Osobní studium**

`Co podle úvodních veršů – dobrého i špatného – čeká Boží lid?`

V těchto verších je Boží lid popsán jako „svatí Nejvyššího“. Ze slov proroka se dozvídáme, že jsou napadeni mocností představovanou malým rohem. Tito „svatí Nejvyššího“ zůstávají věrni Božímu slovu, a proto jsou během vlády papežského systému pronásledováni. Křesťané byli pronásledováni i během vlády pohanské Římské říše (kterou představovala samotná čtvrtá šelma). Ve verši Da 7,25 je však popsáno, jak jsou svatí pronásledováni malým rohem, který povstal po skončení pohanské fáze Říma.

Boží lid však nebude podroben pronásledování pozemskými mocnostmi navždy. Království světa budou nakonec nahrazena Božím královstvím. Je zajímavé, že v samotném vidění bylo království předáno Synu člověka (Da 7,14); když však přichází anděl, podle jeho slov jsou to právě „svatí“, kdo dostává království (Da 7,18). Nejde tu však o rozpor. Syn člověka je totiž úzce spojen s lidmi věrnými Bohu a jeho vítězství je vítězstvím těch, které zastupuje.

Když se velekněz ptá Ježíše, zda je Mesiášem, Božím Synem, Ježíš poukazuje na texty Ž 110,1 a Da 7,13.14 a říká: „Já jsem. A uzříte Syna člověka sedět po pravici Všemohoucího a přicházet s oblaky nebeskými.“ (Mk 14,62) Ježíš je tím, kdo nás zastupuje před nebeským senátem. Porazil síly temnoty a dělí se o své vítězství s těmi, kteří přicházejí k němu. Nemusíme mít proto žádný důvod k obavám. Jak říká apoštol Pavel: „Ale v tom ve všem slavně vítězíme mocí toho, který si nás zamiloval. Jsem jist, že ani smrt ani život, ani andělé ani mocnosti, ani přítomnost ani budoucnost, ani žádná moc, ani výšiny ani hlubiny, ani co jiného v celém tvorstvu nedokáže nás odloučit od lásky Boží, která je v Kristu Ježíši, našem Pánu.“ (Ř 8,37–39)

**Aplikace**

`Danielovo proroctví popisuje s velkou přesností dějiny lidstva tisíce let dopředu. To nás může naplňovat důvěrou a jistotou do budoucnosti. Jak se z tvého pohledu doplňují prorocké předpovědi s tím, co pro nás vykonal Kristus?`