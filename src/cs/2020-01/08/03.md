---
title:  'Malý roh'
date:  17/02/2020
---

> <p></p>
> 7Potom jsem v nočním vidění viděl, hle, čtvrté zvíře, strašné, příšerné a mimořádně mocné. Mělo veliké železné zuby, žralo a drtilo a zbytek rozšlapávalo svýma nohama. Bylo odlišné ode všech předešlých zvířat a mělo deset rohů. 8Prohlížel jsem rohy, a hle, vyrostl mezi nimi další malý roh a tři z dřívějších rohů byly před ním vyvráceny. Hle, na tom rohu byly oči jako oči lidské a ústa, která mluvila troufale. (Da 7,7.8)

**Osobní studium**

Včera jsme poznali, že mocná a hrůzu vzbuzující šelma s deseti rohy, která svou krutostí ovládla svět, představuje pohanský Řím. Nyní se zaměříme na malý roh a mocnost, kterou představuje. Jak je ukázáno ve vidění, čtvrtá šelma má deset rohů, z nichž byly tři vylomeny, aby udělaly místo pro malý roh. Tento roh má lidské oči a ústa, která „mluvila troufale“ (Da 7,8; ČEP), „vedla pyšné řeči“ (Da 7,8; B21). Je zřejmé, že malý roh povstal z toho, co představovala hrozná šelma. Malý roh určitým způsobem navazoval na to, co bylo typické pro pohanský Řím, a dále to rozvíjel. Jakoby šlo o pozdější stadium téže mocnosti.

Daniel pozoruje, jak malý roh vede boj proti svatým. Anděl mu vysvětluje, že tento roh je králem vyvíjejícím tři činnosti namířené proti zákonu:

1.	říká velké věci proti Nejvyššímu,
2. 	sužuje a pronásleduje svaté Nejvyššího,
3. 	pokouší se změnit posvátné období a předpisy.

Výsledkem jeho působení bude, že „svatí budou vydáni do jeho rukou...“ (Da 7,25). Anděl kromě toho uvádí i časový údaj o době působení malého rohu: čas a časy a polovina času. V uvedeném kontextu prorockého vyjádření slovo čas znamená „rok“ a vyjádření časy označuje totéž období v takzvaném „duálu“, což představuje „dva roky“. Celkově jde tedy o časové období tři a půl prorockého roku, a to podle principu „den za rok“ vyjadřuje období 1 260 let. Během tohoto času bude malý roh růst, útočit na Boha, pronásledovat svaté a pokoušet se změnit Boží zákon.

**Aplikace**

`Přečti si také text 2Te 2,1–12. Pokus se najít podobnosti mezi „člověkem nepravosti“ a malým rohem. Jak tomuto textu rozumíš? O jaké mocnosti se zde hovoří?`