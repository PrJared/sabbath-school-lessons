---
title:  'Čtyři šelmy'
date:  16/02/2020
---

> <p></p>
> 1V prvním roce vlády Belšasara, krále babylónského, viděl Daniel sen, vidění mu prošla hlavou na jeho lůžku. Hned tedy v hlavních rysech ten sen popsal. 2Daniel řekl: „Viděl jsem v nočním vidění, hle, čtyři nebeské větry rozbouřily Velké moře. 3A z moře vystoupila čtyři veliká zvířata, odlišná jedno od druhého. 4První bylo jako lev a mělo orlí křídla. Viděl jsem, že mu byla křídla oškubána, bylo pozvednuto od země a postaveno na nohy jako člověk a dáno mu lidské srdce. 5Hle, další zvíře, druhé, se podobalo medvědu. Bylo postaveno tváří k jedné straně. Mělo v tlamě mezi zuby tři žebra a bylo mu řečeno: ‚Vstaň a hojně se nažer masa!‘ 6Potom jsem viděl, hle, další zvíře bylo jako levhart a mělo na hřbetě čtyři ptačí křídla. Bylo to zvíře čtyřhlavé a byla mu dána vladařská moc.“

> <p></p>
> 17Ta čtyři veliká zvířata, to čtyři králové povstanou v zemi. (Da 7,1–6.17)

**Osobní studium**

`Přečti si 7. kapitolu knihy Daniel. Jak bys shrnul podstatu toho, co Daniel popsal? O čem je celé vidění?`

Každá šelma, kterou Daniel viděl, odpovídá určité části sochy z Nebúkadnesarova vidění. Nyní je však každé království představeno mnohem detailněji, a jak je řečeno Danielovi, šelmy znázorňují pohanská království (Da 7,17). Kromě čtvrté připodobňuje Daniel šelmy ke známým nečistým zvířatům. Nejde o náhodný výběr, ale každé z nich má určité charakteristiky, které ukazují na vlastnosti představovaných království.

Lev: Lev je zvíře, které velmi výstižně charakterizuje Babylón. Okřídlený lev zdobil zdi královského paláce a dalších skvostů babylónské architektury. Lev představený ve vidění nakonec přišel o svá křídla, byl pozvednut ze země, postaven na nohy jako člověk a dostal srdce člověka. Tento proces symbolizuje Babylónskou říši během vlády jednotlivých králů.

Medvěd: Medvěd představuje spojenou říši Médů a Peršanů. Skutečnost, že zvíře podobné medvědovi „bylo postaveno tváří k jedné straně“ (Da 7,5), naznačuje nadřazenost Peršanů nad Médy. Tři žebra v zubech symbolizují tři nejdůležitější říše, které Médo-Peršané porazili: Lýdie, Babylón a Egypt.

Levhart: Rychlý levhart představuje Řeckou říši založenou Alexandrem Velikým. Čtyři křídla způsobí, že je šelma ještě rychlejší, což výstižně odkazuje na Alexandra, který si za několik let podmanil celý známý svět.

Strašlivá a hrůzu vzbuzující šelma: Zatímco předchozí šelmy se podobaly zmíněným zvířatům, tato je jedinečná. První šelma byla „jako“ lev, další byly „podobné“ medvědovi a levhartu, ale čtvrtá není připodobněna k žádnému zvířeti. Tato šelma s mnoha rohy se jeví jako o mnoho krutější a nenasytnější než předchozí. Výstižně představuje pohanský Řím, který si podmanil svět, vládl mu a ničil ho.

**Aplikace**

`Zmíněná tisíciletí lidských dějin se odehrála přesně podle předpovědi. Uprostřed chaosu, nejistoty a neklidu můžeme mít jistotu, že Bůh vládne. Co se z toho můžeš naučit nejen o důvěryhodnosti Písma, ale také o jistotě, kterou máme v Bohu?`