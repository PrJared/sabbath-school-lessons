---
title:  'Příchod Syna člověka'
date:  19/02/2020
---

> <p></p>
> 13Viděl jsem v nočním vidění, hle, s nebeskými oblaky přicházel jakoby Syn člověka; došel až k Věkovitému, přivedli ho k němu. 14A byla mu dána vladařská moc, sláva a království, aby ho uctívali všichni lidé různých národností a jazyků. Jeho vladařská moc je moc věčná, která nepomine, a jeho království nebude zničeno. (Da 7,13.14)

**Osobní studium**

`Uvažuj o úvodních verších. Jak je zde charakterizován „Syn člověka“? Jak tomuto výrazu mohl rozumět ve své době Daniel? Proč se Ježíš v Novém zákoně (např. Mk 13,26; Mt 8,20; 9,6; L 9,26 a 12,8) označoval právě tímto titulem?`

Zasedl soud a na scénu přichází nejdůležitější postava: Syn člověka. Kdo to je? Zaprvé, Syn člověka se zjevuje jako výjimečná nebeská bytost. Jak však naznačuje její titul, tato bytost má i určité lidské rysy. Jde tedy o božskou a zároveň lidskou bytost, která přichází jako důležitá a aktivní součást soudu. Zadruhé, Syn člověka přichází „s nebeskými oblaky“, což je v Novém zákoně typický obraz druhého příchodu Ježíše Krista. V textu Da 7,13 však Syn člověka není zobrazen jako ten, kdo přichází z nebes na zem, ale přemísťuje se horizontálně z jednoho místa nebes na jiné, aby se zjevil před „Věkovitým“. Zatřetí, zobrazení „Syna člověka“ přicházejícího s nebeskými oblaky je viditelným představením Pána. Tento obraz také připomíná nejvyššího kněze, který, obklopen kouřem z kadidla, vchází v den smíření do svatyně svatých, aby očistil svatyni.

Syn člověka je i královskou postavou. Je mu dána „vladařská moc, sláva a království, aby ho uctívali všichni lidé různých národností a jazyků“ (Da 7,14). Sloveso přeložené jako „uctívat“ se v kapitolách 1 až 7 nachází devětkrát (Da 3,12.14.17.18.28; 6,17.21 a 7,14.27) a vyjadřuje myšlenku vyjádření úcty božstvu. Náboženský systém, představený malým rohem, při své snaze změnit Boží zákon ničí a deformuje uctívání, které náleží jen Bohu. Soud, o kterém se zde mluví, ukazuje obnovení pravé bohoslužby. Bohoslužebný systém ustanovený papežstvím staví (mimo jiné) padlou lidskou bytost na místo prostředníka mezi Bohem a lidmi. Daniel však ukazuje, že jediným prostředníkem, schopným před Bohem lidstvo zastupovat, je Syn člověka. Vždyť jak zdůrazňuje Písmo: „Je totiž jeden Bůh a jeden prostředník mezi Bohem a lidmi, člověk Kristus Ježíš.“ (1Tm 2,5)

**Aplikace**

`Uvažuj o všem, co se z Písma dozvídáme o životě a charakteru Ježíše Krista. Proč může být pro nás povzbuzením, že právě on je ústřední postavou soudu popisovaného v 7. kapitole knihy Daniel?`