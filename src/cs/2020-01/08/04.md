---
title:  'Zasedl soud'
date:  18/02/2020
---

> <p></p>
> 24A deset rohů – z toho království povstane deset králů. Po nich povstane jiný, ten se bude od předchozích lišit a sesadí tři krále. 25Bude mluvit proti Nejvyššímu a bude hubit svaté Nejvyššího. Bude se snažit změnit doby a zákon. Svatí budou vydáni do jeho rukou až do času a časů a poloviny času, 26avšak zasedne soud a vladařskou moc mu odejmou, a bude úplně vyhlazen a zahuben. 27Království, vladařská moc a velikost všech království pod celým nebem budou dány lidu svatých Nejvyššího. Jeho království bude království věčné a všechny vladařské moci ho budou uctívat a poslouchat.“ (Da 7,24–27)

**Osobní studium**

Po vidění o čtyřech šelmách a aktivitách malého rohu prorok sleduje scénu nebeského soudu (Da 7,9.10.13.14). Když zasedl soud, byly rozestaveny stolce (ČEP), nebo trůny (ČSP; B21), a na svůj trůn usedl „Věkovitý“ (Da 7,9). Jak ukazuje nebeská scéna: „tisíce tisíců sloužily jemu a desetitisíce desetitisíců stály před ním“. Potom „zasedl soud a byly otevřeny knihy.“ (Da 7,10)

Je důležité si všimnout, že tento soud se objevuje po období 1 260 let působení malého rohu (z historického hlediska jde o období let 538 až 1798; více v části na pátek), ale před ustanovením Božího království. Třikrát se v tomto vidění vyskytuje následující posloupnost:

– 	působení malého rohu (538–1798),
– 	nebeský soud,
– 	věčné Boží království.

`Přečti si verše Da 7,13.14.21.22.26 a 27. Jaký prospěch má z uvedeného soudu Boží lid?`

Starý zákon představuje různé podoby soudu, ale ten, o kterém se hovoří v Da 7, je odlišný. Jde o vesmírný soud ovlivňující nejen malý roh, ale i svaté Nejvyššího, kteří nakonec dostanou království.

Daniel 7. kapitola neposkytuje podrobnosti o soudu ani nepřináší detaily o jeho začátku a konci. Naznačuje však, že soud začíná jako reakce na útok malého rohu proti Bohu a jeho lidu. Jde tedy o zdůraznění začátku soudu, který má vesmírný dosah. Z následujících kapitol (Da 8 a 9, budeme o nich hovořit v následujících týdnech) se dozvíme o tom, kdy soud začal, a o skutečnosti, že tento soud souvisí s očištěním nebeské svatyně během nebeského dne smíření. Celý kontext jasně hovoří o tom, že v nebi se odehraje předadventní soud ve prospěch Božího lidu (Da 7,22).

**Aplikace**

`Proč je správné pochopení toho, co pro nás Ježíš udělal na kříži, důležité, abychom mohli prožívat jistotu v den soudu (Ř 8,1)? Jak spolu souvisí evangelium a soud? Nahání ti představa Božího soudu strach, nebo prožíváš pokoj? Proč?`