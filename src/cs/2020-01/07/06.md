---
title:  'Daniel vysvobozen'
date:  13/02/2020
---

> <p></p>
> 25Král pak poručil, aby přivedli ty muže, kteří Daniela udali, a hodili je do lví jámy i s jejich syny a ženami. Ještě nedopadli na dno jámy, už se jich lvi zmocnili a rozdrtili jim všechny kosti. 26Tehdy král Darjaveš napsal všem lidem různých národností a jazyků, bydlícím po celé zemi: „Rozhojněn buď váš pokoj! 27Vydávám rozkaz, aby se v celé mé královské říši všichni třásli před Danielovým Bohem a obávali se ho, neboť on je Bůh živý a zůstává navěky, jeho království nebude zničeno a jeho vladařská moc bude až do konce. 28Vysvobozuje a vytrhuje, činí znamení a divy na nebi i na zemi. On vysvobodil Daniela ze lvích spárů.“ 29Danielovi se pak dobře dařilo v království Darjavešově i v království Kýra Perského. (Da 6,25–29)

**Osobní studium**

`Co podle úvodních veršů řekl král o Danielově Bohu?`

Důležitým bodem celého příběhu je skutečnost, že Darjaveš oslavuje Boha a uznává Boží svrchovanost. Jde o završení a zároveň nejsilnější projev oslavy Boha nebo vyjádření úcty Bohu, o které se dosud kniha Daniel zmiňovala (Da 2,20–23; 3,28.29; 3,31–33; 4,31–34). Podobně jako Nebúkadnesar, i Darjaveš reagoval na Danielovu záchranu oslavou Boha. Udělal však mnohem víc: změnil své předchozí nařízení a přikázal, aby se všichni „třásli před Danielovým Bohem a obávali se ho, neboť on je Bůh živý a zůstává navěky“ (Da 6,27).

Ano, Daniel byl zázračně zachráněn, jeho věrnost byla oceněna, zlo potrestáno a Boží čest a moc byly obhájeny. To není běžný příklad toho, jak věci obvykle dopadnou. V těchto událostech však můžeme vidět i jakýsi předobraz toho, co se v budoucnu stane v kosmickém měřítku: Boží lid bude zachráněn, zlo potrestáno a Bůh obhájen před celým vesmírem.

`Přečti si znovu verš Da 6,25. Co je v tomto textu problematického a proč? Jaký je tvůj postoj k uvedenému trestu? Jaké máš pro popsané události vysvětlení?`

`Při čtení tohoto textu nás může zarazit krutost trestu. Spolu se spiklenci byly odsouzeny a potrestány i jejich ženy a děti, které můžeme právem pokládat za nevinné. Jak bys vysvětlil to, co se jeví jako nesprávné zacházení se spravedlností?`

Zaprvé je třeba si uvědomit, že toto vše je nařízeno a uskutečněno králem na základě perského zákona, který do trestu určeného pro viníka zahrnuje i rodinu. Podle starověkého principu celá rodina nesla odpovědnost za porušení zákona jedním jejím členem. Neznamená to, že je to správné. V daném případě však vše proběhlo v souladu s tím, co víme o perských zákonech.

Zadruhé je třeba si všimnout, že biblický příběh tuto událost sice zmiňuje, ale ani ji neschvaluje, ani za toto jednání krále nechválí. Ve skutečnosti Bible jasně zakazuje, aby byly děti usmrcovány za hříchy svých rodičů (Dt 24,16).

**Aplikace**

`V čem ti může být útěchou poselství textu 1K 4,5, setkáváš-li se tváří v tvář s nespravedlností? O čem tento verš mluví a proč je tato skutečnost tak důležitá?`