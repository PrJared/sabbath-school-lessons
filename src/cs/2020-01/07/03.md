---
title:  'Spiknutí proti Danielovi'
date:  10/02/2020
---

> <p></p>
> 7Říšští vládcové a satrapové se shlukli ke králi a naléhali na něj: „Králi Darjaveši, navěky buď živ! 8Všichni královští vládci, zemští správcové a satrapové, královská rada a místodržitelé se uradili, abys královským výnosem potvrdil zákaz: Každý, kdo by se v údobí třiceti dnů obracel v modlitbě na kteréhokoli boha nebo člověka kromě na tebe, králi, ať je vhozen do lví jámy. 9Nyní, králi, vydej zákaz a podepiš přípis, který by podle nezrušitelného zákona Médů a Peršanů nesměl být změněn.“ 10Král Darjaveš tedy podepsal přípis a zákaz. (Da 6,7–10)

**Osobní studium**

`Čeho se podle úvodních veršů snažili úředníci pomocí královského výnosu dosáhnout? Jak tento dekret souvisí s královou samolibostí?`

Darjavešovo jednání se může zdát pošetilé, jestliže si uvědomíme, že vydané nařízení chtěl vzápětí zrušit. Nechal se chytit do pasti nastražené úředníky, kteří velmi pohotově dokázali zneužít politickou situaci v nově ustanoveném království. Darjaveš decentralizoval moc a ustanovil sto dvacet satrapů (správců), kteří měli zajistit efektivní fungování správy země. Z dlouhodobého hlediska však s sebou takový přístup nesl i určitá rizika. Vlivný a mocný správce některé provincie mohl stát u zrodu vzpoury, která by za určitých okolností vedla až k rozpadu království.

Mohlo se proto zdát dobrou strategií vydat zákon, který vyžadoval, aby se král stal na třicet dní jediným adresátem všech žádostí a proseb – což z něj dělalo prakticky neomezeného vládce a boha. Měla se tím posílit loajálnost vůči králi a zabránit vzpourám. Úředníci však krále podvedli, když mu tvrdili, že takový návrh má podporu všech vysokých úředníků, předáků, satrapů, rádců a velmožů. Minimálně Daniel totiž s takovým zákonem nemohl souhlasit. Kromě toho mohl král považovat za nesmírně přitažlivé, že ho jeho poddaní prostřednictvím zákona postavili na úroveň boha.

Nemáme žádný důkaz o tom, že by si perští králové nárokovali božské postavení. Zmíněný zákon však mohl být zamýšlen jako ustanovení, které z krále udělá na omezenou dobu třiceti dnů zástupce všech bohů. A proto také všechny modlitby měly být směrovány na krále. Král však naneštěstí nezkoumal, co vedlo úředníky k přípravě zmíněného návrhu zákona. Neuvědomil si, že to, co mělo sloužit k zabránění možného spiknutí, bylo spiknutím vůči Danielovi.

Pozornost si zasluhují dva aspekty tohoto zákona. Zaprvé, trestem za přestoupení zákona mělo být vhození člověka do jámy se lvy. Jelikož o takovém druhu trestu se nikde jinde nemluví, mohlo jít jen o jednorázový, účelový návrh Danielových nepřátel. Vládci na Středním východě chovali v klecích divoké šelmy, které příležitostně vypouštěli, aby se staly předmětem lovu. Určitě tedy na královském dvoře nechyběli lvi schopní způsobit smrtelné poranění komukoliv, kdo by se rozhodl přestoupit královské nařízení. Druhým aspektem je nezměnitelnost jednou vydaných zákonů. Stálost a neměnnost „médo-perských zákonů“ je zmiňována i ve verších Est 1,19 a 8,8. Starověký řecký historik Diodóros Sicilský vzpomíná příležitost, při které Darjaveš III. (o tomto vládci se kniha Daniel nezmiňuje) změnil svůj názor na trest smrti konkrétního člověka, ale navzdory nevině tohoto člověka nemohl jednou ohlášený trest ani odvolat, ani změnit.

**Aplikace**

`Proč může závist tak snadno přerůst v nenávist a v konečném důsledku v touhu ublížit a zničit? Co můžeš udělat, když zjistíš, že v tobě začíná růst pocit závisti?`