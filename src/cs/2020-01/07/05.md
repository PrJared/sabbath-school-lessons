---
title:  'V jámě se lvy'
date:  12/02/2020
---

> <p></p>
> 17Král tedy poručil, aby přivedli Daniela a vhodili ho do jámy, v níž byli lvi. Danielovi řekl: „Kéž tě tvůj Bůh, kterého stále uctíváš, vysvobodí.“ 18Donesli jeden kámen a položili jej na otvor jámy. Král jej zapečetil pečetním prstenem svým a pečetními prsteny svých hodnostářů, aby se v Danie­lově záležitosti nedalo nic změnit. 19Pak se král odebral do svého paláce a ulehl, aniž co pojedl. Nedopřál si žádné obveselení a spánek se mu vyhýbal. 20Jak se začalo rozednívat, hned za úsvitu, král vstal a chvatně odešel k jámě, kde byli lvi. 21Když přišel k jámě, zarmouceným hlasem zavolal na Daniela. Řekl Danielovi: „Danieli, služebníku Boha živého, dokázal tě Bůh, kterého stále uctíváš, zachránit před lvy?“ 22Tu Daniel promluvil ke králi: „Králi, navěky buď živ! 23Můj Bůh poslal svého anděla a zavřel ústa lvům, takže mi neublížili. Vždyť jsem byl před ním shledán čistý a ani proti tobě, králi, jsem se ničeho zlého nedopustil.“ 24Král tím byl velice potěšen a poručil, aby Daniela vytáhli z jámy. Daniel byl tedy z jámy vytažen a nebyla na něm shledána žádná úhona, protože věřil ve svého Boha. (Da 6,17–24)

**Osobní studium**

`Uvažuj o textu Da 6,12–24. Co řekl král Da­nie­lovi? Co to vypovídá o Danielově věrnosti Bohu?`

Spiklenci přistihli Daniela, jak se doma při otevřených oknech modlí ke svému Bohu. Dělal tedy přesně to, co nařízení zakazovalo. Když pak tito muži přišli před krále s žalobou proti Danielovi, vyjadřovali se o něm velmi ponižujícím způsobem: „Daniel z judských přesídlenců...“ (Da 6,14). V jejich očích není jeden z nejvyšších úředníků království nic víc než obyčejný „judský zajatec“. Kromě toho postavili Daniela proti králi, když řekli: „Daniel ... na tebe a zákaz, který jsi podepsal, nedbá.“

Teprve teď král zjišťuje, že se podpisem předloženého dekretu chytil do pasti. Text říká: „namáhal se až do západu slunce, jak by ho [Daniela] vyprostil“ (Da 6,15). Pro záchranu proroka však nemohl udělat vůbec nic. Neodvolatelný zákon Médů a Peršanů musel být naplněn do puntíku. A přestože nerad, král prostě musel vydat příkaz, aby Daniela hodili do jámy se lvy. Při tomto aktu však Darjaveš vyjádřil naději, které zněla téměř jako modlitba: „Kéž tě tvůj Bůh, kterého stále uctíváš, vysvobodí.“ (Da 6,17)

Biblický text neříká, co dělal Daniel mezi lvy, ale je pravděpodobné, že se modlil. A Bůh ocenil Danielovu víru tím, že poslal anděly, aby ho chránili. Ráno Daniel přivítal se zdravou kůží a připraven pokračovat ve svých vládních povinnostech. Ellen G. Whiteová k tomu poznamenává: „Bůh andělům zla i bezbožným lidem umožnil, aby uskutečnili své záměry; ale skrze odvahu tohoto muže, který se rozhodl za všech okolností stát na straně práva a spravedlnosti, byl satan poražen a Bůh oslaven.“ (PK 543.544; OSU 204)

**Aplikace**

`Přestože tento příběh má šťastný konec (alespoň pro Daniela), jak vnímáš události nebo dokonce biblické záznamy (Mk 6,14–29), které nekončí záchranou? Jak tomu rozumíš?`