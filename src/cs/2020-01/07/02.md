---
title:  'Žárlivost a závist'
date:  09/02/2020
---

> <p></p>
> 2Darjavešovi se zalíbilo ustanovit nad královstvím sto dvacet satrapů, aby byli po celém království. 3Nad nimi byli tři říšští vládcové, z nichž jedním byl Daniel. Těm podávali satrapové hlášení, aby se tím král nemusel obtěžovat. 4Daniel pak vynikal nad říšské vládce i satrapy, neboť v něm byl mimořádný duch. Král ho zamýšlel ustanovit nad celým královstvím. 5Tu se říšští vládcové a satrapové snažili nalézt proti Danielovi záminku ohledně jeho správy království, ale žádnou záminku ani zlé jednání nalézt nemohli, neboť byl věrný. Žádnou nedbalost ani zlé jednání na něm neshledali. 6Proto si ti muži řekli: „Nenajdeme proti Danielovi žádnou záminku, ledaže bychom našli proti němu něco, co se týče zákona jeho Boha.“ (Da 6,2–6)

**Osobní studium**

Dokonce i v dokonalém prostředí nebes se stalo, že Lucifer začal žárlit na Krista. „Lucifer byl závistivý a žárlil na Ježíše Krista. Když se však všichni andělé sklonili před Ježíšem, aby uznali jeho svrchovanost, nejvyšší autoritu a moc, poklonil se spolu s nimi. Ale jeho srdce zůstalo naplněno závistí a nenávistí.“ (SR 14) Dávat ve své mysli prostor závisti je natolik nebezpečné, že v samotném Desateru je celé jedno přikázání věnováno závisti a některá další přikázání na ni nepřímo poukazují a varují před ní (Ex 20,17).

`Uvažuj o úvodním textu v kontextu veršů Gn 37,11 a 1S 18,6–9. Jakou roli hraje závist v těchto příbězích?`

Danielovy správcovské a organizační schopnosti na krále zapůsobily. Zároveň však u ostatních úředníků vyvolaly závist. Spolčili se tedy s cílem zbavit se Daniela. Snažili se najít nějaké selhání v jeho práci, za které by ho mohli obžalovat. Nic takového se jim však nepodařilo najít – „žádnou záminku ani zlé jednání nalézt nemohli, neboť byl věrný. Žádnou nedbalost ani zlé jednání na něm neshledali“ (Da 6,5b).

Daniel byl bezúhonný. Neexistovalo nic, za co by ho mohli úředníci obžalovat. Zároveň však zjistili, že Daniel je mimořádně věrný svému Bohu. Uvědomili si, že jediný způsob, jak na Daniela něco vymyslet, bude připravit takovou situaci, která ho postaví před náročnou volbu – uposlechnout Boží zákon, nebo zákon krále. Z toho, co úředníci o Danielovi věděli, byli přesvědčeni, že Daniel bude v každém případě stát na straně zákona svého Boha – a nezůstane mu jiná volba, než se postavit proti zákonu krále. Už samotný tento fakt je úžasným svědectvím o Danielově věrnosti!

**Aplikace**

`Jaké zkušenosti máš s projevy závisti a žárlivosti? Jak ses s nimi vyrovnal? Proč je závist tak zhoubným a ochromujícím duchovním selháním?`