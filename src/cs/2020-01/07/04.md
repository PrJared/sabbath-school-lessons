---
title:  'Danielova modlitba'
date:  11/02/2020
---

> <p></p>
> Když se Daniel dověděl, že byl podepsán přípis, vešel do svého domu, kde měl v horním pokoji otevřená okna směrem k Jeruzalému. Třikrát za den klekal na kolena, modlil se a vzdával čest svému Bohu, jako to činíval dříve. (Da 6,11)

> <p></p>
> Když ty se modlíš, vejdi do svého pokojíku, zavři za sebou dveře a modli se k svému Otci, který zůstává skryt; a tvůj Otec, který vidí, co je skryto, ti odplatí. (Mt 6,6)

**Osobní studium**

`Co myslíš, proč se Daniel nemodlil ve skrytosti a tichosti, tak aby ho nikdo neviděl a neslyšel?`

Daniel byl zkušený státní úředník, ale nadto byl věrným Božím služebníkem. Velmi dobře chápal, co stálo v pozadí královského výnosu. Pro Darjaveše byl dekret příležitostí posílit jednotu království, ale pro spiklence šlo o lstivou taktiku, kterou se chtěli Daniela zbavit.

Skutečné příčiny a motivy, které byly v pozadí spiknutí, vycházely z vesmírného zápasu mezi Bohem a silami zla. V té době (539 př. Kr.) Daniel již přijal vidění zaznamenaná v 7. kapitole (553 př. Kr.) a 8. kapitole (551 př. Kr.). Prorok proto mohl královské nařízení vnímat nejen jako výsledek lidské malosti a nenávisti, ale i jako produkt vesmírného sporu. Vidění o Synu člověka, který odevzdá království lidu svatých Nejvyššího, a vysvětlující slova, která slyšel (Da 7), mo­hla Daniela povzbudit, aby byl schopen čelit přicházejícím problémům. Současně se mohl v mysli vracet ke zkušenosti svých přátel, kteří měli odvahu postavit se proti nařízení Nebúkadnesara (Da 3).

To všechno byly důvody, proč se Da­niel rozhodl nic neměnit na svém způsobu modlitby a ztišení se před Hospodinem. Tak jako po celý svůj život, i nyní se třikrát denně modlil směrem k Jeruzalému. Navzdory zákazu prosit o cokoliv kohokoli jiného než krále nedělá Daniel žádná opatření, jimiž by se mohl vyhnout nepříjemnostem. Během zákonem stanoveného období nemění své zvyklosti ani svůj způsob modlitby. Je v absolutní menšině, jelikož z desítek nejvyšších správců a úředníků je jediný, kdo se dostává do sporu s vydaným nařízením. Prostřednictvím své otevřené modlitby ukazuje, že věrnost Bohu je pro něj mnohem důležitější než loajálnost vůči králi a poslušnost jeho neměnného nařízení.

**Aplikace**

`Přečti si text Sk 5,27–32. V těchto verších zaznívá nejen jasný zákaz, ale také neméně jasná odpověď Petra a ostatních apoštolů: „Boha je třeba víc poslouchat než lidi.“ Když se rozhodneme jednat v rozporu s lidským zákonem, musíme si být zcela jisti, že opravdu konáme Boží vůli. Proč? Uvažuj v této souvislosti o lidech, kteří raději zemřeli, než by zradili svou víru nebo věrouku, jejíž správnost možná zpochybňujeme.`