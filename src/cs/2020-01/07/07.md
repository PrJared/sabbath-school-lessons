---
title:  'Podněty k zamyšlení'
date:  14/02/2020
---

O Danielově záchraně se mluví také v Žd 11. kapitole. V textu, který hovoří o „hrdinech víry“, se říká, že proroci mimo jiné „zavírali tlamy lvům“ (Žd 11,34). Je to sice obdivuhodné, ale musíme si uvědomit, že hrdiny víry nejsou jen ti, kterým se podařilo vyváznout ze smrti tak jako Danielovi. Mezi hrdiny víry patří i ti, kteří trpěli a statečně nesli svůj kříž až na smrt, jak se o tom hovoří v Žd 11. kapitole. Bůh některé povolává, aby nesli svědectví svým životem, a jiní vydávají svědectví svou smrtí. Příběh o Danielově záchraně nechce ukázat, že vysvobození prožije každý, jak to vidíme na příkladu mužů a žen, kteří zemřeli mučednickou smrtí pro svou víru v Krista. Zázračné vysvobození Daniela však ukazuje, že Bůh vládne a nakonec vysvobodí všechny své děti z moci zla a smrti. Velmi jasně to uvidíme v následujících kapitolách knihy Daniel.

**Otázky k rozhovoru**

`1. 	Francouzský filozof a spisovatel Jean-Paul Sartre napsal, že „nejlepší způsob, jak zformulovat základní projekt lidské reality, je říci, že člověk je bytostí, jejímž cílem je stát se bohem“. (SARTRE, Jean-Paul, Being and Nothingness: A Phenomenological Essay on Ontology, Washington Square Press, 1956, str. 724) Jak nám tento pohled pomáhá alespoň zčásti pochopit, proč král padl do pasti? Proč si musíme – bez ohledu na naši životní situaci – dávat pozor, abychom nepodlehli podobnému nebezpečí a pokušení?`

`2. 	Jaké svědectví o naší věrnosti Bohu a jeho zákonu vydáváme lidem kolem nás? Mohou si lidé, kteří nás znají, myslet, že jsme ochotni pro svou víru přijít o zaměstnání, nebo dokonce o svůj život?`

`3. 	Které Danielovy vlastnosti z něj podle tebe udělaly člověka, kterého si Bůh mohl velmi účinně použít k uskutečnění svých záměrů? Jak můžeš s Boží pomocí rozvinout některé z těchto vlastností ve svém životě?`

`4. 	Jak si Daniel mohl v souvislosti s vydaným dekretem omluvit změnu svého postoje a způsobu, jakým se modlil? Bylo by na tom něco špatného? V čem mohlo spočívat nebezpečí případného kompromisu? Proč?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.