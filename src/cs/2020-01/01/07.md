---
title:  'Podněty k zamyšlení'
date:  03/01/2020
---

„Podle Božího záměru měla být Bible průvodcem všem, kdo se chtějí seznámit s vůlí svého Stvořitele. Bůh dal lidem jasné prorocké slovo. Andělé a dokonce sám Ježíš Kristus přišli, aby oznámili Danielovi a Janovi události, které se měly v budoucnu odehrát. Důležité skutečnosti, které se týkají naší záchrany, nejsou zahaleny tajemstvím; Bůh je zjevil tak, aby nemohly zmást a zavést na scestí lidi, kteří upřímně hledají pravdu. Prostřednictvím proroka Abakuka Pán prohlásil: ‚Zapiš to vidění…, aby si je čtenář mohl snadno přečíst.‘ (Abk 2,2) Boží slovo je srozumitelné každému, kdo je zkoumá s modlitbou v srdci; k poznání pravdy tak může dospět každý upřímný člověk. ‚Pro spravedlivého je zaseto světlo.‘ (Ž 97,11) Žádná církev nemůže růst v ‚posvěcení‘, nebudou-li její členové hledat pravdu jako skrytý poklad.“ (GC 521.522; VDV 341)

„Studujte příběhy Daniela a jeho přátel. Navzdory všudypřítomnému pokušení se rozhodli svým každodenním životem oslavovat Boha a vzdát mu úctu. Rozhodli se vyhýbat všemu hříchu. Odmítli kráčet po cestě nepřátel. A Bůh bohatě odměnil jejich neochvějnou věrnost.“ (4MR [224] 169.170)

**Otázky k rozhovoru**

`1. 	Při studiu knihy Daniel si uvědomíme něco velmi důležitého. Bůh není jen svrchovaným vládcem nade všemi národy světa, ale je velmi blízko každému z nás. Ve druhé kapitole například vidíme, že dal sen pohanskému králi. Schopnost ovlivnit mysl člověka během spánku a vložit tam sen odhaluje blízkost, kterou si ani neumíme představit. Prostřednictvím tohoto snu zároveň poznáváme, že Bůh má moc i nad těmi největšími světovými říšemi. Ví, co s nimi bude a jak vše nakonec skončí. Jakou naději a jaké ujištění vám přináší takový popis reality? Jaký pocit vám přináší vědomí, že Bůh zná každou vaši myšlenku? Proč je v tomto kontextu tak důležité zaslíbení o kříži?`

`2. 	Uvažujte společně o podobnostech a rozdílech týkajících se klasických a apokalyptických proroctví. Jaké další příklady obou typů proroctví z Bible můžete uvést?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.