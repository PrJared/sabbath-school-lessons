---
title:  'Důležitost knihy Daniel pro současnost'
date:  02/01/2020
---

> <p></p>
> Prve při tvých prosbách o smilování vyšlo slovo a já jsem přišel, abych ti je oznámil, neboť jsi vzácný Bohu. Pochop to slovo a rozuměj vidění. (Da 9,23)

> <p></p>
> 11Muž mi řekl: „Danieli, muži vzácný, pochop slova, která k tobě budu mluvit. Stůj na svém místě. Jsem poslán k tobě.“ Když se mnou mluvil to slovo, stál jsem a chvěl jsem se. 12Řekl mi: „Neboj se, Danieli, neboť od prvního dne, kdy ses rozhodl porozumět a pokořit se před svým Bohem, byla tvá slova vyslyšena, a já jsem proto přišel.“ (Da 10,11.12)

**Osobní studium**

Ačkoliv byla kniha Daniel napsána před dvěma a půl tisíciletími, pro Boží lid má velký význam i dnes. Všimněme si tří oblastí, v nichž je pro nás kniha Daniel důležitá i v současnosti.

Bůh svrchovaně vládne nad našimi životy. I když se situace z našeho pohledu nevyvíjí dobře, Bůh zůstává svrchovaným vládcem a jedná v nejlepším zájmu svých dětí. Zkušenost Daniela v Babylóně připomíná zkušenosti Josefa v Egyptě a Ester v Persii. Všichni tito tři mladí lidé byli zajatci v cizí zemi pod zdrcující mocí útlaku pohanských národů. Náhodný pozorovatel by všechny tři mohl vnímat jako slabé a Bohem zapomenuté. Ale Bůh je posílil a téměř nepředstavitelným způsobem si je použil ke své slávě. Když my sami čelíme zkouškám, utrpení nebo nepřátelství, můžeme vzpomenout na to, co Bůh udělal pro Daniela, Josefa a Ester. V důvěře se můžeme spolehnout, že Hospodin je naším Bohem a že nás neopustí ani uprostřed problémů a pokušení.

Bůh má v rukou kormidlo dějin. Každý z nás, více či méně často, prožívá starosti v našem zmateném a marnivém světě naplněném hříchem a násilím. Poselstvím knihy Daniel je, že Bůh má všechno pod kontrolou. V kaž­dé kapitole je zdůrazněno poselství, že Bůh usměrňuje chod dějin. „Z historických kronik a záznamů by se mohlo zdát, že vzestup národů nebo vznik a pád impérií vždy závisel na vůli a statečnosti lidí. Zdálo by se, že sled událostí určovala moc, ctižádost a rozmary vlivných osob. Boží slovo nám ale poodhrnuje oponu dějin, abychom za vším dějinným děním viděli milosrdného Boha, který používá lidské nástroje, aby vykonaly záměry jeho vůle. (Ed 173; VYCH 104)

Bůh poskytuje vzor života pro svůj lid v čase konce. Daniel a jeho přátelé slouží jako příklady života ve společnosti, jejíž světonázor je ve velkém rozporu s ideálem představeným v Písmu. Když se Daniel a jeho přátelé dostali pod tlak, aby dělali kompromisy ve víře a podřídili se babylónskému systému v oblastech, které mohly ovlivnit jejich oddanost a závazky vůči Hospodinu, rozhodli se zůstat věrní Bohu a jeho slovu. Jejich zkušenost věrnosti a úplného odevzdání se Bohu je pro nás povzbuzením zejména tehdy, když musíme čelit nepřátelství, a dokonce pronásledování pro evangelium. Daniel nám zároveň ukazuje, že i my můžeme zůstat věrní Hospodinu a zároveň být přínosem pro stát nebo společnost, ve které žijeme.

**Aplikace**

`Přečti si znovu texty Da 9,23; 10,11.12 a ještě Mt 10,29–31. Co tyto verše říkají o Božím zájmu o naše osobní zápasy? Co pro tebe osobně znamenají tyto verše?`