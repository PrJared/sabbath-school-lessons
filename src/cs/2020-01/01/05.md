---
title:  'Dějinné a časové souvislosti v Bibli'
date:  01/01/2020
---

> <p></p>
> 1V prvním roce vlády Darjaveše, syna Achašveróšova, který byl médského původu a byl králem nad královstvím kaldejským, 2v tom prvním roce jeho kralování jsem já, Daniel, porozuměl z knih počtu roků, o nichž se stalo slovo Hospodinovo proroku Jeremjášovi; vyplní se, že Jeruzalém bude po sedmdesát let v troskách. (Da 9,1.2)

**Osobní studium**

Jak přistupujeme ke čtení knihy Daniel? Jde tu jen o symboly boje dobra a zla, nebo se zde popisují skutečné události? Ale jaké – pouze minulé, nebo jen budoucí? Různé odpovědi na tyto otázky nás povedou k různému čtení biblického textu:

Preterizmus – přístup, který vidí v obrazech pouze popis dávných událostí, jež se odehrály výhradně v minulosti, do 2. století př. Kr.

Futurizmus – přístup, podle nějž vzpomenutá proroctví odkazují výhradně na události v daleké budoucnosti, v době konce.

Idealizmus – přístup, který vnímá apokalyptická proroctví jako symboly obecné duchovní reality (zápasu mezi dobrem a zlem) bez odkazu na konkrétní historické události.

Historicizmus – přístup, který vychází z přesvědčení, že prostřednictvím apokalyptických proroctví Bůh zjevuje souvislou posloupnost dějin od času proroka až po konec časů.

Na základě pečlivého studia biblického textu se už adventističtí průkopníci přikláněli k historicizmu. Každé důležité vidění v knize (Daniel 2; 7; 8 a 11) opakuje velký dějinný nástin (z různých pohledů a s novými detaily), který dosahuje ode dnů Daniela až k velkému dni Božího vítězství.

Jsme-li přesvědčeni, že prorocká vidění z knihy Daniel představují celá staletí lidských dějin, pak nás musí udivit zvláštní způsob, jakým jsou zde definována časová období. Hovoří se zde o „dnech“, „večerech“ a „ránech“, „týdnech“ či „časech“, což nám zní jako velmi krátké časové úseky.

`Uvažuj například také o textech Da 9,1.2 a Da 9,24–27. Zatímco první text hovoří o období sedmdesáti let babylónského zajetí, druhý mluví o prorocké vizi o sedmdesáti týdnech budoucích. Které období je ve skutečnosti delší? Proč? Jak tomu rozumíš a jak bys svůj názor vysvětlil příteli?`

Při studiu knihy Daniel si potřebujeme uvědomit skutečnost, že prorocký čas je vyjadřován podle principu den za rok (ten známe i z textu Nu 14,34 nebo Ez 4,5.6). To znamená, že prorocký den obvykle představuje roční historické období. Když tedy například čteme proroctví o 2 300 večerech a ránech, potřebujeme ho vnímat jako proroctví o 2 300 letech (Da 8,14). Podobně proroctví o 70 týdnech chápeme jako proroctví o 490 letech (Da 9,24–27).

Zdá se, že tento časový přepočet odpovídá skutečnosti z následujících důvodů: (1) Vidění jsou plná symbolů, proto by měl být naznačený čas také symbolický. (2) Protože se události popsané ve viděních v některých případech odehrávají až v „čase konce“, měla by se v souladu s tím vykládat i celá časová období související s danými proroctvími. (3) Princip den za rok je potvrzen i v samotné knize Daniel. Jasným příkladem je proroctví o sedmdesáti týdnech, které by měly trvat ode dnů krále Artaxerxa až po příchod Ježíše jako Mesiáše. Pokud má mít prorocké období z knihy Daniel smysl, je třeba jej vykládat podle principu den za rok.

**Aplikace**

`Některá časová proroctví knihy Daniel popisují období staletí nebo dokonce tisíciletí. Co ti to říká o Bohu, jeho moudrosti a jeho plánech?`

#### Další čtení: Vybrané citace od Ellen Whiteové

"„Protože jsem byl plně přesvědčen,“ napsal Miller, „že veškeré Písmo pochází z Božího Ducha a je užitečné pro život (2. Timoteovi 3,16), že nikdy nevzniklo z lidské iniciativy, ale bylo napsáno z popudu Ducha svatého (2. Petrův 1,21) pro naše poučení, abychom z trpělivosti a z povzbuzení, které nám dává Písmo, čerpali naději (Římanům 15,4), musel jsem pokládat časové údaje uvedené v Bibli za právě tak důležitou součást Božího slova jako kteroukoli jinou část Písma, kterou je nutno vážně zkoumat. Proto jsem cítil, že snažím-li se pochopit, co nám Bůh ve své milosti zjevil, nemám právo nechat bez povšimnutí časová období udaná v proroctvích.“ (Bliss, str. 75) {VDV 215.4}

Proroctví, které podle jeho názoru nejjasněji určuje čas druhého příchodu Ježíše Krista, uvádí text v knize Daniel 8,14: „Až po dvou tisících a třech stech večerech a jitrech dojde svatyně spravedlnosti (očištění).“ Podle pravidla, které přijal, že Písmo se musí vysvětlovat jen Písmem, Miller zjistil, že den v symbolických proroctvích představuje rok (4. Mojžíšova 14,34; Ezechiel 4,6). Pochopil, že období 2 300 prorockých dnů neboli skutečných let sahá daleko za konec židovského období, a nemůže se tedy týkat židovské svatyně. {VDV 216.1}"

Dobu prvího příchodu Spasitele a některých z hlavních událostí, které se stanou v jeho životě, předpověděl anděl Gabriel Danielovi. „Sedmdesáte téhodnů odečteno jest lidu tvému a městu svatému tvému k zabránění převrácenosti a k zapečetění hříchů, i vyčištění nepravosti a k přivedení spravedlnosti věčné, a k zapečetění vidění i proroctví, a ku pomazání Svatého svatých.“ Daniel 9,24. Den v proroctví znamená rok. (Viz 4. Mojžíšova 14,34; Ezechiel 4,6) {PK 458.6}