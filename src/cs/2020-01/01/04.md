---
title:  'Apokalyptická proroctví v knize Daniel'
date:  31/12/2019
---

> <p></p>
> 6Potom jsem viděl, hle, další zvíře bylo jako levhart a mělo na hřbetě čtyři ptačí křídla. Bylo to zvíře čtyřhlavé a byla mu dána vladařská moc. 7Potom jsem v nočním vidění viděl, hle, čtvrté zvíře, strašné, příšerné a mimořádně mocné. Mělo veliké železné zuby, žralo a drtilo a zbytek rozšlapávalo svýma nohama. Bylo odlišné ode všech předešlých zvířat a mělo deset rohů. (Da 7,6.7)

**Osobní studium**

Při četbě prorockých vidění zaznamenaných v knize Daniel si pozorný čtenář může povšimnout, že se odlišují od většiny prorockých zpráv, které zprostředkovali svým současníkům ostatní starozákonní proroci. Z toho důvodu bývají tyto prorocké texty, na rozdíl od ostatních (tzv. klasických proroctví), označovány jako proroctví apokalyptická. Pro správné pochopení biblických proroctví je důležité si uvědomit základní rozdíly mezi těmito dvěma typy proroctví.

Apokalyptická proroctví mají určité specifické rysy, které je od klasických proroctví odlišují.

Vidění a sny. V apokalyptických proroctvích Bůh používá lidské sny a vidění, aby zprostředkoval proroku určité poselství. V klasických proroctvích prorok přijímá „slovo od Hospodina“, které také může zahrnovat vidění. Fráze „slovo od Hospodina“ se v různých obměnách nachází v klasických proroctvích na asi 1 600 místech.

Smíšená symbolika. Klasická proroctví obsahují jen omezené množství symbolů a ty jsou většinou vzaty ze skutečného života. V apokalyptických proroctvích Bůh ukazuje symboly a obrazy, které přesahují svět lidské reality. Patří sem například neexistující zvířata zkombinovaná z různých šelem nebo netvoři s křídly a rohy.

Boží svrchovanost a nepodmíněnost proroctví. V kontrastu s klasickými proroctvími, jejichž naplnění často závisí na tom, jak lidé odpoví na Boží smlouvu s Izraelem, apokalyptická proroctví nejsou ničím podmíněná. V apokalyptickém proroctví Bůh například zjevuje vzestup a pád světových říší od Danielovy doby až po konec času. Tento typ proroctví je založen na Božím „předzvědění“ (tedy skutečnosti, že Bůh ví, co se bude dít v budoucnu) a na Boží svrchovanosti. Taková proroctví se naplní bez ohledu na lidská rozhodnutí.

`Uvažuj například o textu Jon 3,3–10. Jde o „klasické“ nebo „apokalyptické“ proroctví? Jak bys zdůvodnil svou odpověď? V čem spočívá rozdíl? O jaké proroctví se jedná ve verši Da 7,6 a proč?`

Poznání toho, že proroctví nemusejí být psána všechna stejně (klasická a apokalyptická proroctví), je pro nás velmi užitečné. Zaprvé, různé typy proroctví ukazují, že Bůh používá ke sdělování prorockých pravd více způsobů (Žd 1,1). Zadruhé, díky tomuto poznání si můžeme lépe uvědomit krásu a mnohotvárnost Bible. A zatřetí, toto poznání nám pomáhá vykládat biblické proroctví způsobem, který je v souladu se svědectvím celého Písma, a tak správně vysvětlovat „slovo pravdy“ (2Tm 2,15).

**Aplikace**

`I když mnoho čtenářů Bible považuje názorné symboly v apokalyptických proroctvích za tajuplné a složité, ve skutečnosti jimi chtěl Bůh učinit své poselství lépe srozumitelným. Záměrně volil „jazyk“, kterým se chtěl přiblížit k nám lidem. Proto představil ekonomickou prosperitu říší pomocí obrazu drahých kovů (Da 2), očekávané nepřátelství vůči jeho dětem přirovnáním k útoku dravých šelem (Da 7) a zvěst o Bohu a jeho svatyni pomocí symbolů obětních zvířat (Da 8). Co ti to říká o Bohu a jeho touze, aby mu lidé porozuměli? Jak představuješ druhým lidem evangelium ty? Jsi srozumitelný? Dokážeš druhým představit Boží lásku jazykem, kterému rozumějí?`

#### Další čtení: Vybrané citace od Ellen Whiteové

"Kristus se za svého působení na zemi zmínil o tom, jaké dobro přineslo Jonášovo kázání v Ninive a srovnával obyvatele onoho střediska pohanství s lidem Božím, žijícím v jeho době. „Ninivští,“ pravil Kristus, „povstanou při soudu s tímto pokolením a odsoudí je; neboť oni se káli po kázání Jonášově, a hle, zde je něco více než Jonáš.“ Matouš 12,40.41. Kristus přišel na svět, který byl pln hlučného obchodování a hádek mezi kupujícími a prodávajícími, při čemž se lidé snažili uchvátit pro sebe vše, co jen mohli. A nad tímto shonem zazněl hlas Kristův jako polnice Boží: „Co prospívá člověku získati celý svět a zhubiti svou duši? Co dá člověk jako náhradu za duši svou?“ Marek 8,36.37. {PK 178.5}

Tak jako Jonášovo kázání bylo zńamením pro Ninivské, tak bylo kázání Kristovo znamením pro lidské pokolení, žijící v jeho době. Jak rozdílně však byla jejich poselství přijata! Přes všechnu lhostejnost a přes všechen posměch působil Spasitel bez ustání, dokud nesplnil své poslání. {PK 178.6}"