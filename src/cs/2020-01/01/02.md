---
title:  'Kristus – ústřední postava knihy Daniel'
date:  29/12/2019
---

> <p></p>
> 25A on jim řekl: „Jak jste nechápaví! To je vám tak těžké uvěřit všemu, co mluvili proroci! 26Což neměl Mesiáš to vše vytrpět a tak vejít do své slávy?“ 27Potom začal od Mojžíše a všech proroků a vykládal jim to, co se na něho vztahovalo ve všech částech Písma. (L 24,25–27)

> <p></p>
> Zkoumáte Písma a myslíte si, že v nich máte věčný život; a Písma svědčí o mně. (J 5,39)

> <p></p>
> 19Vždyť Boží Syn Ježíš Kristus, kterého jsme u vás zvěstovali my – já a Silvanus a Timoteus – nebyl zároveň „ano“ i „ne“, nýbrž v něm jest jasné „Ano“! 20Ke všem zaslíbením Božím, kolik jich jen jest, bylo v něm řečeno „Ano“. A proto skrze něho zní i naše „Amen“ k slávě Boží. (2K 1,19.20)

**Osobní studium**

`Přemýšlej o úvodních verších. Jak vysvětlují, že Kristus stojí v centru pozornosti celé Bible?`

Není pochyb o tom, že Ježíš je ústřední postavou Písma, a samozřejmě to platí i pro knihu Daniel.

První kapitola například mimo jiné ukazuje – omezeným a nedokonalým způsobem – že Danielova zkušenost je podobná tomu, co prožil Kristus, který opustil nebesa, aby žil v hříšném světě a čelil mocnostem temnoty. Kromě toho byli Daniel a jeho společníci podobně jako Kristus obdařeni Boží moudrostí, aby byli schopni odolat vlivu společnosti, která je obklopovala.

Druhá kapitola v souvislosti s koncem času hovoří o kameni, který naznačuje, že Kristovo království nakonec nahradí všechna království světa.

Třetí kapitola zjevuje Krista, který doprovází své věrné služebníky i do ohnivé pece.

Čtvrtá kapitola popisuje, jak Bůh zbavuje na určitý čas Nebúkadnesara jeho království, aby si král uvědomil, že „Nebesa mají moc“ (Da 4,23). Vyjádření „Nebesa mají moc“ nám připomíná, že Kristus jako „Syn člověka“ (Da 7,13) přijímá vladařskou moc, slávu a království, jak o tom mluví Daniel 7.

Pátá kapitola hovoří o porážce Babylónu Peršany a o smrti krále Belšasara. To vše se odehrálo během noci naplněné oslavami. Jednalo se o předzvěst pádu satana a zničení Babylónu Kristem a jeho anděly na konci času.

Šestá kapitola ukazuje spiknutí proti Danielovi, které v mnohém připomíná falešná obvinění vznesená proti Ježíši kněžími. Navíc, podobně jako se král Darjaveš neúspěšně snažil zachránit Daniela, pokoušel se i Pilát neúspěšně zachránit Ježíše (Mt 27,17–24).

Sedmá kapitola zobrazuje Krista jako Syna člověka, který přijímá království a vládu nad svým lidem.

Osmá kapitola zjevuje Krista jako kněze v nebeské svatyni.

Devátá kapitola poukazuje na Kristovu oběť. Ježíš svou smrtí potvrdil smlouvu se svým lidem.

Kapitoly deset až dvanáct představují Krista jako Michaela, velkého knížete a nejvyššího ochránce, který vítězně bojuje proti silám zla a zachraňuje Boží lid – dokonce i z moci smrti.

Pamatujme tedy na to, že Kristus a to, jak jednal, je hlavním tématem knihy Da­niel. V každé kapitole knihy se nachází klíčová myšlenka nebo zkušenost, která poukazuje na Krista.

**Aplikace**

`Jak můžeme dát Krista na nejdůležitější místo v našem životě, ať už prožíváme cokoli – potíže a zkoušky, anebo prosperitu a spokojenost? Proč je to důležité?`

#### Další čtení: Vybrané citace od Ellen Whiteové

Jádrem Kristova kázání byla zvěst: „Naplnil se čas a přiblížilo se království Boží. Čiňte pokání a věřte evangeliu.“ Marek 1,15. Poselství evangelia, které zvěstoval sám Spasitel, vycházelo z proroctví. „Časem“, který se podle jeho slov naplnil, bylo období, na které upozornil anděl Gabriel Daniela. Řekl mu: „Sedmdesát týdnů let je stanoveno tvému lidu a tvému svatému městu, než bude skoncováno s nevěrností, než budou zapečetěny hříchy, než dojde k zproštění viny, k uvedení věčné spravedlnosti, k zapečetění vidění a proroctví, k pomazání svatyně svatých.“ Daniel 9,24. {TV 143.3}