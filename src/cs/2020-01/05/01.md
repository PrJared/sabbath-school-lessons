---
title:  'Od pýchy k pokoře'
date:  25/01/2020
---

### Texty na tento týden
Daniel 4

> <p>Základní verš</p>
> „Vydal jsem rozkaz, aby ke mně byli uvedeni všichni babylónští mudrci, aby mi sen vyložili.“ (Da 4,3)

Pýcha se někdy považuje za první hřích. Z toho, co víme, můžeme předpokládat, že poprvé se projevila u Lucifera, který byl andělem v nebi. Bůh říká prostřednictvím Ezechiela: „Pro tvou krásu se stalo tvé srdce domýšlivým, pro svou skvělost jsi zkazil svoji moudrost, svrhnu tě k zemi, dám tě za podívanou králům.“ (Ez 28,17)

Pýcha tedy přivedla k pádu Lucifera a ten se nyní snaží pýchou „nakazit“ také lidi. Usiluje postavit je proti Bohu a svést je na cestu zkázy. Všichni jsme padlé lidské bytosti a naše existence závisí na Bohu. Všechno naše nadání a vše pozitivní, čeho díky němu dosáhneme, má svůj původ jen a jen v Bohu. Jak to, že jsme tedy tak troufalí, pyšní a namyšlení, když celá naše existence a všechno naše jednání by ve skutečnosti mělo být naplněno pokorou a skromností?

Nebúkadnesarovi trvalo velmi dlouho, než pochopil skutečný význam pokory. Nadpřirozený výklad snu a ani zjevení čtvrtého muže v ohnivé peci nezměnily jeho životní nasměrování. Teprve když mu Bůh odňal království a postavil ho téměř na úroveň zvířete, král zázračně rozpoznal své skutečné postavení a svou opravdovou (ne)důležitost.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`