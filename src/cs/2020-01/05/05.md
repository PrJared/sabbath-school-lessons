---
title:  'Pozvednutí očí k nebesům'
date:  29/01/2020
---

> <p></p>
> 31Když uplynuly ty dny, pozdvihl jsem já, Nebúkadnesar, své oči k nebi a rozum se mi vrátil. Dobrořečil jsem Nejvyššímu a chválil jsem a velebil Věčně živého, neboť jeho vladařská moc je věčná, jeho království po všechna pokolení. 32Všichni obyvatelé země jsou považováni za nic. Podle své vůle nakládá s nebeským vojskem i s obyvateli země. Není, kdo by mohl zabraňovat jeho ruce a ptát se ho: „Co to děláš?“ 33Tou dobou se mi vrátil rozum a ke slávě mého království mi opět byla vrácena má důstojnost a lesk. Moje královská rada a hodnostáři mě vyhledali, opět jsem byl dosazen do svého království a byla mi přidána mimořádná velikost. (Da 4,31–33)

**Osobní studium**

`Jak a proč se podle úvodních veršů změnila králova situace?`

Bůh dovolil, aby Nebúkadnesara postihla neobvyklá choroba, ale nakonec ho uzdravil a vrátil mu jeho dřívější duševní zdraví. Je zajímavé, že ke změně došlo, když na konci prorokem předpovídaných sedmi let nemocný král „pozdvihl své oči k nebi“ (Da 4,31).

„Celých sedm let byl Nebúkadnesar ostudou všech svých poddaných; byl ponížen před zraky celého světa. Pak se mu opět vrátil rozum a on si uvědomil, že byl potrestán božskou rukou. Ve svém veřejném projevu otevřeně vyznal, že své původní postavení získal jen díky Boží milosti. Prohlásil: ‚Když uplynuly ty dny, pozdvihl jsem já Nebúkadnesar své oči k nebi a rozum se mi vrátil. Dobrořečil jsem Nejvyššímu a chválil jsem a velebil Věčně živého…‘“ (PK 520; OSU 196)

Je pravdou, že jestliže pozvedneme své oči k nebi, mohou nastat velké změny. Jakmile se králi vrátilo jeho lidské vědomí, dal jasně najevo, že se poučil.

Tento příběh však není ani tak o Nebúkadnesarovi, jako o Božím milosrdenství. Král propásl tři předchozí šance, kdy mohl přijmout Boha Izraele za Pána svého života. Takové příležitosti měl, když rozpoznal mimořádnou moudrost čtyř mladých judských zajatců (Daniel 1), když mu Daniel vyložil jeho zapomenutý sen (Daniel 2) a když byli tři Hebrejci zachráněni z ohnivé pece (Da­niel 3). Pokud ho nevedla k pokoře ani zázračná záchrana mládenců z ohnivé pece, co jiného by mohlo přinést změnu do jeho života? Navzdory panovníkově tvrdohlavosti mu Bůh dal čtvrtou příležitost, jejímž prostřednictvím nakonec získal královo srdce a Bůh Nebúkadnesara vrátil do jeho královského úřadu (Daniel 4). Jak ukazuje tento příběh, Bůh nám postupně dává do života různé příležitosti, aby nás zachránil a vybudoval si s námi ten správný vztah. Podobně o mnoho století později napsal apoštol Pavel, že Bůh chce „aby všichni lidé došli spásy a poznali pravdu“ (1Tm 2,4).

**Aplikace**

`Jakými způsoby vedl k pokoře Bůh tebe? Co ses z těchto zkušeností naučil? Jaké změny potřebuješ v životě udělat, aby ses nemusel stejné lekce učit znovu a znovu?`