---
title:  'Nejvyšší je Vládcem'
date:  28/01/2020
---

> <p></p>
> 31Když uplynuly ty dny, pozdvihl jsem já, Nebúkadnesar, své oči k nebi a rozum se mi vrátil. Dobrořečil jsem Nejvyššímu a chválil jsem a velebil Věčně živého, neboť jeho vladařská moc je věčná, jeho království po všechna pokolení. 32Všichni obyvatelé země jsou považováni za nic. Podle své vůle nakládá s nebeským vojskem i s obyvateli země. Není, kdo by mohl zabraňovat jeho ruce a ptát se ho: „Co to děláš?“ (Da 4,31.32)

**Osobní studium**

Přestože byl Nebúkadnesar vyzýván, aby se kál a prosil o Boží odpuštění, jeho tvrdohlavá pýcha způsobila, že nebeský rozsudek se naplnil (Da 4,25–30). Právě když se král procházel ve svém paláci a chlubil se, co všechno dokázal, postihla ho duševní porucha nazývaná klinická lykantropie. Tento stav vede postiženého k tomu, že sám sebe vnímá jako zvíře a také se tak chová. Pa­cient často ani neumí přesně identifikovat, v jaké zvíře se změnil, je jen přesvědčen, že není ve správném těle, a chce být zvířetem.

`Přečti si texty 2Kr 20,2–5; Jon 3,10 a Jr 18,7.8. Co tyto texty říkají o možnosti panovníka odvrátit předpovězený trest?`

Naneštěstí se Nebúkadnesar musel poučit až z vlastních chyb. Když měl svou královskou moc, nedokázal si uvědomit svou závislost na Bohu. Tím, že přišel o svou královskou moc a byl odkázán na to, aby žil jako zvíře, dal mu Bůh možnost uvědomit si jeho úplnou závislost na Nejvyšším. Bůh chtěl touto cestou naučit pyšného krále, že „nebesa mají moc“ (Da 4,23). Samozřejmě, v Božím plánu měl tento soud nad králem mnohem větší dosah, než je vyjádřeno v rozhodnutí nebeských bytostí: „V rozhodnutí nebeských poslů je rozsudek, výpovědí svatých je věc uzavřená. Z toho živí poznají, že Nejvyšší má moc nad lidským královstvím a komu chce, je dává; může nad ním ustanovit i nejnižšího z lidí.“ (Da 4,14)

Jinými slovy – trest, který dostal Nebú­kadnesar, by měl být poučením pro každého z nás. Jelikož patříme do skupiny „živých“, měli bychom si jasně uvědomit, že „Nejvyšší má moc nad lidským královstvím“.

**Aplikace**

`Proč je pro nás důležité pochopit, že „Nejvyšší má moc“? Jak by toto poznání mělo ovlivnit například způsob, jakým se chováme k lidem, nad kterými máme moc my a vůči nimž máme zodpovědnost?`