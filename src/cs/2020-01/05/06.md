---
title:  'Pokora a vděčnost'
date:  30/01/2020
---

> <p></p>
> 33Tou dobou se mi vrátil rozum a ke slávě mého království mi opět byla vrácena má důstojnost a lesk. Moje královská rada a hodnostáři mě vyhledali, opět jsem byl dosazen do svého království a byla mi přidána mimořádná velikost. 34Nyní tedy já, Nebúkadnesar, chválím, vyvyšuji a velebím Krále nebes. Všechno jeho dílo je pravda, jeho cesty právo. Ty, kteří si vedou pyšně, má moc ponížit. (Da 4,33.34)

**Osobní studium**

`Kající se král prohlásil: „Všichni obyvatelé země jsou považováni za nic.“ (Da 4,32) Na jakou důležitou věc svými slovy v daném kontextu upozornil?`

Jak víme, že Nebúkadnesar opravdu ve vší upřímnosti přijal pravého Boha za svého Pána? Důležitým důkazem je skutečnost, že Nebúkadnesar je patrně autorem části, kterou do čtvrté kapitoly vsunul Daniel. Většina čtvrté kapitoly knihy Da­niel se jeví jako přepis dopisu, který dal král rozeslat po svém království. V tomto dopise Nebúkadnesar mluví o své pýše a o své nepříčetnosti. Pokorně uznává Boží zásah do svého života.

Panovníci starověku by jen velmi nepravděpodobně o sobě psali něco znevažujícího. Prakticky všechny starověké královské dokumenty, které známe, krále oslavují a vyvyšují. A proto tento dokument, ve kterém král přiznává svou pýchu a své šílenství, poukazuje na upřímné obrácení. Kromě toho, napsáním dopisu, ve kterém Nebúkadnesar popisuje svou zkušenost a pokorně vyznává Boží svrchovanost, jedná jako misionář. Nemohl si nechat pro sebe to, co prožil a co se naučil od pravého Boha. V králově modlitbě a jeho oslavě Boha (Da 4,31–34) se zjevuje realita zkušenosti, kterou Nebúkadnesar prožil.

Král má nyní jiný žebříček hodnot a rozpoznává omezenost lidské moci. V hluboké a upřímné modlitbě díkůvzdání král vyvyšuje moc Danielova Boha a uznává: „Všichni obyvatelé země jsou považováni za nic.“ (Da 4,32) Lidé sami v sobě ani sami ze sebe nemají nic, čím by se mohli chlubit. Tato poslední zmínka o Nebúkadnesarovi v knize Daniel ukazuje krále, který je pokorný a vděčný, zpívá chvály Bohu a varuje před pýchou.

Samozřejmě, Bůh mění životy lidí i dnes. Ať jsou lidé jakkoli pyšní a hříšní, Bůh je tak milostivý i mocný, že se ze vzbouřeného hříšníka může stát Boží dítě.

**Aplikace**

`Přečti si text Fp 2,1–11. Které myšlenky obsažené v těchto verších by nám měly s konečnou platností pomoci vzdát se vlastní pýchy?`