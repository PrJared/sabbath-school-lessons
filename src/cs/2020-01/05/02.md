---
title:  'Pýcha předchází pád'
date:  26/01/2020
---

> <p></p>
> 1Já, Nebúkadnesar, jsem spokojeně pobýval ve svém domě, pln svěžesti ve svém paláci. 2Viděl jsem sen a ten mě vystrašil. Představy ve snu na lůžku, vidění, která mi prošla hlavou, mě naplnily hrůzou.

> <p></p>
> 17Strom, který jsi viděl, který rostl a sílil, až jeho výška sahala k nebi a bylo ho vidět po celé zemi, 18který měl nádherné listí a mnoho plodů, na němž byla potrava pro všechny, pod nímž bydlela polní zvěř a v jehož větvích přebývali nebeští ptáci, 19jsi ty, králi, který jsi rostl a sílil. Tvá velikost rostla, až dosáhla k nebi, tvá vladařská moc až na konec země. (Da 4,1.2.17–19)

**Osobní studium**

`Přečti si text Da 4,1–30. Co se stalo králi? Co bylo příčinou těchto událostí?`

Bůh dal Nebúkadnesarovi další sen, který tentokrát král nezapomněl. Jelikož však babylónští experti znovu selhali, Nebúkadnesar si pro vysvětlení významu snu předvolal Daniela. Král ve snu viděl velký strom, který dosahoval do nebe, a nebeskou bytost, která dala příkaz ke zničení koruny a větví stromu a k jeho pokácení. Zůstat měl jen pařez s kořeny a měla jej svlažovat nebeská rosa. Nebúkadnesara však musela znepokojovat ta část snu, v níž nebeská bytost říkala: „Jeho srdce ať je jiné, než je srdce lidské, ať je mu dáno srdce zvířecí, dokud nad ním ne­uplyne sedm let.“ (Da 4,13) Daniel rozpoznal vážnost poselství a velmi zdvořile vyjádřil přání, aby se tento sen raději týkal králových nepřátel. Věrně však tlumočil poselství vyjádřené ve snu a vysvětlil, že sen se týká samotného krále.

Stromy jsou v Bibli velmi často symbolem králů, národů a království (Ez 17 a 31; Oz 14; Za 11,1.2 a L 23,31). Obrovský strom proto dobře vystihuje namyšleného krále. Bůh sice dává Nebúkadnesarovi vládu a moc, ale král si opakovaně není schopen uvědomit, že všechno, co má, pochází od Boha.

`Zaměř se na text Da 4,27. Čím králova slova ukazují, že neporozuměl varování, které mu Hospodin adresoval?`

Na pýše je velmi nebezpečné, že její vinou zapomínáme, jak jsme ve všem závislí na Bohu. A ve chvíli, kdy na to zapomeneme, se ocitáme na velmi nebezpečné duchovní půdě.

**Aplikace**

`Čeho se ti dosud ve tvém životě podařilo dosáhnout? Můžeš být na to hrdý, aniž bys byl pyšný? Jak správně vyvážit hrdost a pýchu?`