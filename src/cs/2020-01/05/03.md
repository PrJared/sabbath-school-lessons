---
title:  'Prorokova výstraha'
date:  27/01/2020
---

> <p></p>
> Kéž se ti, králi, zalíbí má rada: Překonej své hříchy spravedlností a svá provinění milostí k strádajícím; snad ti bude prodloužen klid. (Da 4,24)

**Osobní studium**

`Jaké varování dává v úvodním textu Daniel králi? Jaké výzvy mu adresuje? Proč? (Viz také Př 14,31.)`

Daniel nejen vysvětluje králi sen, ale ukazuje Nebúkadnesarovi i způsob, jakým se z dané situace dostat – zanechat hříchů a ve velkém projevit dobročinnost a milosrdenství.

Nebúkadnesar vložil do budování Babylónu velké úsilí. Visuté zahrady, důmyslný systém zavlažovacích kanálů a stovky chrámů a dalších budov učinily z města jeden ze zázraků starověkého světa. Vybudování takové velkolepé nádhery však v sobě zahrnovalo i temnou stránku – vykořisťování otroků a zanedbávání chudých. Kromě toho, bohatství říše sloužilo jen k potěšení a uspokojení krále a jeho dvora. Pýcha bránila Nebú­kadnesarovi nejen v uznání pravého Boha, ale jedním z jejích následků byla i nevšímavost k trápení lidí v nouzi. A protože Bůh vždy projevuje velkou péči o chudé a slabé, Daniel upozornil Nebúkadnesara i na hříchy, kterých se dopouštěl zanedbáváním a prohlížením potřebných.

Pro Nebúkadnesara bylo toto poselství něčím zcela novým. Starozákonní proroci často varovali Boží lid před utlačováním chudých. Přehlížení nuzných byl jeden z hlavních hříchů, které přivedly krále k pádu.

Soucit s potřebnými je také jedním z hlavních projevů křesťanské dobročinnosti. A naopak, vykořisťování a zanedbávání chudých je vlastně útokem na samotného Boha. Péčí o nuzné dáváme najevo, že Bůh je vlastníkem všeho. My tedy nejsme vlastníky, ale správci a hospodáři Božího vlastnictví.

Když druhým lidem sloužíme tím, co nám Bůh svěřil, vzdáváme Hospodinu úctu a uznáváme jeho panství a vládu. Skutečnost, že vše patří Bohu, má ovlivňovat hodnotu a také způsob používání materiál­ního vlastnictví. A právě v tomto ohledu Nebúkadnesar selhal. Podobný osud hrozí i nám, pokud neuznáme Boží svrchovanost nad našimi úspěchy a nebudeme tuto realitu projevovat i pomocí lidem v nouzi.

**Aplikace**

`Jak vaše společenství prakticky prokazuje milosrdenství a dobročinnost? Jak jsi do této práce zapojen ty?`