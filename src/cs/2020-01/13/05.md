---
title:  'Zapečetěná kniha'
date:  25/03/2020
---

> <p></p>
> A ty, Danieli, udržuj ta slova v tajnosti a zapečeť tuto knihu až do doby konce. Mnozí budou zmateně pobíhat, ale poznání se rozmnoží. (Da 12,4)

> <p></p>
> Řekl jsem vám to nyní předem, abyste potom, až se to stane, uvěřili. (J 14,29)

**Osobní studium**

`Uvažuj o obou verších v úvodu. Proč je kniha Daniel zapečetěna až do doby konce?`

V závěru poslední velké části knihy (Da 10,1–12,4) dostává prorok příkaz, aby knihu zapečetil až do doby konce. Jedním dechem pak anděl předpovídá, že „mnozí budou zmateně pobíhat, ale poznání se rozmnoží“ (Da 12,4). Někteří čtenáři knihy Daniel chápou tato slova jako předpověď vědeckého pokroku. Ačkoliv by se dal v textu vidět i takový smysl, kontext naznačuje jiný význam těchto slov. Ono zkoumání (hebr. doslova „chodit/běhat/sem a tam“) se totiž vztahuje přímo na knihu Daniel. Když se podíváme do dějin, všimneme si, že kniha Daniel zůstávala po mnoho staletí nepochopeným literárním dílem. A přestože ji mnozí studovali, některá z klíčových naučení a proroctví zůstávala záhadou. Například prorocké poselství o očištění nebeské svatyně, o soudu, o významu symbolu malého rohu a také časové zarámování daných proroctví – to vše bylo tajemné a nejasné.

Od dob protestantské reformace začalo knihu Daniel studovat stále více lidí. Ale i tak trvalo dlouho, než kniha Daniel odkryla významy, které byly dlouho zahaleny tajemstvím. Jak poznamenala Ellen G. Whiteová: „Po roce 1798 byla však biblická kniha Daniel ‚odpečetěna‘, někteří lidé proroctví pochopili a začali šířit zprávu o blízkém soudu.“ (GC 356; VDV 238) „Na konci 18. a začátkem 19. století se v různých částech světa probudil nový zájem o proroctví knih Daniel a Zjevení. Studium těchto proroctví vedlo k obecně rozšířenému přesvědčení, že druhý příchod Ježíše Krista je blízko. Mnoho vykladačů v Anglii, Joseph Wolff na Středním východě, Manuel Lacunza v Jižní Americe, William Miller v USA a další – ti všichni na základě studia knihy Daniel došli k závěru, že druhý příchod je za dveřmi. Dnes je toto přesvědčení hnací silou celosvětového hnutí.“ (4BC 879)

**Aplikace**

`V celé knize Daniel můžeme pozorovat dvě věci: pronásledování Božího lidu a jeho záchranu. Jako ti tyto skutečnosti pomáhají zůstat věrným bez ohledu na zkoušky, které prožíváš?`