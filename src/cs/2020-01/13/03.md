---
title:  'Zapsáni v knize'
date:  23/03/2020
---

> <p></p>
> Bude to doba soužení, jaké nebylo od vzniku národa až do této doby. V oné době bude vyproštěn tvůj lid, každý, kdo je zapsán v Knize. (Da 12,1)

> <p></p>
> Ta dravá šelma, kterou jsi viděl, byla a není; vystoupí ještě z propasti, ale půjde do záhuby. A užasnou ti obyvatelé země, jejichž jméno není od založení světa zapsáno v knize života, až uvidí, že ta dravá šelma byla a není, a zase bude. (Zj 17,8)

**Osobní studium**

Čas Míkaelova zásahu je popsán i jako čas soužení, které nelze k ničemu přirovnat. Souvisí to s časem, kdy bude od vzbouřeného lidstva odňat Duch svatý. Jako vyjádření Božího hněvu nad národy bude potom na Babylón konce času vylito sedm posledních nádob (Zj 16; Zj 18,20–24) a mocnosti zla se vrhnou na svět. Ellen G. Whiteová o této době soužení píše: „Boží Duch, kterému tvrdošíjně vzdorovali, od nich odstoupil. Nebude je chránit Boží milost a budou vydáni napospas satanu, který pak zavleče obyvatele světa do závěrečné velké doby soužení. Boží andělé přestanou bránit průchodu lidských vášní – uvolní se všechno zadržované napětí. Celý svět bude zatažen do zkázy, jež bude děsivější, než byla zkáza starého Jeruzaléma.“ (GC 614; VDV 397)

Boží lid však bude během tohoto nelehkého času ochráněn. Na předadventním soudu, který se v té době odehrává v nebesích, totiž Ježíš jako nebeský Velekněz obhájí věrné a jejich jména budou zapsána do Knihy.

Abychom pochopili smysl této Knihy, potřebujeme si uvědomit, že v Bibli se mluví o dvou typech nebeských knih. Jedna obsahuje jména těch, kteří patří Hospodinu. Tato kniha se označuje jako kniha života (Ex 32,32; L 10,20; Ž 69,29; Fp 4,3; Zj 3,5; 17,8; 21,27).

Kromě knihy života Písmo mluví o knihách, které jsou záznamem skutků (Ž 56,9; Mal 3,16). Jsou to knihy, které se otevírají před nebeským soudem a odhalují postoj kaž­dého člověka k Bohu. Jsou to jakési nebeské záznamy nebo databáze, které obsahují jména a skutky každé lidské bytosti. Některým lidem se nelíbí myšlenka, že by měla být jejich jména spolu s jejich skutky zapsána v nebesích. Když jsme však předali svůj život Kristu, naše jména jsou zaznamenána v knize života a naše zlé skutky jsou u soudu vymazány. Tyto nebeské záznamy poskytují před celým vesmírem soudní důkazy, že patříme Kristu, a proto máme právo být v čase soužení ochráněni.

**Aplikace**

`Uprostřed naší bolesti a životních zápasů zaznívá zaslíbení o vzkříšení. Potěšuje a povzbuzuje tě toto zaslíbení? Pokud se na to podíváme do důsledků, proč na ničem jiném vlastně nezáleží?`