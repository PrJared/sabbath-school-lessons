---
title:  'Náš ochránce Míkael'
date:  22/03/2020
---

> <p></p>
> V oné době povstane Míkael, velký ochránce, a bude stát při synech tvého lidu. Bude to doba soužení, jaké nebylo od vzniku národa až do této doby. V oné době bude vyproštěn tvůj lid, každý, kdo je zapsán v Knize. (Da 12,1)

**Osobní studium**

`Co úvodní verš naznačuje o událostech na konci času? Jakou roli v nich sehrává Bůh? Jak ti pomáhají verše Ř 8,34 a Žd 7,25 pochopit tento text?`

Dosud každá kapitola v knize Daniel začínala zmínkou o panovníkovi pohanské říše. I Da 12 začíná zprávou o vládci, ale na rozdíl od všech předchozích kapitol je ten­tokrát panovníkem nebeský ochránce, který povstává, aby vysvobodil Boží lid z ruky nepřátel.

Jak již bylo naznačeno při našem studiu Da 10, Míkael je toutéž nebeskou bytostí, která se zjevila Danielovi u řeky Tigris. Tam se zjevil jako nebeský zástupce Božího lidu – velitel nebeského zástupu (Da 8). Na jiných místech knihy Daniel se objevuje jako Syn člověka (Da 7); Kníže a jako pomazaný vévoda (Daniel 9). A proto Míkael, jehož jméno znamená „Kdo je jako Bůh?“, nemůže být nikdo jiný než samotný Ježíš (srov. Zj 12,7).

Je důležité všimnout si načasování Míkaelova zásahu. Podle Da 12,1 se to děje „v oné době“. Toto vyjádření odkazuje na období, o kterém se mluvilo v předchozích verších, tedy Da 11,40–45. Je to období, které trvá od pádu papežství v roce 1798 až po vzkříšení na konci času (Da 12,2).

O Míkaelově díle se na základě slovesa „povstane“ popisujícího jeho činnost v Da 12,1 můžeme dozvědět dvě důležité souvislosti. Zaprvé – toto sloveso připomíná krále, kteří povstanou, aby dobývali a panovali, a používá se v první řadě ve vojenském smyslu. Ukazuje, že Míkael jedná jako vojenský velitel, který chrání svůj lid a v posledních etapách velkého sporu ho jedinečným způsobem vede.

Zadruhé – sloveso „povstane“ odkazuje také na zasedání soudu. Míkael „povstane“, aby na nebeském soudu jednal jako Obhájce. Jako Syn člověka přichází před Věkovitého, aby zastupoval Boží lid před vyšetřujícím soudem (Da 7,9–14). Skutečnost, že Míkael povstává, poukazuje na vojenskou a soudní stránku jeho díla. Jinými slovy má pravomoci, které mu umožňují jak porazit Boží nepřátele, tak zastupovat Boží lid před nebeským soudem.

**Aplikace**

`Proč je pouze Kristova spravedlnost, která nám byla přičtena, naší jedinou nadějí na to, že budeme „zapsáni v Knize“? Poděl se o svou odpověď ve vaší skupince sobotní školy.`