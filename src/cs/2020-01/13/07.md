---
title:  'Podněty k zamyšlení'
date:  27/03/2020
---

„Proroctví ukazují řadu událostí, které budou předcházet zahájení soudu. To platí zvláště o biblické knize Daniel. Pán však proroka Daniela vyzval, aby tu část proroctví, která se vztahuje na dobu konce, zavřel a zapečetil, až do doby konce‘ (Da 12,4). Teprve tehdy – až dospějeme do určené doby – může být hlásáno poselství o soudu, založené na splnění předchozích proroctví. V době konce, jak napsal prorok, budou mnozí zmateně pobíhat, ale poznání se rozmnoží (Da 12,4).

Apoštol Pavel varoval církev, aby neočekávala příchod Ježíše Krista za jeho života. Ten den ‚nenastane‘, napsal, ‚dokud nedojde ke vzpouře proti Bohu a neobjeví se člověk nepravosti‘ (2Te 2,3). Teprve po velkém odpadnutí a dlouhém období vlády ‚člověka nepravosti‘ můžeme očekávat Kristův příchod. ‚Člověk nepravosti‘, nazývaný také ‚tajemství nepravosti‘, ‚syn zatracení‘ a ‚ten hříšný‘, představuje papežství, které – jak předpověděla proroctví – mělo vládnout 1 260 let. Toto období skončilo v roce 1798. Druhý příchod Ježíše Krista nemohl tedy nastat před uvedeným rokem. Pavlovo varování platí pro celé křesťanské období až do roku 1798. Teprve po tomto datu má být hlásáno poselství o Ježíšově druhém příchodu.“ (GC 355.356; VDV 237)

**Otázky k rozhovoru**

`1.	Jakému nebezpečí se vystavujeme, když stanovujeme přesná data závěrečných událostí, nebo dokonce druhého příchodu Krista? Jaký vliv může mít na víru lidí zjištění, že takto stanovené termíny nebyly správné? Jaký důležitý prorocký princip nacházíme v Kristových slovech ve verši J 14,29? Jak vám tento text pomáhá pochopit význam proroctví pro náš duchovní život a jak nás chrání před pádem do pasti různých falešných předpovědí?`

`2.	Uvažujte společně o vašich odpovědích na závěrečnou otázku v pondělní lekci. Proč je pravda o Kristově spravedlnosti naší jedinou nadějí na to, že budeme „zapsáni v Knize“? Jakou naději bychom měli, nebýt Krista a jeho oběti?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.