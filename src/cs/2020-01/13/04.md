---
title:  'Vzkříšení'
date:  24/03/2020
---

> <p></p>
> 2Mnozí z těch, kteří spí v prachu země, procitnou; jedni k životu věčnému, druzí k pohaně a věčné hrůze. 3Prozíraví budou zářit jako záře oblohy, a ti, kteří mnohým dopomáhají k spravedlnosti, jako hvězdy, navěky a navždy. (Da 12,2.3)

**Osobní studium**

`Uvažuj o úvodním textu, který mluví o vzkří­še­ní. Proč je důležité, že se o této události hovoří u proroka Daniela v souvislosti s dobou konce?`

U Daniela nacházíme pravděpodobně nejjasnější starozákonní zmínku o vzkříšení. Při uvažování o těchto verších se můžeme naučit něco velmi důležitého. Zaprvé, jak naznačuje metafora o spánku, v lidském těle „nebydlí“ žádná nesmrtelné duše. Člověk je nedělitelná jednota těla, mysli a ducha. Při smrti člověk přestává existovat a zůstává v nevědomém stavu až do svého vzkříšení. Zadruhé, náš text poukazuje na vzkříšení jako na opačný sled toho, co se děje jako následek hříchu. Vyjádření, které máme v Da 12,2 přeloženo jako „prach země“, zní v originále doslova „zem prachu“ – hebr. admat-afar. Tento neobvyklý slovosled nás přivádí zpět do knihy Gn 3,19. Jen v těchto dvou verších v celém Písmu (Da 12,2 a Gn 3,19) je slovo „zem“ umístěno před slovem „prach“. To naznačuje, že prohlášení o smrti vyřčená při pádu Adama do hříchu ztratí na konci svou platnost a smrt už nebude mít žádnou moc. Jak říká apoštol Pavel s odvoláním na proroka Izajáše: „Smrt je pohlcena, Bůh zvítězil!“ (1K 15,54)

`Přečti si verše Ř 8,18 a Žd 2,14.15. Proč se nemusíme bát smrti?`

Smrt dnes ničí a končí vše. V Písmu však čteme zaslíbení, že smrt nad věrnými věřícími nebude mít poslední slovo. Smrt je poraženým nepřítelem. Když Kristus zlomil okovy smrti a vzkříšen vstal z hrobu, zasadil smrti osudnou ránu. Proto se dnes můžeme dívat dál, než je dočasná realita. Můžeme se s nadějí dívat na život věčný, který v Kristu přijmeme od Boha. Míkael „povstává“ (Da 12,1) a spolu s ním vstanou všichni, kteří mu patří. Povstanou z „prachu země“, aby svítili jako hvězdy na věčné věky.

**Aplikace**

`Uvažuj o velké přednosti, kterou dnes máme, když se můžeme podívat do minulosti a vidět, že se Danielova proroctví o historických událostech naplnila. Jak toto poznání ovlivňuje tvou víru v Boží zaslíbení?`