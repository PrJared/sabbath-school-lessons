---
title:  'Z prachu ke hvězdám'
date:  21/03/2020
---

### Texty na tento týden
Daniel 12

> <p>Základní verš</p>
> „Prozíraví budou zářit jako záře oblohy, a ti, kteří mnohým dopomáhají k spravedlnosti, jako hvězdy, navěky a navždy.“ (Da 12,3)

Kniha Daniel začíná Nebúkadnesarovým napadením Judska a odvedením zajatců do Babylónu. Celá kniha naopak končí povstáním Michaela, který vysvobozuje Boží lid z Babylónu posledních dnů. Celá kniha Daniel poukazuje na to, že v závěru, v úplném závěru, Bůh ve prospěch svého lidu udělá všechno, co je nezbytné pro jeho záchranu.

Jak jsme již viděli, Daniel a jeho společníci zůstávají Bohu věrní a prokazují uprostřed zkoušek a trápení ve vyhnanství jedinečnou moudrost. Podobně to bude i s Božím lidem v době konce, když bude čelit utrpení. Boží následovníci zůstanou věrní – a to zejména tehdy, když nastane „doba soužení, jaké nebylo od vzniku národa až do této doby“ (Da 12,1). Podobně jako Daniel a jeho přátelé v Babylóně projeví moudrost a pochopení. Moudrost nebudou prožívat jen jako osobní ctnost, ale jejím důsledkem bude oddanost a touha vést druhé ke spravedlnosti. Někteří zemřou nebo budou vystaveni smrti a navrátí se do prachu, ale nakonec budou vzkříšeni pro věčnost. Jak říká biblický text: „Mnozí z těch, kteří spí v prachu země, procitnou; jedni k životu věčnému, druzí k pohaně a věčné hrůze.“ (Da 12,2)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`