---
title:  'Čekání'
date:  26/03/2020
---

> <p></p>
> 7I slyšel jsem muže oblečeného ve lněném oděvu, který byl nad vodami veletoku... 8Slyšel jsem, ale neporozuměl jsem. Řekl jsem: „Můj pane, jaké bude zakončení toho všeho?“ 9Řekl: „Jdi, Da­nieli, tajuplná a zapečetěná budou ta slova až do doby konce. 10Mnozí se vytříbí, zbělí a budou vyzkoušeni. Svévolníci budou jednat svévolně; žádný svévolník se nepoučí, ale prozíraví se poučí.

> <p></p>
> 13Ty vytrvej do konce. Pak odpočineš, ale na konci dnů povstaneš ke svému údělu.“ (Da 12,7–10.13)

**Osobní studium**

`Přečti si text Da 12,5–13. Jak končí kniha Daniel? Která ze závěrečných myšlenek tě nejvíce oslovuje?`

Závěrečné scény knihy Daniel se odehrávají na březích „řeky“, což nás vrací zpět k poslednímu velkému Danielovu vidění, které se odehrálo u řeky Tigris (Da 10,4). Slovo použité ve 12. kapitole však není běžným hebrejským označením pro „řeku“. Hebrejské slovo jeor se často používá k označení řeky Nil. To nám připomíná Exodus a naznačuje, že tak jako Hospodin vysvobodil Izraelce z Egypta, zachrání znovu svůj lid na konci dnů.

V závěrečných verších se dozvídáme o třech prorockých časových úsecích. O prvním je řečeno, že se dovrší „k času a časům a k polovině“ (Da 12,7), a je odpovědí na otázku: „Kdy nastane konec těch podivuhodných věcí?“ (Da 12,6) Výraz „podivuhodné věci“ odkazuje na skutečnosti zobrazené ve vidění v Da 11, které bylo jen dalším rozvinutím proroctví v Da 7 a 8. Toto konkrétní časové období je zmiňované na více místech – v Da 7,25 a později ve Zj 11,3; 12,6.14 a 13,5. Jde o prorocké období 1 260 let papežské nadvlády, která trvala od roku 538 do 1798. A verše Daniel 11,32–35 hovoří o stejném pronásledování, ačkoli nezmiňují časové údaje.

Zbývající dvě časová období – 1 290 a 1 335 dní – odpovídají na otázku: „Můj pane, jaké bude zakončení toho všeho?“ (Da 12,8), kterou klade samotný Daniel muži oblečenému ve lněné roucho. Obě časová období souvisejí s odstraněním „každodenní oběti“, kterou nahradila „ohyzdná modla pustošitele“. Při studiu osmé kapitoly jsme si ukázali, že „kaž­dodenní oběť“ (nebo také „ustavičná“) odkazuje na přímluvnou službu Ježíše Krista, která byla nahrazena falešným bohoslužebným systémem. Toto prorocké období může začínat v roce 508, kdy franský král Chlodvík I. konvertoval na katolickou víru. Tato důležitá událost vydláždila cestu pro spojení církve a státu, které rozhodujícím způsobem ovlivnilo středověk. Při takovém výkladu pak období 1 290 let končí v roce 1798, kdy byl papež uvězněn z moci francouzského císaře Napoleona. A období 1 335 dní, což je poslední prorocké období zmíněné u Daniela, končí v roce 1843. Bylo to v čase milleritského hnutí a obnoveného zájmu o studium proroctví. Byl to čas očekávání plný naděje na bezprostřední příchod Ježíše Krista.