---
title:  'Od tajemství ke zjevení'
date:  11/01/2020
---

### Texty na tento týden
Daniel 2

> <p>Základní verš</p>
> „I bylo to tajemství Danielovi zjeveno v nočním vidění. Daniel dobrořečil Bohu nebes. Promlouval takto: ,Požehnáno buď jméno Boží od věků až na věky. Jeho je moudrost i bohatýrská síla.‘“ (Da 2,19.20)

Ve vodách kolem Grónska můžeme najít ledovce různé velikosti. Někdy se stává, že po hladině plavou malé ledové kry jedním směrem a obrovské kusy ledovců opačným směrem. Proč? Vítr vanoucí nad hladinou uvádí do pohybu menší kusy ledu, zatímco obrovské ledovce se pohybují pod vlivem hlubokých oceánských proudů.

Když uvažujeme o vzestupech a pádech národů v průběhu dějin, je to podobné jako s větrem na hladině a oceánským prouděním v hloubce. Vzdušné proudy představují všechny nepředvídatelné a nepředpokládané vlivy – za jeden z nich můžeme považovat lidskou vůli. Současně s nápory větru a někdy i vichřicemi však působí i jiné síly, které jsou mnohem silnější a v něčem dokonce podobné oceánským proudům. V knize Touha věků čteme: „Boží plán se však – stejně jako hvězdy na svých vesmírných drahách – nepředbíhá ani nezpožďuje.“ (DA 32; TV 19) A ačkoli se vzestup a pád národů, ideologií a politických uskupení může jevit jako přímý následek rozmarů lidské vůle, Daniel 2 ukazuje, že ve skutečnosti je to Bůh nebes, kdo vede lidské dějiny k jejich závěrečnému vyvrcholení.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Historie národů k nám dnes promlouvá. Každému národu a každému jednotlivci určuje Bůh místo ve svém velkém plánu. Lidé a národové jsou dnes zkoušeni olůvkem v ruce toho, jenž je neomylný. Všichni si vlastní volbou určují svůj osud a Bůh řídí vše k splnění svého záměru. {PK 351.2}

Proroctví, která dává velké JSEM ve svém slově, se spojují článek za článkem v řetěz událostí, z uplynulé věčnosti do věčnosti budoucí; říkají nám, kde se nacházíme dnes ve sledu věků a co je možno očekávat v budoucnu. Všechno, co proroctví předpovídalo, že se stane až do současné doby, je zaznamenáno na stránkách dějin, a můžeme být jisti, že vše, co má ještě přijít, se splní ve svém pořádku. {PK 351.3}

Znamení časů dnes ukazují, že stojíme na prahu velkých a vážných událostí. Všechno je v našem světě v pohybu. Před našima očima se splňuje Spasitelovo proroctví o událostech, jež budou předcházet jeho příchodu: „Uslyšíte o bojích a válečných zprávách…Povstane národ proti národu, království proti království, nastane hlad a zemětřesení na rozličných místech.“ Matouš 24,6.7. {PK 351.4}"

Bible, a jen bible, podává přesné vysvětlení těchto věcí. Jsou v ní zjeveny velké závěrečné výjevy dějin našeho světa, události, které již začínají vrhat své stíny; zvuk jejich příchodu způsobuje, že se země třese a lidská srdce se zastavují strachem. {PK 352.1}