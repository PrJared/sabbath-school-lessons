---
title:  'Kámen'
date:  16/01/2020
---

> <p></p>
> 34Viděl jsi, jak se bez zásahu rukou utrhl kámen a udeřil do železných a hliněných nohou sochy a rozdrtil je, 35a rázem bylo rozdrceno železo, hlína, měď, stříbro i zlato, a byly jako plevy na mlatě v letní době. Odnesl je vítr a nezbylo po nich ani stopy. A ten kámen, který do sochy udeřil, se stal obrovskou skálou a zaplnil celou zemi.

> <p></p>
> 44Ve dnech těch králů dá Bůh nebes povstat království, které nebude zničeno navěky, a to království nebude předáno jinému lidu. Rozdrtí a učiní konec všem těm královstvím, avšak samo zůstane navěky, 45neboť jsi viděl, že se utrhl ze skály kámen bez zásahu rukou a rozdrtil železo, měď, hlínu, stříbro i zlato. Veliký Bůh dal králi poznat, co se v budoucnu stane. Sen je pravdivý a výklad spolehlivý. (Da 2,34.35.44.45)

**Osobní studium**

`Co nám úvodní verše říkají o osudu našeho světa?`

Sen se zaměřuje na to, co se stane „v posledních dnech“ (Da 2,28). Navzdory své moci a bohatství jsou „kovová“ království jen jakousi předehrou toho, co se děje v souvislosti s ustanovením království „kamene“. Zatímco kovy a hlína uvedené ve snu představují království, která jsou výsledkem lidského snažení, kámen se objeví „bez zásahu rukou“, tedy bez přičinění člověka. A přestože všechna „kovová“ království dříve či později končí, království představené kamenem bude trvat navěky. Skála je v Písmu často symbolem Boha (například Dt 32,4; 1S 2,2; Ž 18,32). A podobně kámen symbolizuje i Mesiáše (Ž 118,22; 1Pt 2,4.7). Právě kámen proto velmi výstižně vyjadřuje ustanovení věčného Božího království.

Někteří jsou toho názoru, že království vyjádřené kamenem bylo ustanoveno již během Ježíšovy pozemské služby a že hlásání evangelia je potvrzením toho, že ve světě vládne Boží království. Proroctví však jasně ukazuje, že toto království se dostává k moci až po pádu všech čtyř hlavních království. Stane se to v době, kdy se lidské dějiny dostanou do období rozděleného království, které představují chodidla a prsty částečně ze železa a částečně z hlíny. Tato skutečnost vylučuje možnost, že by se závěrečné události proroctví odehrály během prvního století. Ježíš totiž konal svou pozemskou službu právě v prvním století, kdy byla u moci Římská říše představující čtvrté království.

A navíc – sen končí obrazem, že „...ten kámen, jenž udeřil do sochy, se stal velikou horou a zaplnil celou zemi“ (Da 2,35; ČSP). Taková hora připomíná horu Sión, na které stál chrám, jenž byl ve Starém zákoně hmatatelným vyjádřením Božího pozemského království. Je zajímavé, že „kámen vylomený z hory“ (Da 2,45; ČSP) se sám stal velkou horou (v obou verších je použito stejné aramejské slovo tur, které můžeme překládat „skála“ i „hora“). Tato hora, která podle textu již existuje, velmi pravděpodobně odkazuje na nebeský Sión, nebeskou svatyni, odkud Kristus přijde ustanovit své věčné království. A v Jeruzalémě, který sestoupí z nebe (Zj 21,1–22,5), najde toto království své konečné naplnění.

**Aplikace**

`Daniel 2 velmi přesně popisuje všechna dosavadní království. Proč je logické, že bychom měli tomuto proroctví důvěřovat i v souvislosti s věčným Božím královstvím?`

#### Další čtení: Vybrané citace od Ellen Whiteové

"Stovky let před Spasitelovým narozením Mojžíš odkazoval Izrael ke Skále jeho spasení (5. Mojžíšova 32,4). Žalmista zpíval: „On je má mocná skála.“ Žalm 62,8. Izajáš napsal: „Proto praví toto Panovník Hospodin: ‚Já to jsem, kdo za základ položil na Sijónu kámen, kámen osvědčený, úhelný a drahý, základ nejpevnější.‘“ Izajáš 28,16. {TV 264.3}

"Ježíš je vyzval, aby k němu přišli a pili vodu života, která se v nich stane „pramenem vyvěrajícím k životu věčnému“. {TV 289.1}

Kněz tehdy právě vykonával obřad připomínající chvíli, kdy Mojžíš na poušti udeřil do skály. Skála představovala Spasitele, který svou smrtí otevře živé proudy spasení pro každého, kdo žízní. Kristova slova byla vodou života. Kristus se v přítomnosti shromážděného davu vystavil ranám, aby světu vytryskla voda života. Satan zasazoval Kristu rány a doufal, že Knížete života zničí. Místo toho však udeřil do skály, ze které vytekla živá voda. Při Ježíšových slovech se lidí zmocňovala neznámá bázeň a mnozí byli ochotni volat jako samařská žena: „Pane, dej mi té vody, abych už nežíznila.“ Jan 4,15. {TV 289.2}"

"„Že jsi pak viděl nohy a prsty z částky z hliny hrnčířské a z částky z železa, království rozdílné znamená, v němž bude něco mocnosti železa, tak jakž jsi viděl železo smíšené s hlinou ničemnou. Ale prstové noh z částky z železa a z částky z hliny znamenají království z částky mocné a z částky ku potření snadné...“ {PK 326.5}

„Za dnů pak těch králů vzbudí Bůh nebeský království, kteréž na věky nebude zkaženo, a království to na žádného jiného nespadne, ale ono potře a konec učiní všechněm těm královstvím, samo pak státi bude na věky, tak jakž jsi viděl, že se s hory utrhl kámen, kterýž nebýval v rukou, a potřel železo, měď, hlinu, stříbro a zlato. Bůh veliký oznámil králi, co býti má potom, a pravý jest sen ten i věrný výklad jeho.“ Daniel 2,36-45. {PK 326.6}"