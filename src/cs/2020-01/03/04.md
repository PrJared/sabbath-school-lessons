---
title:  'Socha – výklad snu'
date:  14/01/2020
---

> <p></p>
> 29Tobě, králi, vyvstaly na lůžku starosti o to, co se v budoucnu stane, a ten, který odhaluje tajemství, ti oznámil, co se stane. 30Já pak to nemám z moudrosti, které bych měl více než ostatní živé bytosti, ale to tajemství mi bylo odhaleno, aby výklad byl králi oznámen a abys poznal myšlení svého srdce.. (Da 2,29.30)

**Osobní studium**

`Přečti si text Da 2,24–30. Co považuješ v těchto verších za klíčovou myšlenku? (Viz také J 15,5.)`

V reakci na modlitbu Daniela a jeho přátel zjevuje Bůh obsah a výklad králova snu. Daniel nedělá žádné okolky a na rovinu králi říká, že vysvětlení celého tajemství pochází od „Boha nebes“. Kromě toho, dříve než Daniel vyložil obsah a smysl snu, připomněl králi okolnosti, které souvisely s jeho nespavostí a neklidem. Tyto informace měly přidat na hodnověrnosti Danielova poselství, protože se je mohl dozvědět pouze prostřednictvím nadpřirozené moci. Ve chvíli, kdy Daniel začal vykládat obsah snu, riskoval, že se proti němu spustí další vlna královy nevole. Vždyť sen nebyl pro krále úplně dobrou zprávou.

`Přečti si text Da 2,31–49. Jaký osud čekal Nebúkadnesarovu říši?`

Ve snu král viděl velkolepou sochu. „Hlava té sochy byla z ryzího zlata, její hruď a paže ze stříbra, břicho a boky z mědi, stehna ze železa, nohy dílem ze železa a dílem z hlíny.“ (Da 2,32.33) Nakonec se objevil kámen, který „udeřil do železných a hliněných nohou sochy a rozdrtil je“ (Da 2,34). Způsobil, že se celá socha zbortila jako domeček z karet. Daniel pak vysvětloval, že různé druhy kovu představují po sobě následující království, která se budou postupně během dějin objevovat. Pro Nebúkadnesara znělo poselství jasně: Babylónská říše ve své moci a slávě pomine a nahradí ji jiná říše, po které budou následovat další, až se nakonec zjeví království zcela odlišné – Boží věčné království.

**Aplikace**

`Uvažuj o prchavosti a dočasnosti všeho lidského snažení. Co to pro tebe znamená? Jak to vnímáš ve srovnání s velkou nadějí, kterou máme jen a jen v Ježíši (J 6,54 a 2K 4,18)?`