---
title:  'Modlitba'
date:  13/01/2020
---

> <p></p>
> 17Pak Daniel odešel do svého domu a oznámil tu věc svým druhům, Chananjášovi, Míšaelovi a Azarjášovi. 18Vyzval je, aby prosili Boha nebes o slitování ve věci toho tajemství, aby Daniel a jeho druhové nebyli zahubeni se zbytkem babylónských mudrců. 19I bylo to tajemství Danielovi zjeveno v nočním vidění. Daniel dobrořečil Bohu nebes. 20Promlouval takto: „Požehnáno buď jméno Boží od věků až na věky. Jeho je moudrost i bohatýrská síla. 21On mění časy i doby, krále sesazuje, krále ustanovuje, dává moudrost moudrým, poznání těm, kdo mají rozum. 22Odhaluje hlubiny a skryté věci, poznává to, co je ve tmě, a světlo s ním bydlí. 23Tobě, Bože otců mých, chci vzdávat čest a chválu, neboť jsi mi dal moudrost a bohatýrskou sílu. Oznámils mi nyní, oč jsme tě prosili, oznámil jsi nám královu záležitost.“ (Da 2,17–23)

**Osobní studium**

Jakmile se Danielovi podařilo získat od krále čas, začal se se svými přáteli modlit. Uvědomovali si, že pokud jim Bůh nezjeví králův sen, hrozí jim smrt. Kdykoliv čelíme velkému problému, pamatujme, že Bůh je dostatečně mocný, aby vyřešil i neřešitelné výzvy.

`Uvažuj o textu Da 2,17–23. Co je obsahem zaznamenaných modliteb?`

V této kapitole se nacházejí dva druhy modlitby. Prvním typem je modlitba vyjadřující prosbu (Da 2,17–19). Ačkoli slova této modlitby nemáme zaznamenána, jejím obsahem je prosba o „slitování ve věci toho tajemství, aby Daniel a jeho druhové nebyli zahubeni se zbytkem babylónských mudrců“ (Da 2,18). Bůh odpovídá na jejich žádost tím, že jim zjevuje nejen obsah, ale i význam králova snu. Tato zkušenost nám ukazuje, že jestliže prosíme Boha o slitování, naše modlitby budou vyslyšeny, i když možná ne tak dramatickým způsobem jako v Danielově případě. Ale Danielův Bůh je i naším Bohem.

V reakci na Boží odpověď vytryskly z Daniela a jeho přátel díky a chvály Bohu. Oslavovali jej za to, že je zdrojem moudrosti a poznání, že je mocnější než všechny politické mocnosti světa. I z této modlitby se můžeme poučit. Bohu často předkládáme své žádosti, přání a prosby. Jak často však Bohu vyjadřujeme vděčnost za to, jak na ně odpovídá? Ježíšova zkušenost s uzdravením deseti malomocných je výstižným příkladem lidského nevděku. Jen jeden z deseti uzdravených se „vrátil a velikým hlasem velebil Boha“ (L 17,15). Danielova odpověď nám připomíná nejen důležitost vyjádření vděčnosti a chvály, ale zjevuje i charakter Boha, ke kterému se modlíme. Když se modlíme, můžeme Bohu důvěřovat, že udělá to, co je pro nás nejlepší. Proto bychom ho měli stále oslavovat a vyjadřovat mu vděčnost.

**Aplikace**

`Uvažuj o textu Žalmu 138. Co se můžeš navzdory okolnostem, ve kterých se nacházíš, naučit z uvedené modlitby a projevů vděčnosti Bohu?`