---
title:  'Podněty k zamyšlení'
date:  17/01/2020
---

Je poučné všimnout si, že části sochy z Daniela 2. kapitoly jsou vytvořeny ze zlata a stříbra, které bývají spojovány s ekonomickou mocí. Jiné části jsou tvořeny z bronzu a ze železa, z kovů, které se používaly na výrobu zbraní, ale i různého náčiní pro upotřebení v domácnosti. Socha tedy kromě hlavního záměru symbolizuje i všechno lidské snažení. Jednotlivé kovy vyjadřují postup (nebo sestup) světových říší až po závěrečný nesoulad, který se projeví v posledních dnech lidských dějin. Kámen je však velmi jasně zobrazen jako něco, co přichází „bez zásahu rukou“ (Da 2,45), tedy bez lidského přičinění. Takto je vyjádřen nadpřirozený konec, který postihne tento svět a všechno lidské snažení.

Přestože „nepoučeným lidským očím se mohou lidské dějiny jevit jako chaotická souhra různých protichůdných mocností ... Daniel nás ujišťuje, že za tím vším stojí Bůh, který vše pozoruje a jedná tak, aby nakonec dosáhl toho, co je pro celý vesmír nejlepší.“ (SHEA, William H., Daniel: A Reader‘s Guide. Nampa ID: Pacific Press, 2005, str. 98)

**Otázky k rozhovoru**

`1. 	Je povzbuzující vědět, že i uprostřed všeho chaosu a utrpení na světě má Bůh vše pod kontrolou a vše přivede ke slavnému konci. Co může do té doby každý z nás udělat pro to, aby zmírnil trápení v tomto padlém světě?`

`2. 	Jak bys vysvětlil věrnou a oddanou spolupráci Daniela a jeho přátel s představiteli pohanského národa, který způsobil tolik bolesti a utrpení jejich vlastnímu národu?`

`3. 	Zmínili jsme, že podle některých výkladů představuje kámen šíření evangelia celému světu. Existuje mnoho důvodů, proč takový výklad neobstojí. V Da 2,35 se říká, že kámen rozdrtí předchozí národy: „odnesl je vítr a nezbylo po nich ani stopy“. Před Ježíšovým vysláním učedníků do celého světa se však nic takového neudálo.`

`Pokusy vnímat kámen jako církev zase zapomínají na to, že království symbolizované kamenem nahrazuje všechny jiné formy lidské vlády. Je to království, které zasahuje celý svět. Jen Ježíšův druhý příchod může dát do pohybu události, které jsou zobrazeny jako vyvrcholení prorockého snu. Proč je tedy Ježíšův druhý příchod jediným rozumným výkladem toho, co způsobí kámen v posledních dnech?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.