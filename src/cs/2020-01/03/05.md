---
title:  'Bůh jako vládce dějin'
date:  15/01/2020
---

> <p></p>
> 36Toto je sen. Též jeho výklad řekneme králi: 37Ty, králi, jsi král králů. Bůh nebes ti dal království, moc, sílu a slávu. 38A všechna místa, kde bydlí lidé, polní zvěř a nebeské ptactvo, dal ti do rukou a dal ti moc nad tím vším. Ty jsi ta zlatá hlava. (Da 2,36–38)

**Osobní studium**

`Znovu si přečti Danielův výklad snu a jeho významu (Da 2,31–49). Co z toho můžeš pochopit o Bohu, který zná předem budoucí události?`

Proroctví zjevené prostřednictvím Nebú­kadnesarova snu nám poskytuje obecný prorocký rámec a slouží jako standard, kterým přistupujeme k mnohem detailnějším proroctvím v 7., 8. a 11. kapitole. Proroctví v 2. kapitole není podmíněným proroctvím. Jde o apokalyptické proroctví – autoritativní předpověď toho, co Bůh již předem věděl, že se v průběhu dějin stane.

1. Zlatá hlava představuje Babylónskou říši (625–539 př. Kr.). Zdá se, že žádný jiný kov by nemohl lépe vyjádřit moc a bohatství této říše. Bible nazývá Babylón „zlatým kalichem v ruce Hospodina“ (Jr 51,7; viz také Zj 18,16). Starověký historik Hérodotos hovoří o tom, že město bylo hojně vyzdobené zlatem.
2. Prsa a ramena ze stříbra představují Médo-Persii (539–331 př. Kr.). Tak jako je stříbro méně cenným kovem než zlato, ani říše sjednocující Médsko a Persii nikdy nedosáhla velkoleposti Babylónu. Kromě toho, stříbro je výstižným symbolem Persie, která jej používala ve svém systému placení daní.
3. Břicho a bedra z bronzu symbolizují Řecko (331–168 př. Kr.). U proroka Ezechiela se o Řecích mluví jako o obchodnících s bronzovým nádobím (Ez 27,13). Řečtí vojáci byli charakterističtí svou bronzovou výzbrojí. Jejich přilby, štíty a bojové sekery byly právě z bronzu. Hérodotos vzpomíná, že egyptský vládce Psammetik I. viděl v útoku řeckých pirátů naplnění staré věštby, která hovořila o „bronzových lidech přicházejících z moře“.
4. Železné nohy přiléhavě označují Řím (168 př. Kr. – 476 po Kr.). Jak Daniel vysvětluje, železo představuje ničivou moc Římské říše, která trvala déle než kterákoli z předchozích mocností. Železo dokonale vystihovalo Řím a jeho výboje.
5. Nohy částečně ze železa a částečně z hlíny představují rozdělenou Evropu (od 476 až po druhý příchod Ježíše Krista). Spojení železa a hlíny je obrazem toho, co se událo po rozpadu Římské říše. Navzdory mnohým pokusům a rozmanitým snahám sjednotit Evropu (od sňatků mezi různými královskými rody až po současný projekt Evropské unie) jsou hlavními rysy evropského soužití roztříštěnost a nesoulad. A podle tohoto proroctví to tak bude až do ustanovení Božího věčného království.

**Aplikace**

`Bůh zná předem nejen osud světových mocností, ale i budoucnost každého z nás – i tu tvou. Čím tě toto poznání naplňuje?`

#### Další čtení: Vybrané citace od Ellen Whiteové

"Kdo hloubá v slově Božím, může zjitit, že v dějinách národů se božské proroctví do písmene vyplnilo. Babylón, otřásán a nakonec zlomen, zanikl, protože jeho vládci v dobách zdaru neuznávali svou závislost na Bohu a připisovali slávu svého království úsilí člověka. ... Království, jež pak přišla po království Médo-Perském, byla ještě zvrhlejší a zkaženější, a klesala stále hlouběji a hlouběji na stupnici mravních hodnot. {PK 328.3}

Moc, kterou má v rukou každý vládce na zemi, je propůjčena nebesy; a na tom, jak využívá moci takto udělené, závisí jeho úspěch. ... {PK 328.4}

Poznat působení těchto zásad v projevu moci Boha, jenž „sesazuje krále i ustanovuje krále“ — znamená pochopit filosofii dějin. (Daniel 2,21) {PK 329.1}"

"Každému národu, který přichází na jeviště dějin, je dopřáno zaujmout místo na zemi, aby se mohlo poznat, zda plní záměr Strážce a Svatého. Proroctví předpovídá vznik a rozkvět největších říší světa — Babylóna, Médo-Perské říše, Řecka a Říma. U každé z nich, právě tak jako u národů méně mocných, se historie opakuje. Každá z nich má své období zkoušky, každá upadá, její sláva uvadá a její moc mizí. {PK 350.1}

Zatímco národy zavrhují zásady Boží a tímto odmítáním upadají do vlastní zkázy, projevuje se v celých dějinách zřetelně působení Božského záměru. {PK 350.2}"

"Sen, který jako velký obraz ukázal Nabuchodonozorovi události, které se zběhnou až do konce času, mu byl dán proto, aby mohl porozumět úloze, kterou by měl hrát v dějinách světa, a vztahu, který by jeho království mělo mít ke království nebeskému. Výkladem snu se mu dostalo jasného poučení o tom, že bude zřízeno věčné království Boží. „Za dnů těch králů,“ pravil Daniel, „vzbudí Bůh nebeský království, kteréž na věky nebude zkaženo, a království to na žádného jiného nespadne, ale ono potře a konec učiní všechněm těm královstvím, samo pak státi bude na věky….Pravý jest sen ten i věrný výklad jeho.“ Daniel 2,44.45. {PK 330.1}

Král uznal moc Boží, když pravil Danielovi: „V pravdě že Bůh váš jest Bůh bohů, …kterýž zjevuje skryté věci.“ Daniel 2,47. Po nějakou dobu pak byl Nabuchodonozor pod vlivem bázně Boží; jeho srdce však ještě nebylo očištěno od světské ctižádosti a touhy po povýšení. Zdar, který provázel jeho panování, plnil ho pýchou. Po čase přestal ctít Boha a začal znovu uctívat své modly se zvýšenou horlivostí a náruživostí. {PK 330.2}"