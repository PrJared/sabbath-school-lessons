---
title:  'Bůh, který přebývá s námi'
date:  12/01/2020
---

> <p></p>
> 1Ve druhém roce svého kralování měl Nebúkadnesar sen. Rozrušil se a nemohl spát. 2Král tedy rozkázal zavolat věštce, zaklínače, čaroděje a hvězdopravce, aby mu pověděli, co se mu zdálo. I přišli a postavili se před králem. 3Král jim řekl: „Měl jsem sen a jsem rozrušen; chci ten sen znát.“

> <p></p>
> 10Hvězdopravci králi odpověděli: „Není na zemi člověka, který by dovedl sdělit to, co král rozkázal. Nadto žádný velký a mocný král nežádal od žádného věštce, zaklínače nebo hvězdopravce takovou věc. 11Věc, kterou král žádá, je těžká a není nikoho jiného, kdo by ji králi sdělil, mimo bohy, kteří nepřebývají mezi smrtelníky.“ (Da 2,1–3.10.11)

**Osobní studium**

`Přečti si text Daniel 2,1–16. Proč se Daniel a jeho společníci dostali do problémů?`

Ve starověku se snům přikládala velká důležitost. Pokud byla se snem spojena nějaká zlá předtucha, v chápání lidí to naznačovalo blížící se pohromu. Je proto pochopitelné, že se Nebúkadnesar tak moc snažil zjistit, co jeho sen znamenal. A aby byla celá situace ještě hrozivější, král si svůj sen nezapamatoval. Babylónští hvězdopravci byli přesvědčeni, že bohové jim výklad snu mohou zjevit. V tomto případě se však neměli čeho chytit, protože král celý svůj sen zapomněl. Pokud by se jim podařilo zjistit, co se králi zdálo, určitě by mu poskytli výklad, který by jej uspokojil. V této bezpříkladné situaci, kdy vykladači snů nebyli schopni přijít s ničím, co by zahnalo královy zlé předtuchy, museli pokorně přiznat: „Věc, kterou král žádá, je těžká a není nikoho jiného, kdo by ji králi sdělil, mimo bohy, kteří nepřebývají mezi smrtelníky.“ (Da 2,11)

Nespokojený král oslepený hněvem přikázal, aby všechny babylónské mudrce popravili. Taková krutost nebyla ve starověkém světě neznámá. Historické prameny potvrzují, že král Darjaveš I. dal popravit (za spiknutí) všechny mágy a král Xerxes dal usmrtit stavitele mostu, který se zřítil. Když Nebúkadnesar vydal své nařízení, Daniel a jeho společníci už byli součástí týmu králových poradců. Proto se králův dekret o usmrcení babylónských mudrců týkal i jich. Původní jazyk této části (aramejština) dokonce naznačuje, že s popravami se začalo hned po vydání dekretu a Daniel a jeho přátelé měli být popraveni jako další v pořadí. Ale Daniel se „rozvážně a uvážlivě“ (Da 2,14) obrátil na Arjóka, který měl na starosti vykonání králova nařízení. Daniel si přímo od krále vyžádal čas, aby mohl prozkoumat tajemství daného snu. Je zajímavé, že ačkoli král obvinil mudrce ze snahy „získat čas“ (Da 2,8), Danielovi král vyhověl a vyžádaný čas mu dal. Daniel určitě souhlasil s mudrci v tom, že tajemství týkající se výkladu snu nemůže vyřešit žádná lidská bytost. Prorok však věděl o Bohu, který může zjevit nejen výklad snu, ale i samotný sen, který se králi zdál.

**Aplikace**

`Teologové hovoří o Boží „imanenci“, což je pojem vyjadřující skutečnost, že ačkoliv Bůh své stvoření přesahuje, je mu velmi blízko. Co o této Boží vlastnosti říká skutečnost, že dal králi Nebúkadnesarovi sen? Co se z toho můžeme naučit o tom, že Bůh je přítomen i v našich životech? (Sk 17,28)`

#### Další čtení: Vybrané citace od Ellen Whiteové

"Prorok plně věřil ve věčný úmysl Boží způsobit pořádek ze zmatku a ukázat národům země a celému vesmíru, že Bůh je spravedlivý a laskavý, a tato víra ho vedla k tomu, že v důvěře prosil za ty, kdož se snad odvrátí od zla k spravedlnosti. {PK 303.2}

Nyní však byl Sión úplně zničen; lid Boží byl v zajetí. {PK 303.3}

Zkáza a zmar, jíž se vyznačovala poslední léta království Judy, by byly přivedly k zoufalství i nejstatečnější srdce, kdyby se jim nebylo dostalo povzbuzení v prorockých projevech poslů Božích. Skrze Jeremiáše v Jeruzalémě, skrze Daniela na babylónském dvoře, skrze Ezechiela na březích řeky Chebar objasňoval Hospodin svůj věčný úmysl a ujišťoval, že je ochoten splnit svému vyvolenému národu zaslíbení, zaznamenaná v knihách Mojžíšových. To, co pravil, jistě vykoná pro ty, kdož mu osvědčí věrnost. „Živé a trvalé je slovo Boží.“ (1. Petrův 1,23) {PK 305.1}"

"Pavel však pozvedl mysl svých modlářských posluchačů za hranice jejich falešného náboženství. Představil jim pravého Boha, kterého až dosud označovali jako „neznámého boha“. Bytost, kterou jim nyní zvěstoval, není závislá na člověku. K její moci a slávě nemusí lidské ruce nic přidávat. {PNL 138.1}

Lidé byli Pavlovým projevem uchváceni. Obdivovali, jak přesvědčivě a logicky hovořil o vlastnostech pravého Boha — o jeho stvořitelské moci a vševědoucí prozřetelnosti. Apoštol důrazně a naléhavě prohlásil: „Bůh, který učinil svět a všechno, co je v něm, ten je pánem nebe i země, a nebydlí v chrámech, které lidé vystavěli, ani si nedává od lidí sloužit, jako by byl na nich závislý; vždyť je to on sám, který všemu dává život, dech i všechno ostatní.“ (Skutky 17,24.25) Jestliže nebesa jsou příliš malá, než aby mohla pojmout Boha, jak by ho mohly obsáhnout chrámy zbudované lidskýma rukama? {PNL 138.2}"