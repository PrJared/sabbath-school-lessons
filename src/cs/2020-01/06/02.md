---
title:  'Belšasarova hostina'
date:  02/02/2020
---

> <p></p>
> 1Král Belšasar vystrojil velikou hostinu svým tisíci hodnostářům a před těmito tisíci pil víno. 2Při popíjení vína poručil Belšasar přinést zlaté a stříbrné nádoby, které odnesl Nebúkadnesar, jeho otec, z jeruzalémského chrámu, aby z nich pili král i jeho hodnostáři, jeho ženy i ženiny. 3Hned tedy přinesli zlaté nádoby odnesené z chrámu, to je z Božího domu v Jeruzalémě, a pili z nich král i jeho hodnostáři, jeho ženy i ženiny. 4Pili víno a chválili bohy zlaté a stříbrné, bronzové, železné, dřevěné a kamenné. (Da 5,1–4)

**Osobní studium**

`Uvažuj o úvodních textech v kontextu veršů Da 1,1.2. Proč je Belšasarovo jednání tak špatné? Co to vypovídá o samotném Belšasarovi? Porovnej jeho činy s popisem, který se nachází v Zj 17,4–6. Jakou podobnost můžeš najít?`

Král přikázal, aby se během hostiny pilo ze svatých nádob z jeruzalémského chrámu. Při dobytí Jeruzaléma se jich Nebú­kadnesar zmocnil, ale umístil je v chrámu svého boha. Určitým způsobem tak vyjádřil respekt vůči jejich významu a svatosti. Belšasar však ze svatých nádob udělal obyčejné nádobí, a to navíc velmi hrubým způsobem.

Během hostiny král a jeho velmoži pili ze svatých nádob „a chválili bohy zlaté a stříbrné, bronzové, železné, dřevěné a kamenné“ (Da 5,4). Za povšimnutí stojí, že se tu vzpomíná šest různých materiálů. Babylóňané používali šedesátkovou soustavu (soustava založená na čísle 60) – na rozdíl od desítkové soustavy, kterou používáme dnes. Šest vyjmenovaných kategorií bohů představuje všechna babylónská božstva, respektive úplnost babylónského náboženského systému. Za zmínku stojí i to, že pořadí materiálů opakuje pořadí jednotlivých složek, z nichž sestávala socha z Nebúkadnesarova snu (s výjimkou dřeva, které je na soše nahrazeno hlínou). Podobně jako ve snu, i zde se na posledním místě nachází kámen. A přestože v Da 5. kapitole je kámen jen jednou ze složek, z nichž jsou formované modly, v Da 2. kapitole kámen představuje Boží soud nad světovými mocnostmi (Da 2,44.45), které Babylón představuje.

Hostina popsaná v Da 5 slouží jako výstižné vyjádření Babylónu na konci časů, jak jej můžeme sledovat v knize Zjevení. Podobně jako Belšasar, i žena představující Babylón na konci dějin drží v ruce zlatý pohár naplněný nápojem ohavností a nečistoty. Jinými slovy, moderní Babylón vábí svět ke zlu prostřednictvím falešného učení a překrouceného systému uctívání (Zj 17,4–6). Nedbá přitom na soud, který na ni brzy dopadne. Jednoho dne však soud přijde.

**Aplikace**

`Jakými způsoby naše společnost a kultura znesvěcuje pravdy Božího slova? Jak se toho můžeme dopustit i my? Na co si musíme dát pozor, abychom nebyli součástí takového znevažování, a to ani v nepatrných věcech?`