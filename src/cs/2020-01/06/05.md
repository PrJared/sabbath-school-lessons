---
title:  'Zvážen a shledán lehký'
date:  05/02/2020
---

> <p></p>
> 23Ale povýšil ses nad Pána nebes. Přinesli před tebe nádoby z jeho domu a pil jsi z nich víno ty i tvoji hodnostáři, tvé ženy i ženiny, a chválil jsi bohy stříbrné a zlaté, bronzové, železné, dřevěné a kamenné, kteří nic nevidí, neslyší ani nevědí. Boha, v jehož rukou je tvůj dech a všechny tvé cesty, jsi však nevelebil. 24Proto bylo od něho posláno zápěstí ruky a napsáno toto písmo. 25Toto pak je písmo, které bylo napsáno: „Mené, mené, tekel ú-parsín“. 26Toto je výklad těch slov: Mené – Bůh sečetl tvé kralování a ukončil je. 27Tekel – byl jsi zvážen na vahách a shledán lehký. 28Peres – tvé království bylo rozlomeno a dáno Médům a Peršanům. (Da 5,23–28)

**Osobní studium**

`Uvažuj o verších Da 5,13–28. Jak Daniel zdůvodnil králi jeho pád, který měl přijít velmi brzy?`

Okolnosti dohnaly krále k rozhodnutí zavolat si na pomoc Daniela. Zdá se však, že s tímto krokem přece jen váhal. Tento postoj vypovídá více o králově postoji k Danielovu Bohu než k samotnému Danielovi.

Naproti tomu Danielova reakce na odměnu, kterou mu nabídl král, vypovídá hodně o Danielových hodnotách a o jeho charakteru. Je však možné, že vzhledem k významu záhadného nápisu na stěně si Daniel uvědomoval, jak bezcenná je nabízená odměna.

Daniel pak obvinil krále ze tří věcí:

(1) Belšasar zcela ignoroval Nebúkadnesarovu zkušenost. V opačném případě by se kál a pokořil podobně jako jeho předchůdce. (2) Belšasar použil chrámové nádoby, aby z nich pil víno a oslavoval vlastní modly. Daniel jmenuje šest materiálů používaných na zhotovení model ve stejném pořadí, jak to bylo zmíněno dříve. (3) Král odmítl oslavovat Boha, v jehož rukou je podle Daniela „tvůj dech a všechny tvé cesty“ (Da 5,23).

Po vyjmenování králových selhání a hříchů se Daniel zaměřil na vysvětlení záhadného nápisu. Víme, že tento nápis byl vytvořen ze tří aramejských slov (z nichž první se dvakrát opakuje). Jejich základní význam museli král a jeho mudrci znát: mene – „spočítat“, tekel – „odvážit“ a peres – „rozdělit“.

S médo-perskou armádou za branami Babylónu museli král i mudrci tušit význam zlověstného nápisu, ale mudrci se neodvážili říct něco, co by mohlo být králi nepříjemné. Jen Daniel byl schopen a ochoten vysvětlit dané poselství a přetlumočit jeho skutečný smysl Belšasarovi: „Mené – Bůh sečetl tvé kralování a ukončil je. Tekel – byl jsi zvážen na vahách a shledán lehký. Peres – tvé království bylo rozlomeno a dáno Médům a Peršanům.“ (Da 5,23–28)

To jistě neznělo jako slova útěchy a povzbuzení.

**Aplikace**

`Soud dopadl na krále velmi rychle. Co se z tohoto příběhu můžeme naučit o naší důvěře v Boha v případech, kdy dosud nebyla nastolena spravedlnost? (Kaz 4,17; 8,11; Mt 12,36 a Ř 14,12)`