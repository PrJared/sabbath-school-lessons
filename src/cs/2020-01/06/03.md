---
title:  'Nezvaný host'
date:  03/02/2020
---

> <p></p>
> 5V tu hodinu se ukázaly prsty lidské ruky a něco psaly na omítku zdi královského paláce naproti svícnu. Král viděl zápěstí ruky, která psala. 6Tu se barva králova obličeje změnila a myšlenky ho naplnily hrůzou, poklesl v kyčlích a kolena mu tloukla o sebe. 7Král mocně zvolal, aby přivedli zaklínače, hvězdopravce a planetáře. Babylónským mudrcům král řekl: „Kdokoli přečte toto písmo a sdělí mi výklad, bude oblečen do purpuru, na krk mu bude dán zlatý řetěz a bude mít v království moc jako třetí po mně.“ 8Všichni královští mudrci tedy vstoupili, ale nebyli schopni písmo přečíst a oznámit králi výklad. (Da 5,5–8)

**Osobní studium**

Co se odehrálo v příběhu popisovaném v úvod­­ních verších? Jak král reagoval? V čem se tento příběh podobá příběhu zaznamenanému v Da 2 a proč je tato podobnost důležitá? (Viz také Ž 96,5 a Ko 1,15–17.)

Podobně jako Nebúkadnesar v předchozích kritických situacích (Da 2,2 a Da 4,7), i Belšasar volá své astrology a poradce, aby mu vyložili tajemství záhadného písma. A aby si byl jistý, že svou práci odvedou co nejlépe, přislíbí jim král působivé odměny: (1) purpurový oděv, symbol vladařské hodnosti, jednalo se vlastně o povýšení do šlechtického stavu (Est 8,15), (2) zlatý řetěz, který byl symbolem vysokého postavení (Gn 41,42), a (3) významný místodržitelský post. Poslední odměna přesně odráží historické okolnosti, které tehdy v Babylónu panovaly. Jelikož Belšasar byl spoluvládcem svého otce Nabonida, jako další nejvyšší pozici mohl nabídnout post třetího spoluvládce. Ale ani přes lákavou nabídku mudrci nedokázali přijít s ničím konstruktivním a opět selhali.

Král se pokoušel hledat moudrost na nesprávném místě. Babylónští experti nebyli schopni odhalit význam poselství. Přestože odkaz na stěně byl napsán v jejich vlastním jazyce – aramejštině, jednotlivá slova jim nedávala žádný smysl. Může nám to připomenout, co Hospodin řekl prostřednictvím Izajáše: „Zanikne moudrost jeho moudrých a rozumnost jeho rozumných bude zakryta.“ (Iz 29,14) Apoštol Pavel citoval tento Izajášův verš a dále píše: „Kde jsou učenci, kde znalci, kde řečníci tohoto věku? Neučinil Bůh moudrost světa bláznovstvím? Protože svět svou moudrostí nepoznal Boha v jeho moudrém díle, zalíbilo se Bohu spasit ty, kdo věří, bláznovskou zvěstí.“ (1K 1,20.21)

Některé pravdy jsou příliš důležité, než aby se na ně lidé pokoušeli přijít sami. Právě proto nám tyto pravdy zjevuje Bůh.

**Aplikace**

`Uvažuj o odměnách, které král slíbil za výklad nápisu na stěně. Jaká byla jejich hodnota v souvislosti s tím, co se mělo už zanedlouho stát? Co to říká o nestálosti pozemských věcí? Proč bychom měli všechno, co děláme, vnímat z pohledu věčnosti?`