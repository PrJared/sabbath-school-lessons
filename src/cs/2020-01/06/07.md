---
title:  'Podněty k zamyšlení'
date:  07/02/2020
---

Na starověkých královských dvorech byly velké hostiny obvyklé. Králové rádi pořádali výstřední a přepychové oslavy, aby ukázali svou slávu a sebejistotu. Ačkoli neznáme všechny podrobnosti této konkrétní hostiny, víme, že se odehrávala v době, kdy byla médo-perská armáda připravena zaútočit na Babylón. Z lidského pohledu se však nebylo čeho obávat. Babylón měl silné hradby, zásoby jídla na mnoho let a dostatek vody, protože řeka Eufrat protékala přímo středem města. Král Belšasar neviděl proto žádný problém v tom, aby se hostina konala v době, kdy se kolem města shromáždila nepřátelská armáda. Uspořádal proto osudnou hostinu, která se však brzy změnila v orgie. Jaké to podává svědectví o lidské aroganci, která je v jasném rozporu s Boží mocí! Prostřednictvím Daniela Bůh říká králi, že navzdory možnostem poznat pravdu, které měl, „Boha, v jehož rukou je tvůj dech a všechny tvé cesty, jsi však nevelebil“ (Da 5,23).

„Proroctví hovořila o vzestupu a pádu velkých světových říší – o Babylónu, Médo-Persii, Řecku a Římu. V případě každé z nich, stejně jako v případě národů menšího významu, se historie vždy opakovala. Každá prošla obdobím zkoušek, ve kterém neobstála, její sláva vybledla a pozbyla své moci. Národy odmítaly Boží principy a samy si přivodily svou zkázu. Přesto však v průběhu staletí skrytě působila božská, všeovládající moc, která nenápadně uskutečňovala své záměry.“ (PK 536; OSU 200)

**Otázky k rozhovoru**

`1. 	Uvažujte společně o otázce z neděle: Jakými způsoby naše společnost a kultura znesvěcuje pravdy Božího slova? Na co si musíme dát pozor, abychom nebyli součástí takového znevažování?`

`2. 	Co nás tento příběh učí o tom, že spasení není ani tak o tom, co víme, ale jak reagujeme na to, co víme? (Da 5,22)`

`3. 	Přečtěte si znovu text Da 5,23. Jaké důležité duchovní principy se nacházejí v tomto verši? Jak nás tento text varuje před neposlušností vůči Bohu? Co tento text říká o tom, že Bůh není jen Stvořitel, ale i Udržovatel našeho života?`

`4. 	Belšasar se bál i bez toho, že by znal jasný smysl daných slov (Da 5,6). Co se z toho můžeme naučit o životě, který člověk žije s pocity viny?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.