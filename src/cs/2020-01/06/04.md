---
title:  'Příchod královny'
date:  04/02/2020
---

> <p></p>
> 9Král Belšasar byl pln hrůzy a barva jeho obličeje se změnila. I hodnostáři byli zmateni. 10Po slovech krále a hodnostářů vešla do domu, kde hodovali, královna a řekla: „Králi, navěky buď živ! Nechť tě tvé myšlenky neplní hrůzou a barva tvého obličeje ať se nemění. 11Je ve tvém království muž, v němž je duch svatých bohů. Za dnů tvého otce bylo shledáno, že je osvícený a zběhlý v moudrosti, která je jako moudrost bohů. Král Nebúkadnesar, tvůj otec, ho ustanovil nejvyšším z věštců, zaklínačů, hvězdopravců a planetářů, ano, tvůj otec, králi, 12neboť bylo shledáno, že Daniel, jemuž král dal jméno Beltšasar, má mimořádného ducha a poznání a že je zběhlý ve vykládání snů, řešení záhad a vysvětlování věcí nesnadných. Nechť je Daniel nyní zavolán a sdělí výklad.“ (Da 5,9–12)

**Osobní studium**

`Uvažuj o úvodním textu. Co říká královna o Danielovi? Proč si podle tebe král  nevzpomněl na Daniela a jeho schopnosti? Co to o Belšasarovi vypovídá?`

Když se na stěně objevil tajemný nápis, všichni hodovníci zůstali v rozpacích. Do místnosti však vstoupila královna a dala zmatenému Belšasarovi důležitou radu. Připomněla mu Daniela, jehož schopnost vykládat sny a řešit záhady se opakovaně osvědčila během vlády Nebúkadnesara. Pokud by byl Belšasar stejně moudrý jako jeho předchůdce, věděl by, na koho se ve snaze najít význam tajemného nápisu obrátit. Ukázalo se, že královna svou radou zmatenému Belšasarovi pomohla. Její slova zněla králi jako napomenutí, že přehlédl jediného člověka v celém království, který záhadný nápis na stěně mohl vysvětlit. Králi kromě toho poskytla velmi jasnou charakteristiku Daniela, jak jí sama rozuměla: Tento prorok má ducha svatých bohů, pochopení božské moudrosti, osvícenost a moudrost. Je schopen vysvětlovat sny, luštit hádanky a řešit tajemství a za Nebúkadnesara byl představeným všech mudrců, astrologů a věštců (Da 5,11.12).

Je opravdu záhadou, proč Belšasar Daniela přehlížel. Text nám na tuto otázku nedává jasnou odpověď. Můžeme jen předpokládat, že v té době již Daniel, který sloužil králi minimálně do třetího roku jeho vlády (Da 8,1.27), nebyl v aktivní službě. Jedním z faktorů mohl být Danielův věk. V době událostí popsaných v páté kapitole měl už pravděpodobně kolem osmdesáti let a král ho mohl nahradit někým z mladší generace. Nový král se mohl rozhodnout ignorovat Daniela i proto, že nechtěl mít nic společného s Danielovým Bohem. Ať už byly příčiny jakékoliv, je minimálně pozoruhodné, že se tak brzy zapomnělo na někoho s takovými schopnostmi, jako měl Daniel.

**Aplikace**

`Král měl dost informací, aby věděl, kde hledat v obtížné chvíli pravdu a řešení. Přesto ale Daniela ani jeho Boha nechtěl o pomoc žádat. Zažil jsi už někdy chvíli, kdy jsi věděl, že by ses měl obrátit na Boha, ale ty jsi nechtěl? Proč? Co dělat v takové situaci?`