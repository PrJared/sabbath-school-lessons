---
title:  'Pád Babylónu'
date:  06/02/2020
---

> <p></p>
> 29Belšasar hned poručil, aby Daniela oblékli do purpuru, na krk mu dali zlatý řetěz a rozhlásili o něm, že má v království moc jako třetí. 30Ještě té noci byl kaldejský král Belšasar zabit. (Da 5,29.30)

> <p></p>
> Darjaveš médský se ujal království ve věku šedesáti dvou let. (Da 6,1)

**Osobní studium**

Ať už byly Belšasarovy chyby jakékoliv, stál si za svým slovem. Navzdory špatným zprávám přijal Danielův výklad a odměnil ho podle svého slibu. Zdá se, jako by uznáním pravdivosti prorokova poselství král nepřímo přijal i existenci Danielova Boha. Je zajímavé, že Daniel nyní přijímá dary, které na začátku odmítl (Da 5,17; 5,29). Důvodů může být více. Jedním z nich může být skutečnost, že nyní již přijaté dary nemohly nijak ovlivnit obsah poselství, které králi oznámil. Kromě toho, dary již nemají žádný smysl, protože království stojí na pokraji svého pádu. Možná prorok přijímá odměny jen ze zdvořilosti, protože ví, že třetí nejvyšší hodnost v království bude mít jen několik hodin.

Babylón padl přesně tak, jak to prorok předpověděl. A stalo se to opravdu rychle. Zatímco král a jeho dvořané hodovali, město bez boje padlo. Podle záznamu historika Herodota vykopali Peršané kanál, kterým odklonili tok řeky Eufrat a vpochodovali do města jejím odvodněným korytem. Téže noci byl král Belšasar zabit. Jeho otec, král Nabonidus, město opustil již dříve a později se sám vzdal novým panovníkům. Tak skončila vláda dosud největší říše. Babylón, zlatá hlava, už neexistoval.

„Belšasar dostal mnoho možností poznat a konat Boží vůli. Viděl, jak byl jeho děd Nebúkadnesar vykázán z lidské společnosti. Viděl, jak ten, kdo je dárcem moudrosti, zbavil rozumnosti pyšného vládce, který se vychloubal svou inteligencí. Viděl, jak král přišel o své království a jeho společníky se stala polní zvěř. Ale Belšasarova záliba v hodování a sebevyvyšování vymazala z jeho mysli naučení, která neměl nikdy zapomenout. Dopustil se tak podobných hříchů, jaké předcházely Nebúkadnesarovu odsouzení. Promrhal příležitosti, které milosrdně dostal. Zanedbal možnosti, které měl na dosah, aby se seznámil s pravdou.“ (­WHITEOVÁ, Ellen G.: Bible Echo, 25. dubna 1898)

**Aplikace**

`Jaké možnosti jsi dostal, aby ses „seznámil s pravdou“? Co to pro tebe znamená? Kdy můžeš říci, že důvěrně znáš všechnu pravdu, kterou znát potřebuješ?`