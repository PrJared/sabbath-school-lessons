---
title:  'Podněty k zamyšlení'
date:  06/11/2020
---

Přečti si 7. kapitolu „Jak prožít opravdovou změnu“ z knihy Ellen G. Whiteové Cesta k vnitřnímu pokoji. (SC 57–65; CVP 59–66)

Ellen G. Whiteová mimo jiné říká, že když skutečně odpovíme na výzvu největšího Učitele, „přejeme si být jako on a toužíme po tom, aby v nás působil jeho Duch. Toužíme jej následovat a dělat mu celým svým životem radost“ (SC 58; CVP 60). V Ježíšově blízkosti „plnit Boží požadavky bude pro nás radost“ (SC 59; CVP 61). V Bibli si vyhledejte 5.–7. kapitolu Matoušova evangelia. Kázání na hoře je shrnutím toho, co největší Učitel chtěl, aby věděli jeho učedníci, a jsou zde zaznamenány hlavní principy království, které přišel Ježíš založit.

**Otázky k rozhovoru**

`1. 	Jako Bůh oslovil Adama, Evu a Jákoba, tak oslovuje i nás. Reaguje na naše hluboké touhy a vyzývá nás (jako Bartimaia), abychom přehodnotili, kdo jsme a kam směřujeme. V souvislosti s tím uvažujte, jakým způsobem učíme biblickým pravdám. Vyučujeme je tak přesvědčivě, že se mění životy dětí i dospělých?`

`2. 	Je otázka, kde se nacházíte na cestě životem, čistě osobní, nebo by bylo užitečné diskutovat o této otázce s lidmi, kterým důvěřujete? Jak myšlenka církve jako „Kristova těla“ (1K 12,27) naznačuje, že rozhovor s ostatními může být jedním ze způsobů, jak poznat to, co Kristus chce, abyste věděli?`

`3.	V části na čtvrtek jsme se dozvěděli, že jakmile Bartimaios viděl – jakmile byl zbaven fyzické (a duchovní) slepoty – následoval Ježíše na cestě do Jeruzaléma. Na této cestě každý den naslouchal jeho učení. Zřejmě chtěl odrážet Ježíšův obraz, projevovat jeho ducha, konat jeho vůli. Co dává člověku radost (jak jsme četli v knize Ellen G. Whiteové Cesta k vnitřnímu pokoji), když se ve svém životě snaží dosáhnout úrovně, jakou Ježíš představil v Kázání na hoře?`

`4. 	Jak se naučit rozlišovat mezi dobrem a zlem? Jak definujeme, co je dobré, a co špatné? Proč je to, co s tímto poznáním uděláme, možná důležitější než poznání samotné?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.