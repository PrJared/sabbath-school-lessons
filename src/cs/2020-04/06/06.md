---
title:  'Bartimaios – slepec, který viděl více než jiní'
date:  05/11/2020
---

> <p></p>
> 46Přišli do Jericha. A když vycházel s učedníky a s velkým zástupem z Jericha, seděl u cesty syn Timaiův, Bartimaios, slepý žebrák. 47Když uslyšel, že je to Ježíš Nazaretský, dal se do křiku: „Ježíši, Synu Davidův, smiluj se nade mnou!“ 48Mnozí ho napomínali, aby mlčel. On však tím více křičel: „Synu Davidův, smiluj se nade mnou!“ 49Ježíš se zastavil a řekl: „Zavolejte ho!“ I zavolali toho slepého a řekli mu: „Vzchop se, vstaň, volá tě!“ 50Odhodil svůj plášť, vyskočil a přišel k Ježíšovi. 51Ježíš mu řekl: „Co chceš, abych pro tebe učinil?“ Slepý odpověděl: „Pane, ať vidím!“ 52Ježíš mu řekl: „Jdi, tvá víra tě zachránila.“ Hned prohlédl a šel tou cestou za ním. (Mk 10,46–52)

**Osobní studium**

Ježíš a jeho učedníci byli na cestě do Jeruzaléma. Před nějakým časem se Herodes velmi zajímal o Jana Křtitele, nyní se pozornost představitelů, včetně Heroda, zaměřila na Ježíše, který byl v jejich očích stále více nežádoucí. Vždyť mezi Ježíšovy následovníky patřili chudí a bezbranní lidé, kteří zoufale toužili po změně, patrně i po revoluci.

Ježíš chtěl dát světu především naději. Nyní si však byl jistý, že ti, kteří mají v rukou moc a postavení, udělají, co mohou, aby mu překazili splnit jeho poslání. Nechtěli, aby se mu podařilo uspět.

Dvanáct Ježíšových učedníků chtělo zůstat s ním. Zároveň však vypadali jaksi bezradní, zmatení nebo slepí. Například v Mk 8,31–33 čteme, jak je Učitel vyzývá, aby viděli i to, co vidět nechtěli. V mnoha důležitých věcech byli stále duchovně slepí.

Takové bylo pozadí příběhu, který hovoří o tom, jak se Ježíš setkal s někým, kdo vidí.

`Uvažuj o příběhu uzdravení Bartimaia, slepého žebráka, z úvodních veršů. Všimni si, jak velké milosrdenství mu Ježíš prokázal. Zamysli se nad tím, jak nevidomého člověka přivedla jeho touha vidět až k rozhodnutí následovat Ježíše do Jeruzaléma. Myslíš si, že Marek chce ukázat na protiklad mezi Bartimaiem a ostatními učedníky? Co podle tebe znamená kladně reagovat na největšího Učitele?`

Bartimaios chtěl vidět vlásky malého dítěte a barvu pšenice při sklizni. Vidět však znamená něco víc než jen fyzický zrak. Tento příběh je také o duchovním vidění. Je o tom, jak můžeme nabýt duchovního zraku – to znamená pochopit, o co vlastně největšímu Učiteli šlo. Fyzický zrak je jedna věc. Je velmi důležitý a Ježíš to ví. Ale Ježíš ví i to, že každý člověk v hloubi svého srdce touží po novém a lepším životě.

**Aplikace**

`Přečti si text Žd 5,12–14. Co tyto verše říkají o pravém poznání?`