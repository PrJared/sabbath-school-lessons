---
title:  'Jákob – nový začátek pro podvodníka'
date:  02/11/2020
---

> <p></p>
> 10Jákob vyšel z Beer-šeby a šel do Cháranu. 11Dorazil na jedno místo a přenocoval tam, neboť slunce již zapadlo. Vzal jeden z kamenů, které na tom místě byly, postavil jej v hlavách a na tom místě ulehl. 12Měl sen: Hle, na zemi stojí žebřík, jehož vrchol dosahuje k nebesům, a po něm vystupují a sestupují poslové Boží. 13Nad ním stojí Hospodin a praví: „Já jsem Hospodin, Bůh tvého otce Abrahama a Bůh Izákův. Zemi, na níž ležíš, dám tobě a tvému potomstvu. 14Tvého potomstva bude jako prachu země. Rozmůžeš se na západ i na východ, na sever i na jih. V tobě a ve tvém potomku dojdou požehnání všechny čeledi země. 15Hle, já jsem s tebou. Budu tě střežit všude, kam půjdeš, a zase tě přivedu do této země. Nikdy tě neopustím, ale učiním, co jsem ti slíbil.“ 16Tu procitl Jákob ze spánku a zvolal: „Jistě je na tomto místě Hospodin, a já jsem to nevěděl!“ 17Bál se a řekl: „Jakou bázeň vzbuzuje toto místo! Není to nic jiného než dům Boží, je to brána nebeská.“ (Gn 28,10–17)

**Osobní studium**

`Uvažuj o úvodním příběhu. Co vše v Jákobově životě předcházelo tomuto zvláštnímu setkání s Bohem? Co nás to učí o Boží milosti pro ty, kteří jsou na útěku před svými hříchy?`

Za asistence matky se Jákob dopustil ošklivého podvodu vůči zbytku své rodiny. Teď za to pyká. Musí uprchnout z domu, protože mu vyhrožuje vlastní bratr. Stává se uprchlíkem. Má namířeno do Cháranu, kde bydlí jeho strýc. Vše je nejisté a děsivé.

Jednoho dne Jákob putuje až do soumraku. Když nastane tma, ocitne se v pusté krajině. Střechou nad hlavou mu je obloha, jako polštář mu slouží kámen. Usne a po chvíli se mu zdá sen. Vidí žebřík, který stojí na zemi a sahá až do nebe; po něm vystupují a sestupují andělé. Potom slyší hlas, který říká: „Já jsem Hospodin, Bůh tvého otce Abrahama a Bůh Izákův.“ Hlas opakuje sliby, které zná Jákob z rodinné tradice. Bude mít velké potomstvo a bude požehnáním pro všechny rody země. „Hle, já jsem s tebou. Budu tě střežit všude, kam půjdeš, a zase tě přivedu do této země. Nikdy tě neopustím, ale učiním, co jsem ti slíbil.“ (Gn 28,15)

Ellen G. Whiteová popsala podobnou zkušenost apoštola Pavla o mnoho let později: „Stejně jako kdysi ve svém vidění Jákob uviděl i tento muž víry žebřík symbolizující Krista, který spojil zemi s nebem, smrtelného člověka s věčným Bohem. Když si vzpomněl, jak se již patriarchové a proroci spoléhali na toho, který je také jeho oporou a útěchou a pro něhož nyní hodlá položit svůj život, jeho víra se upevnila.“ (AA 512; PNL 295)

Když se Jákob probudil, řekl: „Jistě je na tomto místě Hospodin, a já jsem to nevěděl!“ (Gn 28,16) Jákob zde prožil něco úžasného, pojmenoval toto místo a nikdy na něj nezapomněl. Slíbil Bohu věrnost do konce života.

V průběhu let musel projít Jákob tvrdou „školou života“. Ve skutečnosti to byla ale Boží škola, ve které se měl naučit nejen poznat sám sebe a svou slabost, ale především Boží nezměrnou milost, která měla proměnit jeho život.

**Aplikace**

`Zkus se na tento biblický příběh podívat pohledem Jákobova bratra Ezaua, kterému Jákob v životě hodně ublížil. Jak se asi vyrovnával se skutečností, že Bůh jeho bratrovi odpustil a dal mu v životě novou šanci? Jak se ti daří žít s tím, že Bůh je ochotný toto udělat i pro ty, kteří ublížili tobě? Dokážeš to přijmout, nebo z toho dokonce mít radost?`