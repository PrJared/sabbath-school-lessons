---
title:  'Základ křesťanské výchovy'
date:  22/11/2020
---

> <p></p>
> 30Ježíš mu odpověděl: „Jeden člověk šel z Jeruzaléma do Jericha a padl do rukou lupičů; ti jej obrali, zbili a nechali tam ležet polomrtvého. 31Náhodou šel tou cestou jeden kněz, ale když ho uviděl, vyhnul se mu. 32A stejně se mu vyhnul i levita, když přišel k tomu místu a uviděl ho. 33Ale když jeden Samařan na své cestě přišel k tomu místu a uviděl ho, byl pohnut soucitem; 34přistoupil k němu, ošetřil jeho rány olejem a vínem a obvázal mu je, posadil jej na svého mezka, zavezl do hostince a tam se o něj staral. 35Druhého dne dal hostinskému dva denáry a řekl: ,Postarej se o něj, a bude-li tě to stát víc, já ti to zaplatím, až se budu vracet.‘

> <p></p>
> 36Kdo z těch tří, myslíš, byl bližním tomu, který upadl mezi lupiče?“ 37Zákoník odpověděl: „Ten, který mu prokázal milosrdenství.“ Ježíš mu řekl: „Jdi a jednej také tak.“ (L 10,30–37)

**Osobní studium**

Jistý příběh hovoří o rabínovi, který se podíval do ospalých očí mladých mužů sedících v jeho třídě a zeptal se jich: „Žáci, ví někdo, kdy končí noc a začíná den?“

Několik studentů opatrně zvedlo ruce. „Rabbi,“ zeptal se jeden z nich, „je to tehdy, když se dá zřetelně rozeznat fíkovník od olivovníku?“

„Ne.“

Jiný žák zvedl ruku: „Rabbi, je to tehdy, když je možné rozeznat ovci od kozy?“ „Ne.“

Po mnoha odpovědích rabín řekl: „Žáci, noc končí a den začíná tehdy, když se můžete podívat do tváře, kterou jste nikdy předtím neviděli, a v tomto cizinci poznat svého bratra nebo svou sestru. Do té doby, bez ohledu na to, jak jasný je den, je stále pouze noc.“

`Jaký záměr sledoval Ježíš příběhem, který je zaznamenán v L 10,30–37? V jakých oblastech života potřebují Ježíšovi následovníci trvale růst?`

Jako adventisté sedmého dne jsme byli obdarováni mnohými biblickými pravdami (například o velkém sporu, o sobotě, o nebeské svatyni, o podstatě předadventního soudu či o stavu mrtvých), které většina křesťanského světa stále nezná. I když jsou tyto nauky velmi důležité, neměly by pro nás žádný význam, kdybychom byli k lidem nelaskaví nebo kdybychom dovolili, aby kulturní a sociální předsudky v naší sociál­ní bublině ovlivnily naše chování k lidem tak, že bychom je považovali za horší a méněcenné.

Pravá křesťanská výchova docílí minimálně toho, že se povzneseme nad naše lidské slabosti a hříchy a budeme druhé vidět tak, jak je vidí Kristus – jako bytosti, za které zemřel, jako bytosti, jejichž hříchy vynesl na kříž, jako bytosti, za které zaplatil nekonečnou cenu. Pokud dáme kříži takové místo, jaké mu náleží, uvidíme hodnotu a cenu každé lidské bytosti. Ke každému se budeme chovat tak, jak si to skutečně zaslouží, přičemž budeme pamatovat na hodnotu, kterou má u Boha. Součástí křesťanské výchovy musí být právě láska k bližnímu, jinak není hodna jména „křesťanská“.

**Aplikace**

`Jaké předsudky jsou součástí vaší kultury a společnosti? Které z nich jsou skryté a které zřetelné? Co musíš jako křesťan udělat, abys nejednal podle nich?`