---
title:  'Podněty k zamyšlení'
date:  27/11/2020
---

„Kristus zklamal jejich naděje na světskou slávu. Kázáním na hoře se snažil napravit důsledky nesprávné výchovy a podat posluchačům pravdivý obraz o svém království i o sobě samém. Mylné představy lidu však přímo nenapadal. Viděl bídu světa způsobenou hříchem, ale nepředkládal jim jejich ubohost ve všech podrobnostech. Učil je o věcech nekonečně lepších než vše, co dosud znali. Nevyvracel jejich názory na Boží království. Seznamoval je s podmínkami, za kterých se do něho mohou dostat, a nechal je, aby si udělali svůj vlastní závěr. Pravdy, které zvěstoval, jsou pro nás dnes stejně důležité jako tehdy pro zástup, který Ježíše poslouchal. I my si potřebujeme osvojit zásady Božího království.“ (DA 299; TV 188)

**Otázky k rozhovoru**

`1. 	Robert Louis Stevenson se narodil ve skotském Edinburghu v roce 1850. Stevenson vzpomíná, jak jednou večer, když ho chůva ukládala do postele, proklouzl k oknu. Naskytl se mu zvláštní pohled. Uviděl lampáře, který šel od jedné plynové lampy k druhé a rozsvěcel světla. Celý nadšený zavolal chůvu a řekl jí: „Podívej se na toho muže! Dělá díry do tmy!“ Jakým úkolem tě Bůh pověřil při zprostředkování světla a lásky tvému společenství? Pokud si nejsi jistý, sejdi se s několika členy sboru a diskutujte o tom, co byste mohli společně udělat.`

`2. 	Pokud má církev spolupracovat s Bohem při oslovování světa, musíme si osvojit Ježíšova slova a jeho službu. Samotná realita vtělení – Bůh, který k nám přichází, žije v našem světě, zápasí, směje se a pláče s námi – nám připomíná, že se máme zajímat o lidi v našem okolí. Přemýšleli jste, jak to budete dělat? Jak byste mohli zapojit mladé lidi ve vašem sboru, aby vám pomohli?`

`3. 	Jako adventisté sedmého dne máme zvěstovat pravdy, které známe. Jak to dělá nebo by mohl dělat váš sbor? Je váš sbor bezpečným místem, kde je možné diskutovat o těchto pravdách s těmi, kteří kladou těžké, komplikované nebo provokující otázky? Jak vytvořit prostředí, kde bude možné řešit i vážné otázky?`

`4. 	Jaké kulturní předsudky existují ve vaší společnosti? Jakým způsobem může váš sbor pomoci lidem, aby se nad ně povznesli a následovali učení Písma?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.