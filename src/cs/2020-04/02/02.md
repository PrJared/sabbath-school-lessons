---
title:  'První rodina'
date:  04/10/2020
---

> <p></p>
> 1I poznal člověk svou ženu Evu a ta otěhotněla a porodila Kaina. Tu řekla: „Získala jsem muže, a tím Hospodina.“ 2Dále porodila jeho bratra Ábela. Ábel se stal pastýřem ovcí, ale Kain se stal zemědělcem. 3Po jisté době přinesl Kain Hospodinu obětní dar z plodin země. 4Také Ábel přinesl oběť ze svých prvorozených ovcí a z jejich tuku. I shlédl Hospodin na Ábela a na jeho obětní dar, 5na Kaina však a na jeho obětní dar neshlédl. Proto Kain vzplanul velikým hněvem a zesinal v tváři. (Gn 4,1–5)

**Osobní studium**

O tom, jak probíhala výchova v rodině na počátku lidských dějin, nemáme v úvodních stránkách Písma mnoho detailů. Je však zřejmé, že jako rodiče vycházeli Adam a Eva z modelu, který sami prožili. Ani jeden z nich sice nebyl nikdy dítětem a neměl lidské rodiče, ale oba zažili výchovu svého nebeského Otce.

„Systém výchovy, který Bůh ustanovil v Edenu, se soustředil v rodině. Adam byl ‚Božím synem‘ (L 3,38) a sám Otec vyučoval své děti. Byla to ‚rodinná škola‘ v pravém slova smyslu.“ (Ed 33; Vých 29)

Svým dětem tak mohli předávat to, co se sami naučili od svého Stvořitele. To, co s ním zažili – ať už v době před pádem do hříchu, kdy žili v dokonale nádherném prostředí, nebo i po něm, kdy zase zakoušeli Boží milost, která jim dala novou šanci.

`Pročti si první tři kapitoly Bible (Gn 1–3), které popisují život našich prarodičů v Boží blízkosti. Co se za tu dobu, podle tebe, mohli naučit? Co mohli předávat dalším generacím?`

V Gn 4,1–5 čteme o tom, jak Kain a Ábel při­nesli Bohu svou oběť. Přirozeně nás na­pad­nou otázky: Proč to dělali? Nemáme v Bibli záznam, že by jim (tedy Kainovi a Ábelovi) o obětování něco řekl přímo Bůh. Odkud se to tedy dozvěděli? Chápali význam takového jednání? Vše nasvědčuje tomu, že se o významu a důležitosti obětí oba dozvěděli v rodině, když je jejich rodiče učili o plánu spasení. Vždyť právě jejich rodiče zažili, jaké to je, být odsouzen k smrti, a přesto dostat naději, že mohou být zachráněni.

Tento příběh může být i pro nás dnes vzorem a inspirací. Křesťanská výchova spočívá v odpovědnosti vést rodiny a členy k Bohu, k jeho poselství, k úctě a službě. Domov je místem, kde pomáháme členům rodiny vnímat Boží lásku a zaslíbení. Je to místo, kde představujeme dětem Ježíše jako jejich Pána, Spasitele a Přítele a Bibli jako Boží slovo. Rodina je místo, kde ukazujeme, jak má vypadat správný vztah s naším nebeským Otcem.

„Systém vzdělávání, který byl ustanoven už na počátku světa, měl být modelem pro celou budoucnost. Jako názorná ilustrace těchto principů byla založena škola v Edenu, v domově našich prvních rodičů.“ (Ed 20; Vých 17)

**Aplikace**

`Ať je situace u vás doma jakákoliv, jaká rozhodnutí můžeš udělat, aby se tvůj domov stal prostředím, ve kterém se učí o pravdě a žije se podle ní?`