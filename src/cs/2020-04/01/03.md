---
title:  'Dotěrný had'
date:  28/09/2020
---

> <p></p>
> 1Nejzchytralejší ze vší polní zvěře, kterou Hospodin Bůh učinil, byl had. Řekl ženě: „Jakže, Bůh vám zakázal jíst ze všech stromů v zahradě?“ 2Žena hadovi odvětila: „Plody ze stromů v zahradě jíst smíme. 3Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli.‘“ (Gn 3,1–3)

**Osobní studium**

Mnozí učitelé s radostí zařizují třídy pro žáky: připravují nástěnky, ukládají pomůcky nebo rovnají lavice, aby jim vše vyhovovalo. Také Bůh měl určitou představu o své učebně v zahradě Eden. Vidíme, s jakým zájmem a pozorností připravoval pro Adama a Evu prostředí určené nejen k životu, ale i pro jejich výchovu a poznávání. Chtěl, aby byli obklopeni krásou. Každá květina, každé zvíře i každý strom, to vše nabízelo Adamovi a Evě příležitost dozvědět se více o svém Stvořiteli.

Mezi druhou a třetí kapitolou Genesis nastává neočekávaný obrat. Do té doby se dozvídáme jen o všem dobrém, co Bůh s určitým záměrem stvořil. Při čtení prvních veršů třetí kapitoly si začneme uvědomovat, že Bůh dal člověku svobodnou vůli. Had je představen jako „nejzchytralejší“ ze všech zvířat. Tím nastává odklon od dosud používaného jazyka. Zatímco v předchozích kapitolách jako refrén zaznívala přídavná jména „dobré“ a „velmi dobré“, která popisovala Boží stvoření, při zmínce o hadovi se tón a jazyk mění. Slovo „nejzchytralejší“ se někdy překládá i jako „lstivý“ nebo „mazaný“. Do toho, co bylo dosud dokonalé a bez chyby, vstupuje najednou negativní prvek.

Genesis představuje Boha jako úplný opak této „zchytralosti a lsti“. Bůh velmi jasně a jednoznačně vyjadřuje, co od Adama a Evy očekává. Z Božího příkazu v Gn 2,16.17 víme, že jim dal důležité pravidlo, které měli dodržet – nesměli jíst ze stromu poznání.

Ze všeho, co se můžeme z tohoto příběhu naučit, vyniká jedno: Adam a Eva byli stvořeni jako svobodné bytosti, které si mohly zvolit mezi poslušností a neposlušností. Hned od začátku, tedy ještě ve světě bez hříchu, vnímáme realitu svobodné vůle člověka.

`Soustřeď se nyní na rozhovor mezi hadem a Evou (Gn 3,1–6). Had (později v Písmu ztotožněný se satanem) se v této chvíli staví do role nového „učitele“, který chce lidi poučit o životě. Jak vnímáš informace, které dal had Evě? Jak se následkem toho změnil pohled Evy na strom poznání dobrého a zlého?`

V Gn 2,17 Bůh Adamovi řekl, že pokud bude jíst ze stromu poznání, „propadne smrti“ (ČEP), jinak řečeno „jistě zemře“ (ČSP; B21). Když Eva v Gn 3,3 tento příkaz zopakovala, nevyjádřila ho tak silně. Vynechala slovo „jistě“. V Gn 3,4 si had opět bere slovo a vyjadřuje úplný opak toho, co řekl Bůh. Zdá se, že ačkoli se Eva v zahradě učila od Boha, to, co se na­učila, nebrala tak vážně, jak měla. Poznáváme to podle toho, co řekla.

**Aplikace**

`Na základě čeho v životě hodnotíš, čí slova a názory jsou pro tebe důvěryhodné? Od koho jsi ochotný se v životě učit, a od koho ne? Jak reaguješ, když někdo zpochybňuje to, co jsi do té doby vnímal jako jasnou Boží vůli? Co můžeš udělat pro to, abys nepodlehl různým lžím a konspiračním teoriím?`