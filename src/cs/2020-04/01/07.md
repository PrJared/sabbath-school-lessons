---
title:  'Podněty k zamyšlení'
date:  02/10/2020
---

„Adam a Eva nebyli jen dětmi v Boží otcovské péči, ale i studenty přijímajícími naučení od vševědoucího Stvořitele. Navštěvovali je andělé a mohli se přímo stýkat se svým Tvůrcem. Byli plní síly, kterou jim dodával strom života. Jejich intelektuální schopnosti byly jen o málo menší než rozumové schopnosti andělů. Sám věčný Tvůrce a Udržovatel všeho odhaloval jejich mysli přírodní zákony. Adam byl důvěrně obeznámen s každým živým tvorem, od obrovského leviatana, žijícího ve vodách, po drobný hmyz, který poletuje v slunečních paprscích. Každému z nich dal jméno a znal jejich přirozenost a zvyky. Na každém lístku v lese, na každé zářící hvězdě, na zemi, ve vzduchu, na obloze bylo napsáno Boží jméno. Řád a soulad stvoření mluvily o nekonečné moudrosti a moci.

Kdyby byli Adam s Evou zůstali věrní Božímu zákonu, neustále by odhalovali nové poklady poznání, odkrývali svěží prameny štěstí a získávali jasnější představy o Boží nezměrné a nehynoucí lásce.“ (PP 50.51; NUD 17)

**Otázky k rozhovoru**

`1. 	Bůh původně zamýšlel, aby byly škola a práce příležitostmi, kde by se lidé mohli setkávat s ním a s jeho stvořením. Myslíte si, že tento Boží záměr dodnes platí? Jak můžeme Boha poznávat v naší práci (v placeném zaměstnání, dobrovolnictví, službě atd.)?`

`2. 	Když pomyslíme na satanovu lest v rajské zahradě, můžeme být snadno frustrováni naší lidskou slabostí. Adam a Eva věděli, že Bůh je blízko. Přesto akceptovali hadovu polopravdu. Jak můžeme my, kteří nejsme Bohu tak fyzicky blízko, přijímat od něj sílu k překonání pokušení?`

`3. 	Uvažujte o otázce autority. Proč je tak důležité ji respektovat? Co se stane, když hranice autority nejsou jasné? Jak se dá autorita zneužít? Jak reagujeme, když k tomu dojde?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.