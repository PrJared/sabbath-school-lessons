---
title:  'První škola'
date:  27/09/2020
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. 28A Bůh jim požehnal a řekl jim: „Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ (Gn 1,26–28)

**Osobní studium**

Zahradu asi málokdy považujeme za školní třídu. Náš pohled se však změní, když bude touto zahradou Eden plný nádherného Božího stvoření nenarušeného hříchem. Dnes si sotva umíme představit, co všechno se mohly dokonalé lidské bytosti naučit přímo od svého Stvořitele.

`Přečti si text Gn 2,7–23 v souvislosti s úvodními verši (Gn 1,26–28). Jaký záměr měl Bůh, když člověka stvořil, umístil ho do zahrady v Edenu a pověřil ho její správou?`

Bůh stvořil muže a ženu ke svému obrazu. Dal jim domov a smysluplnou práci. V tomto případě šlo o ideální vztah mezi učitelem a žákem. Bůh znal dokonale lidské schopnosti, protože člověka stvořil. Vedl lidi tak, aby i oni poznali svůj potenciál a uměli jej využívat k požehnání pro sebe i své okolí.

Bůh dal člověku zodpovědnost za zahradu. Zároveň chtěl, aby byl člověk šťastný. Zdá se, že štěstí měl člověk prožívat i ve spojení s odpovědností, kterou mu Bůh svěřil. Vždyť kdo z nás necítí uspokojení a radost, když se mu podaří splnit svěřené úkoly? Bůh znal srdce člověka a věděl, co lidé potřebují, aby prosperovali. Proto dal člověku za úkol starat se o zahradu. „Hospodin Bůh postavil člověka do zahrady v Edenu, aby ji obdělával a střežil.“ (Gn 2,15) Jelikož dnes známe pouze svět hříchu a smrti, sotva si umíme představit, co pro lidi práce znamenala a co vše se naučili při péči o jejich domov v zahradě.

V Gn 2,19–23 čteme, že Bůh stvořil vše živé, a nakonec i Adama a Evu jako Adamovu manželku. Bůh věděl, že Adam potřebuje společenství a rovnocennou pomoc, proto stvořil ženu.

Bůh také věděl, že člověk potřebuje blízké společenství s ním, proto pro ně vymezil v zahradě Eden prostor. To vše svědčí nejen o Boží lásce k lidem, ale také o skutečnosti, že Bůh měl hned od počátku s člověkem a s celým světem určitý záměr. Vzhledem k velkému rozdílu mezi naším životem a životem v zahradě Eden nevíme, jak se tam lidem žilo. Může však být zajímavé popustit uzdu fantazii a zkusit si to alespoň trochu představit.

**Aplikace**

`I když je Eden pro nás vzdálenou minulostí, můžeme se i dnes z přírody učit. Co konkrétně se v přírodě můžeš naučit o Bohu, o sobě i o druhých lidech? V čem je naopak tato Boží „učebnice“ již poškozená hříchem? Jaký užitek můžeš mít z toho, když se na přírodu díváš pod zorným úhlem Bible?`