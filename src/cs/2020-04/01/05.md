---
title:  'Obnova ztraceného'
date:  30/09/2020
---

> <p></p>
> 3Všecko, čeho je třeba k zbožnému životu, darovala nám jeho božská moc, když jsme poznali toho, který nás povolal vlastní slávou a mocnými činy. 4Tím nám daroval vzácná a převeliká zaslíbení, abyste se tak stali účastnými božské přirozenosti a unikli zhoubě, do níž svět žene jeho zvrácená touha. 5Proto také vynaložte všecku snahu na to, abyste ke své víře připojili ctnost, k ctnosti poznání… (2Pt 1,3–5)

**Osobní studium**

Když se Adam a Eva rozhodli poslechnout hada, bylo jedním z mnoha dalších důsledků to, že museli odejít z Boží zahrady. Ta pro ně byla současně i třídou, kde se pod vedením dárce života vzdělávali pro život. O co všechno Adam a Eva kvůli svému hříchu přišli! Kvůli satanovu působení se změnil jejich pohled na Boha, na sebe i na svět. Jejich poznání a vnímání světa už bylo hříchem výrazně zkreslené a pokřivené.

Před pádem do hříchu se s Bohem mohli Adam a Eva osobně setkávat, poznávat jeho charakter, jeho dobrotu a lásku. Ani po vyhnání z ráje to ale Bůh s lidmi nevzdal. Byl ochotný být i nadále jejich učitelem a usiloval o dosažení dvou základních cílů: (1) pomoci člověku znovu poznávat Boží charakter a (2) obnovit v nás Boží obraz.

`Uvažuj o úvodním textu (2Pt 1,3–5) hovořícím o Ježíši, který nás svým životem i obětí znovu přivedl do blízkého společenství s naším Stvořitelem, díky němuž jsme dostali „všecko, čeho je třeba k zbožnému životu…“. Co konkrétně si pod tím představíte?`

Přestože fyzicky nemůžeme být v Boží přítomnosti, jako Boží děti můžeme neustále poznávat jeho dobrotu a lásku. Modlitbou, službou a studiem Božího slova můžeme přicházet k Bohu stejně jako Adam a Eva v Edenu.

Dobrou zprávou je, že díky Ježíši a plánu vykoupení není vše ztraceno. Máme naději na naši obnovu a spasení. Tím, že jsme poznali našeho Zachránce (v. 3), máme znovu jedinečnou možnost blíže poznávat i nebeského Otce. Od něj se můžeme znovu učit, poznávat jej i jeho plán pro nás a v tomto poznávání růst (v. 5). To je ta nejlepší škola, v níž jsou lidé vedeni k Ježíši, k poznávání toho, co pro nás udělal, k touze po obnově, kterou nám nabízí.

**Aplikace**

`Co ses díky tomu, že Ježíš byl za nás ochotný položit svůj život, naučil o Bohu, o sobě a o druhých? Co toto poznání ve tvém životě změnilo?`