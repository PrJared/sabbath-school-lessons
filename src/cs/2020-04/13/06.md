---
title:  'Velký učitel'
date:  24/12/2020
---

> <p></p>
> 3A slyšel jsem veliký hlas od trůnu: „Hle, příbytek Boží uprostřed lidí, Bůh bude přebývat mezi nimi a oni budou jeho lid; on sám, jejich Bůh, bude s nimi.“

> <p></p>
> 22Avšak chrám jsem v něm nespatřil: Jeho chrámem je Pán Bůh všemohoucí a Beránek. (Zj 21,3.22)

**Osobní studium**

Jak jsme poznávali celé toto čtvrtletí, jedním z hlavních úkolů Kristovy služby zde na zemi bylo působit jako Učitel. Od počátku své služby, ať už prostřednictvím slov, nebo činů, učil Ježíš své následovníky pravdu o sobě, o Otci, o spasení a o budoucnosti, která nás čeká (Mt 5,2; Mk 4,2; L 19,47; J 6,59).

Ať už budete listovat kterýmkoli evangeliem, zjistíte, že Ježíš učil často. I nyní nás učí prostřednictvím svého slova a Ducha svatého. Na nové zemi bude toto vyučování pokračovat. Představte si, jaké to bude úžasné ve světě bez hříchu a všech omezení, která s sebou přináší.

`Zamysli se ještě jednou nad úvodním textem (Zj 21,3.22). Naše věčnost v něm není spojena jen s dokonalým prostředím, ale hlavně s osobní přítomností našeho nejlepšího Učitele. Na co se do Božího království těšíš ty? Proč?`

„Léta věčnosti budou postupně přinášet stále bohatší poznání Boha a Ježíše Krista. A s rozšiřujícím se poznáním poroste také láska, úcta a štěstí. Čím více budou lidé poznávat Boha, tím více budou obdivovat jeho charakter. Když jim Ježíš bude postupně odhalovat tajemství vykoupení a úžasné činy vykonané ve velkém sporu se satanem, pocítí vykoupení ještě větší lásku a s ještě větší radostí uchopí zlaté harfy a desetitisíce desetitisíců a tisíce tisíců hlasů se spojí v mohutném chvalozpěvu. […]

Velký spor mezi dobrem a zlem skončil. Není už hříchu ani hříšníků. Celý vesmír je čistý. V celém nezměrném stvoření vládne soulad a štěstí. Od Boha, který všechno stvořil, proudí život, světlo a štěstí do všech stran nekonečného prostoru. Od nejmenšího atomu až po největší vesmírná tělesa, všechno živé i neživé, v nezkalené kráse a dokonalé radosti hlásá, že Bůh je láska.“ (GC 678; VSV 436)

**Aplikace**

`Nikdo z nás si ani neumí zcela představit, jaké to bude prožívat věčnost v bezprostřední blízkosti našeho Pána, Zachránce a Učitele. Jaké otázky bys mu rád položil? Co by sis přál, aby ti lépe vysvětlil a objasnil? V jaké oblasti by ses chtěl od něj v průběhu věčnosti více učit?`