---
title:  'Podněty k zamyšlení'
date:  25/12/2020
---

Pozorně si přečti 35. kapitolu „Škola budoucnosti“ z knihy Ellen G. Whiteové Výchova (Ed 301–309; Vých 176–180) a 42. kapitolu „Vítězství lásky“ z knihy Velké drama věků (GC 662–678; VDV 427–437).

„Lev, kterého se teď bojíme, si pak lehne vedle beránka. Vše na nové zemi bude v dokonalé harmonii. Stromy na nové zemi budou rovné a vysoké, bez chybičky. […]

Vše, co je zde v našem pozemském domově krásné, nám připomíná náš nebeský domov, jeho křišťálově čistou řeku a zelená pole, stromy kývající se ve větru a svěží prameny, zářící město a zpěváky v bílých šatech – svět plný nádhery, kterou žádný malíř nedokáže namalovat a žádný smrtelný jazyk popsat. Zkuste popustit uzdu fantazii a představte si domy spasených – a nezapomeňte, že budou ještě hezčí, než si dokáže představit vaše nejbujnější fantazie.“ (HP 133.134)

„Někteří lidé z obavy, aby si život vykoupených příliš nezhmotnili, všechny biblické zprávy o budoucím domově zduchovňují. Ježíš Kristus však své učedníky ujistil, že jim připraví příbytky v Otcově domě. Lidé, kteří přijímají učení Božího slova, mají určité informace o nebeských příbytcích. […] Slovy nelze popsat odměnu, která čeká spravedlivé. Pochopí ji jen lidé, kteří ji zakusí. Rozum smrtelného člověka nemůže pochopit slávu Božího ráje.“ (GC 674.675; VDV 434)

**Otázky k rozhovoru**

`1. 	Spolu s Pascalem přemýšlejte o lidech, kteří se nezajímají o věčnost. Co si myslíte, proč je to tak? Proč mají takový přístup?`

`2. 	Zamyslete se nad tím, proč je pro naši víru naděje na věčný život tak důležitá. Proč bez této naděje opravdu nemáme nic?`

`3. 	Zamyslete se nad všemi neuvěřitelnými záhadami, které existují ve světě přírody. Ať je to biologie, geologie, astronomie, fyzika nebo chemie – ve všech oblastech je všechno mnohem složitější, než si lidé původně mysleli. Například vědci již nemluví o „jednoduchých formách života“, protože, jak se ukázalo, ani nejjednodušší formy života nejsou v konečném důsledku vůbec jednoduché. Zdá se, že každý nový objev a pokrok přináší více otázek, na které je třeba hledat odpověď. Jak nám to všechno pomáhá pochopit, o čem všem se budeme učit ve „škole budoucnosti“?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.