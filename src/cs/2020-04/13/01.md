---
title:  'Nebe, výchova a věčné poznávání'
date:  19/12/2020
---

### Texty na tento týden
J 3,16; 1J 5,13; 1Tm 1,16; 1K 13,12; Zj 21,3.22

> <p>Základní verš</p>
> „Ale jak je psáno: ‚Co oko nevidělo a ucho neslyšelo, co ani člověku na mysl nepřišlo, připravil Bůh těm, kdo ho milují.‘“ (1K 2,9)

I když si slovo „škola“ mnoho lidí spojuje výhradně s dětstvím, stále více se dnes mluví o vzdělávání celoživotním. Lidé, kteří už léta pracují ve svých oborech, si průběžně doplňují a rozšiřují své znalosti a dovednosti, aby mohli odborně růst a „posunout se“ ve své profesi zase o kousek dál. Stále populárnější jsou i „univerzity třetího věku“, do kterých se zapojují senioři, kteří si uvědomují, jak dobré a prospěšné pro ně je, když se mohou dále vzdělávat a stále poznávat nové a nové věci.

V průběhu celého čtvrtletí jsme se zamýšleli nad tím, že Bůh, náš nejlepší Učitel, nás zve do své školy. Do školy, která se netýká jen dětí a mladých lidí, ale nás všech. Do školy, kterou lze definovat nejen jako „celoživotní vzdělávání“, ale dokonce jako vzdělávání, které přesahuje limity našeho pozemského života. Vždyť celý náš život a celé naše poznávání by nás mělo připravit na budoucnost, která je pro nás otevřená.

Podobné je to i při formování člověka ve výuce. Každá škola přece poskytuje množství informací a mnoho dobrých, praktických a užitečných znalostí a dovedností. Jaký smysl však pro člověka má, pokud získá všechny tyto znalosti, ale ztratí věčný život? Tento týden se podíváme, co říká inspirované slovo o nejvyšším poznání – poznání, které bude pokračovat a které si budeme prohlubovat po celou věčnost. Při tomto poznávání budoucnosti budeme hovořit o skutečnostech, které si dnes neumíme ani představit.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`