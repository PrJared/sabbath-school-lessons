---
title:  'Podněty k zamyšlení'
date:  13/11/2020
---

„Srdce je nejlstivější a zoufale hříšné. Profesoři náboženství nejsou ochotni důkladně zkoumat sami sebe, aby zjistili, jaká je jejich víra ve skutečnosti. Je hrozné, že se mnozí opírají o falešnou naději. Někteří spoléhají na své zkušenosti staré mnoho let. Když však přijde chvíle pro zkoumání srdce a všichni by měli mít živé každodenní zkušenosti, nemají se o co opřít. Zřejmě si myslí, že vyznávání pravdy je zachrání. Když zanecháte hříchy, které Bůh nenávidí, Ježíš vejde a bude večeřet s vámi a vy s ním. Tak budete čerpat od Ježíše božskou sílu, porostete v něm a budete moci vítězně říci: ‚Chvála buď Bohu, který nám dává vítězství skrze našeho Pána Ježíše Krista!‘ (1K 15,57) Pán by byl raději, kdyby vlažní profesoři náboženství nikdy nevyslovili jeho jméno. Jsou překážkou těm, kteří se mohli stát Ježíšovými věrnými následovníky. Jsou kamenem úrazu pro nevěřící. Zlí andělé se radují a vysmívají Božím andělům pro nečestný život takových lidí. Jsou ke zlému doma i mezi lidmi. Svými ústy chtějí být blízko Bohu, ale jejich srdce je od něj daleko.“ (2SG 227)

**Otázky k rozhovoru**

`1. 	Podle textu Mk 7,1–13 stojí v pozadí falešného uctívání naše srdce. Bůh nechce, abychom ho uctívali svými ústy, pokud to nevychází z našeho srdce. Proč je evangelium a příběh Ježíšovy zástupné smrti nejlepším způsobem, jak se může srdce člověka změnit, aby skutečně milovalo Boha?`

`2. 	Přemýšlejte o tom, jak uctívat Boha „v Duchu a v pravdě“. Je možné dělat to jen jedním způsobem – bez toho druhého? Vyžaduje pravé uctívání obojí? Pokud ano, proč?`

`3. 	Abychom opravdu uctívali Pána Boha, musíme mít čisté a upřímné srdce. Co to znamená? Musíme čekat, až budeme zcela spojeni s Pánem a náš život bude v dokonalém pořádku, abychom ho mohli uctívat? Na druhé straně, jak nám může pravé uctívání pomoci uvést do souladu naše srdce s Bohem?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.