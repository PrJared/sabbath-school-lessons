---
title:  'Vyprávěj o tom svým dětem'
date:  09/11/2020
---

> <p></p>
> 1Poučující. Pro Asafa. Lide můj, naslouchej učení mému, k slovům úst mých nakloň ucho, 2otevřu svá ústa ku přísloví, předložím hádanky dávnověké. 3Co jsme slýchali a o čem víme, to , co nám otcové vyprávěli, 4nebudeme tajit jejich synům. Budeme vyprávět budoucímu pokolení o Hospodinových chvályhodných činech, o mocných skutcích a divech, jež konal. 5Stanovil svědectví v Jákobovi, vydal zákon v Izraeli a přikázal našim otcům, aby s tím seznamovali své syny, 6aby o tom vědělo budoucí pokolení, synové, kteří se zrodí. Ti to budou dále vyprávět svým synům, 7aby složili důvěru v Boha a na Boží skutky nezapomínali, aby zachovávali vždy jeho přikázání, 8a nebyli jako jejich otcové, to umíněné, vzdorné pokolení, pokolení nestálého srdce, jehož duch nezůstal věrný Bohu. (Ž 78,1–8)

**Osobní studium**

V náboženském životě starozákonního Izraele plnily Žalmy důležitou roli. Izraelité je recitovali a zpívali často v doprovodu hudebních nástrojů zejména na veřejných bohoslužbách. Součástí bohoslužeb vždy byla i společná oslava dobrého a velkého Boha. Izraelité pracovali jako společenství a také společně uctívali Hospodina.

Žalmy jsou v podstatě básně, písně. Hebrejský název pro knihu Žalmů zní Tehilim a znamená „chvály“ nebo „oslavné písně“. Když zpíváme k Boží chvále, je to jeden ze způsobů, jak můžeme projevit naši úctu vůči němu.

`Co je hlavním poselstvím Žalmu 78,1–17? Jak souvisí s tématem výchovy a uctívání? Co se z něj můžeme dozvědět o výchově další generace k úctě vůči Bohu?`

Žalm 78 vyjadřuje určité rozhodnutí. Ve verši 2 čteme, že Asafa říká „předložím hádanky dávnověké“. Slovo „hádanky“ neznamená nic podivného ani tajemného, ale spíše něco slábnoucího ve vzpomínkách nebo vytrácejícího se z paměti, jak se to v dějinách postupem času nezřídka stává také u událostí ve své době významných. Nedílnou součástí výchovy dětí v Izraeli bylo učit je a vyprávět jim příběhy o tom, jak Pán vedl svůj lid a staral se o vyvolený národ.

Celý Žalm 78 zmiňuje konkrétní situace, které Izraelci s Bohem prožili a které měli vyprávět dalším pokolením. Tato silná zkušenost s Bohem měla být motivací k tomu, aby Izraelci Boha uctívali a vždy k němu vzhlíželi jako k dobrému Otci. Cíl takové výchovy k obdivné úctě a respektu je pak výstižně formulován ve verších 6 a 7: „Ti to budou dále vyprávět svým synům, aby složili důvěru v Boha a na Boží skutky nezapomínali, aby zachovávali vždy jeho přikázání.“ Poslušnost a zachovávání Božích přikázání tedy neměla být ani ve starozákonním období cestou ke spáse, ale odpovědí vděčnosti za to, co už pro lidi úžasný Bůh udělal. Taková motivace vede ke skutečné úctě k Hospodinu. Takovou motivaci touží vidět Bůh i v závěrečné době dějin u svých dětí, o kterých kniha Zjevení říká, že to jsou ti, kteří „zachovávají Boží přikázání a věrnost Ježíši“ (Zj 14,12).

**Aplikace**

`Je zřejmé, že láskyplný a uctivý vztah k Bohu není něčím automatickým ani „dědičným“. Co můžeme udělat pro to, abychom další generaci v této oblasti alespoň správně nasměrovali? Jak můžeme ostatní „učit“ úctě a láskyplnému respektování Boží autority?`