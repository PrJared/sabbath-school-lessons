---
title:  'Práce – povinnost nebo požehnání?'
date:  06/12/2020
---

> <p></p>
> 12Poznal jsem, že není pro něho nic lepšího, než se radovat a konat v životě dobro. 13A tak je tomu s každým člověkem: to, že jí a pije a okusí při veškerém svém pachtění dobrých věcí, je dar Boží.

> <p></p>
> 22Shledal jsem, že není nic lepšího, než když se člověk raduje z toho, co koná, neboť to je jeho podíl. Kdo mu dá nahlédnout, co se stane po něm? (Kaz 3,12.13.22)

> <p></p>
> V potu své tváře budeš jíst chléb, dokud se nenavrátíš do země, z níž jsi byl vzat. Prach jsi a v prach se navrátíš. (Gn 3,19)

**Osobní studium**

Když mluvíme o práci, často se nám spojuje s námahou a nutností. Musíme pracovat, abychom měli co dát na stůl, mohli zaplatit účty a trochu si ušetřili na horší časy. Na druhou stranu ale ztratit zaměstnání je pro nás často horší než se vyrovnat se špatnými pracovními podmínkami.

Práce dává člověku zároveň i pocit hodnoty a identity. Když se má někdo druhým představit, kromě jména většinou zmíní i své povolání, které definuje, kým je. Pro řadu lidí je smysluplná práce tak důležitá, že jen těžce snášejí odchod do důchodu. Práce je důvod, proč ráno vstáváme. Zaměstnejte teenagera prací, která ho bude bavit, a bude o jednoho kandidáta na páchání kriminality méně.

`Přečti si úvodní verš Gn 3,19. Jaký je kontext tohoto verše? Co říká o práci? Jakým různým způsobem se dají tato slova (možná i nesprávně) pochopit?`

Práce, kterou dostali za úkol naši prarodiče před pádem do hříchu, se po pádu najednou mění, dostává novou podobu. Pro někoho je práce pouze denní dřinou, která končí smrtí. Mnozí lidé pracují v zaměstnání, které je vůbec nenaplňuje, a doufají, že se ve zdraví dočkají důchodu. Pro jiné je naopak práce víc než vlastní život. Je smyslem jejich existence, posláním, nebo dokonce zdrojem osobní identity. Bez práce se těchto lidí zmocňuje deprese nebo ztrácejí smysl života. Nevědí, co mají dělat nebo kam se mají podít. Stává se, že po odchodu do důchodu se fyzicky a psychicky zhroutí a předčasně umírají.

Jako křesťané potřebujeme najít správný (tedy Boží) a vyvážený vztah k práci. Práce je více než ekonomická nezbytnost. Člověk není jen zaměstnanec. Správně bychom to měli chápat tak, že naše práce je službou, která vyjadřuje náš vztah k Bohu, a kterou také rosteme k jeho obrazu. Máme-li děti, pak je naším úkolem předat jim právě takový postoj k práci.

**Aplikace**

`Co tvoje práce? Je pro tebe povinností, nebo radostí? Dokážeš v ní vidět požehnání, které ti dává Bůh? A pokud ne, jak by se to mohlo změnit?`