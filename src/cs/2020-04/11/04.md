---
title:  'Poctivě odvedená práce'
date:  08/12/2020
---

> <p></p>
> 8Ať mi udělají svatyni a já budu bydlet uprostřed nich. 9Uděláte všechno přesně podle toho, co ti ukazuji jako vzor svatého příbytku i vzor všech bohoslužebných předmětů. (Ex 25,8.9)

**Osobní studium**

`Text zaznamenaný v Ex 25,10–30,38 je velmi podrobným návodem k postavení svatyně. Co tě v této stati nejvíce zaujalo na jednotlivých detailech, které Bůh nařizuje Mojžíšovi? Co se na základě těchto veršů můžeš dozvědět o Bohu?`

Když Bůh přikázal Mojžíšovi, aby pro něj postavil stan, mohl Mojžíš říct: „Žádný problém, Pane! Před čtyřiceti lety jsem utekl z Egypta a od té doby stále stavím stany… Dej mi minutu!“ Pro každého, kdo žil v tehdejší polonomádské midiánské kultuře, bylo postavit stan jednoduchou záležitostí. Dokázal to udělat mechanicky, a přitom ještě přemýšlet o mnohem důležitějších věcech. Mojžíš zřejmě nečekal, že dostane tak detailní projekt (ačkoli ve své podstatě šlo o poměrně jednoduchou architektonickou stavbu), a navíc dlouhý seznam „jak na to“, který se týkal každého kusu vnitřního zařízení a oděvu kněží – téměř 150 pokynů podrobně rozepsaných bod po bodu. Například při zhotovování jednoduchého stolu měl Mojžíš postupovat v sedmi krocích (Ex 25,23–30).

Hospodin popsal stavbu „svého“ stanu velmi podrobně a do detailů (podobně popisoval i obětní rituály). Svědčí to o touze vytvořit dokonalé mistrovské dílo. Svatostánek měl být zhotoven z materiálů té nejvyšší kvality. Design byl dokonalý, bezchybný. Práce musela být vynikající. Poselství bylo jasné: „Bůh neakceptuje nedbalou práci!“

Stavba měla mít vysokou úroveň. Hospodin sám dal nejen podnět k dosažení tohoto cíle, ale postaral se i o lidské zdroje. V Ex 31,1–6 a 35,30–36,1 čteme, že Bůh sám obdaroval lidi potřebnými dovednostmi. Tito muži byli „naplněni Duchem“. Bůh jim dal schopnosti a znalosti v každé odborné práci, takže stavba příbytku a jeho zařízení mohla postupovat tak, „jak Hospodin přikázal“ (Ex 36,1). Tito dva moudří a zkušení řemeslníci byli navíc obdarováni schopností vyučovat (Ex 35,34), aby se jejich znalosti a dovednosti v izraelské komunitě zachovaly. K těmto dvěma mužům, kteří jsou označeni za vůdce povolané Bohem, se připojili další muži, kteří dostali podobné dary (Ex 36,2).

I když jsme hříšní lidé, každý úkol máme plnit s maximálním nasazením. Neplatí žádná výmluva. Bůh od nás očekává, že svou povinnost splníme vždy co nejlépe a svůj talent, zručnost, čas a vzdělání využijeme co nejužitečněji.

**Aplikace**

`Kdy jsi měl ze své práce velkou radost? Kdy ses cítil opravdu užitečný? Co bys poradil někomu, koho práce nudí nebo v ní nenachází žádné potěšení?`