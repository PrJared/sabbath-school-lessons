---
title:  'Podněty k zamyšlení'
date:  11/12/2020
---

Přečti si texty Gn 3; Kaz 2,18–23, Ef 6,5–8 a 3. kapitolu „Nevěra a její důsledky“ z knihy Ellen G. Whiteové Na úsvitu dějin (PP 52–62; NUD 18–22).

Práce – kletba, nebo požehnání? Zdálo by se, že byla součástí kletby hříchu (Gn 3,17). Pokud si však biblický text přečteme pozorněji, zjistíme, že prokletá byla zem, ne práce. Ellen G. Whiteová říká, že Božím úmyslem bylo, aby práce byla požehnáním: „Rozhodnutí, že lidským údělem bude nadále život dřiny a starostí, bylo motivováno láskou. Hříšný člověk potřeboval určitý výchovný prostředek, aby bylo drženo na uzdě požitkářství a vášeň a aby se rozvinuly zvyky sebeovládání. To bylo součástí Božího velkého plánu k obnovení člověka.“ (PP 60; NUD 21.22) Nestala se práce svou jednotvárností, množstvím nebo nesprávným místem na žebříčku hodnot pro nás kletbou? Bez ohledu na to, v jaké situaci se nacházíme, musíme se naučit dívat na práci ze správné perspektivy. Křesťanská výchova má pomoci lidem uvědomit si hodnotu práce, ale zároveň si z ní neudělat modlu.

**Otázky k rozhovoru**

`1. 	Přečtěte si Kaz 2,18–24. Jak může Šalomoun považovat práci za požehnání i kletbu v téže části Bible? Jaké rady v textu ukazují na velký význam toho, jak k naší práci přistupujeme?`

`2. 	Tím, že pracujeme, staráme se o svou rodinu. Jak můžeme přenést svůj pozitivní přístup k práci i na naše rodiny?`

`3. 	Je dobré, pokud máme stanovenou hranici mezi dobře vykonanou prací a workoholismem. Jak zabránit tomu, abychom ji nepřekračovali? (Viz Kaz 2,23.)`

`4. 	Pavel jasně řekl: „Když jsme u vás byli, přikazovali jsme vám: Kdo nechce pracovat, ať nejí!“ (2Te 3,10) Tato zásada má určitě smysl. Napadají vás nějaké příklady, kdy a kde se nedá aplikovat? Proč si musíme být jisti, že se z tohoto pravidla nestane zákon, který se nikdy nesmí porušit?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.