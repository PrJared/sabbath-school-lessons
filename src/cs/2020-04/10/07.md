---
title:  'Podněty k zamyšlení'
date:  04/12/2020
---

Existují dva důvody, proč se v otázce původu života věda mýlí, ačkoli v mnoha jiných oblastech poznání může mít pravdu. Zaprvé, věda, která studuje přirozený svět, musí hledat odpovědi pouze v přirozeném světě. Zadruhé, věda předpokládá, že přírodní zákony musejí platit stále stejně. Ale pokud jde o vznik života na Zemi, oba vědecké předpoklady jsou nesprávné.

První předpoklad vyžaduje přirozené příčiny přirozených událostí. To je v pořádku, pokud jde o směr pohybu hurikánu, ale je zcela mimo v otázce vzniku života na Zemi. Biblický popis události začíná slovy: „Na počátku stvořil Bůh nebe a zemi.“ (Gn 1,1) Co nám může věda, která naprosto popírá nadpřirozený původ života, říkat o původu života, který byl zcela nadpřirozený?

A co neměnné přírodní zákony? Zdá se, že tento předpoklad dává smysl, až na to, že text Ř 5,12 říká: „Skrze jednoho člověka totiž vešel do světa hřích a skrze hřích smrt; a tak smrt zasáhla všechny, protože všichni zhřešili.“ Verš představuje přírodní prostředí, které se příchodem hříchu rázem a zcela změnilo. Svět, ve kterém neexistovala smrt, byl radikálně odlišný od světa, který můžeme studovat dnes. A předpokládat, že jsou podmínky života na Zemi stále stejné, když nejsou, povede také k omylům.

Věda se v otázce původu života na Zemi mýlí, protože popírá dva klíčové aspekty stvoření: nadpřirozenou sílu, která je za ním, a radikální fyzikální diskontinuitu mezi původním stvořením a tím, co vidíme nyní.

**Otázky k rozhovoru**

`1. 	Uvažujte společně o otázce krásy. Co je krása? Jak ji definujeme? Může křesťan definovat a chápat krásu jinak než nekřesťan?`

`2. 	Kristus mohl přijít na zem jako vynikající vědec a dostat bohatou odměnu za své převratné vynálezy a průlomové objevy. Mohl sklidit světovou slávu jako hudební umělec. Místo toho přišel a vyučil se obyčejným tesařem. Byl při stvoření, ale učil se jako začátečník a poslušně plnil své povinnosti. Jaké povzbuzení nám to nabízí, ať se nacházíme na naší profesní dráze kdekoliv?`

`3. 	Ne každý křesťan je povolán vyučovat ve škole. Křesťané však mohou učit druhé nejen slovy, ale i skutky záměrně, nebo si to nemusejí vůbec uvědomovat. Jaké zvyky by měl křesťan pěstovat ať už jako Ježíšův žák, nebo jako ten, kdo může něco lidi kolem sebe naučit?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.