---
title:  'Křesťan, věda a umění'
date:  28/11/2020
---

### Texty na tento týden
Ř 1,18–21; Ž 19,2–7; 96,9; Gn 3,6; 1Tm 6,20; Př 1; Jb 38

> <p>Základní verš</p>
> „Nebesa vypravují o Boží slávě, obloha hlásá dílo jeho rukou.“ (Ž 19,2)

Jak člověk od dětství roste a poznává svět kolem sebe, nezískává poznatky jen v duchovní a morální oblasti, ale objevuje život v celé jeho šíři – poznává přírodu, fyzikální zákonitosti, ale i dějiny tohoto světa či umění, které lidstvo odpradávna doprovázejí. Ovlivní naše vnímání a poznávání všech těchto oblastí skutečnost, že jsme křesťané? A pokud ano, jak? Měla by být pro křesťany Bible jediným zdrojem informací? Je věrný křesťan ten, kdo si v Písmu najde několik textů, které by mohly souviset s vědou či uměním, a spokojí se s tím? Nebo nám Boží slovo spíše nabídne základ, východisko, perspektivu, díky níž se můžeme s radostí pustit do dalšího hlubšího poznávání v rozmanitých oborech?

To vše jsou otázky, jež si potřebuje položit člověk, který chce přijmout Boha jako svého velkého Učitele a zároveň poznávat svět v celé jeho šíři a rozmanitosti. Při studiu budeme proto tento týden přemýšlet nad tím, jakým způsobem se naše křesťanství může (a má) promítnout do našeho životního poznávání a objevování. Vědecké zkoumání a bádání nám může přinést mnoho nových a podnětných informací, které mohou být požehnáním pro nás i pro druhé. Je však pravda, že poznání bez Boha může vést k pýše a domýšlivosti (1K 8,1), případně může být zneužito hříšným způsobem. Na druhé straně nám ale může studium různých oborů pomoci více docenit velikost našeho Stvořitele a Spasitele a s jeho pomocí být použito pro dobro našich bližních a k Boží slávě. Vzdělávání ve vědních oborech a poznávání našeho Boha tak mohou tvořit jeden krásný, organický celek.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`