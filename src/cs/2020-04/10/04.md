---
title:  'Limity lidského poznání'
date:  01/12/2020
---

> <p></p>
> Opatruj, co ti bylo svěřeno, Timoteji, vyhýbej se bezbožným řečem a protikladným naukám, které se lživě nazývají „poznání“. (1Tm 6,20)

**Osobní studium**

`Před čím varoval apoštol Pavel svého spolupracovníka Timotea v 1Tm 6,20? Proč?`

V Pavlově době se mnozí lidé domnívali, že se jim dostalo zvláštního „poznání“ v duchovní oblasti (tzv. gnosticismus), i když jejich postoje nebyly v souladu s evange­liem. Přesto k nim a k jejich učení mnozí lidé (i křesťané) vzhlíželi s obdivem, protože je považovali za lidi velmi zbožné a za „odborníky“ na duchovno.

To, že je někdo inteligentní, přemýšlivý, schopný a vzdělaný, ještě nemusí automaticky znamenat, že je jeho poznání správné. Jako hříšní lidé jsme limitováni tím, že hřích zdeformoval naši schopnost správně vnímat a interpretovat skutečnosti. Budeme-li vycházet z nesprávných předpokladů, můžeme snadno dojít k nesprávným závěrům. A to jak v oblasti duchovní, tak i v oblasti přírodních či jiných věd. S vědomím této omezenosti našeho porozumění tak neustále potřebujeme srovnávat naše poznání s tím, co nám zjevil náš Stvořitel.

Po celá staletí se i velmi vzdělaní lidé domnívali, že Země nehybně stojí uprostřed vesmíru a všechny hvězdy a planety obíhají kolem ní po dokonalých kruhových drahách. Na podporu tohoto předpokladu badatelé použili velmi složité matematické a vědecké výpočty, ale později se ukázalo, že neplatí. Jiní k podpoře tohoto názoru dokonce používali vybrané biblické texty, které měly jejich názoru dodat božskou autoritu. Proto bychom mohli říct, že tito lidé byli odborníci na omyly a své teorie „lživě nazývali ‚poznání‘“ (1Tm 6,20).

**Aplikace**

`Apoštol Pavel mluvil o hrdosti na velké „poznání“ v oblasti duchovní a filozofické, které je ale ve skutečnosti v rozporu s evangeliem. V jakých dalších oblastech by toto Pavlovo varování mohlo být aktuální dnes v mém životě?`