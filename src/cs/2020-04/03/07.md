---
title:  'Podněty k zamyšlení'
date:  16/10/2020
---

„Láska, základ stvoření a vykoupení, je i základem správného vzdělávání. Jasně to vystihuje zákon, který nám Bůh dal jako průvodce životem. První velké přikázání zní: ‚Miluj Hospodina, Boha svého, z celého svého srdce, celou svou duší, celou svou silou a celou svou myslí.‘ (L 10,27) Milovat toho, který je nekonečný a jediný vševědoucí, celou svou silou, myslí a srdcem znamená nejvyšší rozvoj všech našich schopností. V celé naší bytosti – v těle, mysli a duchu – se tak obnovuje Boží obraz.

Druhé přikázání je podobné prvnímu: ‚Miluj svého bližního jako sám sebe.‘ (Mt 22,39) Zákon lásky nás tak vede k tomu, abychom své tělo, mysl a duši dali do služby Bohu a našim bližním. Tato služba, při které se stáváme požehnáním pro druhé, přináší největší požehnání nám samotným. V pozadí opravdového rozvoje stojí vždy nesobeckost. Nesobecká služba napomáhá plnému rozvinutí našich schopností. Stále více se stáváme ‚účastnými božské přirozenosti‘ (2 Pt 1,4). Jsme připravováni pro nebe, protože nebe přijímáme do svých srdcí.“ (Ed 16; Vých 10.11)

**Otázky k rozhovoru**

`1. 	Podobně jako starý Izrael, i my máme Boha milovat a zároveň se ho bát (Mt 22,37; Zj 14,7). Ve třídě mluvte o tom, jak můžeme tyto dvě věci spojit. Hledejte odpověď na otázku: Proč tato dvě přikázání nejsou ve vzájemném rozporu?`

`2. 	Jaký je rozdíl mezi stanovením standardu a vytvořením pravidla? Je podle vás adven­tismus více o stanovení vysokých standardů v komunitě věřících, nebo o vytváření pravidel, která tuto komunitu sjednocují? Co říká Písmo o stanovení vysokých standardů pro sebe sama? Pro rodinu? Pro sbor, církev?`

`3. 	Jak dosáhnout správné rovnováhy mezi tím, že Boží zákon budeme poslouchat, a zároveň si budeme uvědomovat, že tato poslušnost nám nezajišťuje spasení?`

`4. 	Přečtěte si Žalm 119. Všimněte si, jak často se v něm zmiňují pojmy poslušnost, svoboda, zákony, pravidla a příkazy. Co nám chce autor žalmu říct o těchto tématech?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.