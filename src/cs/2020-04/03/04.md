---
title:  'Aby se ti dařilo'
date:  13/10/2020
---

> <p></p>
> 7Jen buď rozhodný a velmi udatný, bedlivě plň vše, co je v zákoně, který ti přikázal Mojžíš, můj služebník. Neodchyluj se od něho napravo ani nalevo; tak budeš jednat prozíravě všude, kam půjdeš. 8Kniha tohoto zákona ať se nevzdálí od tvých úst. Rozjímej nad ním ve dne v noci, abys mohl bedlivě plnit vše, co je v něm zapsáno. Potom tě bude na tvé cestě provázet zdar, potom budeš jednat prozíravě. (Joz 1,7.8)

> <p></p>
> 10Kdo by totiž zachoval celý zákon, a jen v jednom přikázání klopýtl, provinil se proti všem. 11Vždyť ten, kdo řekl: „Nezcizoložíš,“ řekl také: „Nezabiješ.“ Jestliže necizoložíš, ale zabíjíš, přestupuješ zákon. 12Mluvte a jednejte jako ti, kteří mají být souzeni zákonem svobody. (Jk 2,10–12)

**Osobní studium**

V celé Bibli se setkáváme s tím, jaké důsledky má poznání – a zachovávání – Božího zákona.

`Co řekl v úvodních verších Hospodin Jozuovi? Jak se tyto principy vztahují na nás dnes?`

Před vstupem do Kenaanu řekl Bůh Jozuovi: „Jen buď rozhodný a velmi udatný, bedlivě plň vše, co je v zákoně, který ti přikázal Mojžíš, můj služebník. Neodchyluj se od něho napravo ani nalevo; tak budeš jednat prozíravě všude, kam půjdeš.“ (Joz 1,7)

Představa úspěchu jako vedlejšího produktu poslušnosti se nám může jevit v rozporu s tím, jak se chápe úspěch v dnešním světě. Mnozí jsou dnes přesvědčeni, že znakem úspěchu je inovace, kreativita a samostatnost. Chcete-li uspět v nějakém odvětví, často to vyžaduje mimořádný talent a odvahu riskovat.

V Božích očích však úspěch vyžaduje jiný seznam vlastností.

`Přečti si Zj 12,17; Zj 14,12; Ř 1,5; Ř 16,26; Jk 2,10–12. Co nám tyto texty říkají o poslušnosti Božího zákona? Proč je důležité, abychom dodržovali Boží zákon, i když jeho dodržováním nejsme spaseni?`

Starý zákon, Nový zákon, Stará smlouva, Nová smlouva – na tom nezáleží. Jako křesťané, kteří věří Bibli, jsme povoláni brát vážně a poslouchat Boží zákon. Hřích jako porušení zákona přináší bolest, utrpení a věčnou smrt. Kdo s tím nemá vlastní zkušenost nebo neviděl u druhých důsledky hříchu, tedy porušení Božího zákona? Starověký Izrael by prosperoval, kdyby poslouchal Boží zákon (ačkoli milost potřeboval stejně jako my). Ani dnes to není jinak. Proto součástí křesťanského vzdělávání a výchovy je zachovávání Božího zákona. Zákon je důležitou součástí toho, co znamená žít vírou, důvěřovat Boží milosti.

**Aplikace**

`Jaká je tvá osobní zkušenost s následky hříchu? Naučil ses něco, o co by ses rád podělil s ostatními, aby se třeba nedopustili stejných chyb? Lituješ v životě více toho, že jsi udělal něco špatně, nebo důsledků, které to přineslo?`