---
title:  'Zákon – Boží nástroj výchovy'
date:  10/10/2020
---

### Texty na tento týden
Dt 6,5; 31,9–27; Ř 3,19–23; Zj 12,17; 14,12; Mk 6,25–27; Žd 5,8

> <p>Základní verš</p>
> „Budeš milovat Hospodina, svého Boha, celým svým srdcem a celou svou duší a celou svou silou.“ (Dt 6,5)

Ve snaze varovat Galatské před zákonictvím Pavel napsal: „Kdyby tu byl zákon, který by mohl dát život, pak by vskutku spravedlnost byla ze zákona.“ (Ga 3,21) Pokud by nějaký zákon mohl „oživovat“, byl by to jistě Boží zákon. A přece Pavel upozorňuje na to, že nám hříšníkům ani Boží zákon nemůže dát život. Proč? „Ale podle Písma je všechno v zajetí hříchu, aby se zaslíbení, dané víře v Ježíše Krista, splnilo těm, kdo věří.“ (Ga 3,22)

Pokud však zákon nemůže dát hříšníkům život, jaký jiný význam má než ukázat, že potřebujeme milost? Má tedy zákon pouze negativní funkci, má nám jen ukazovat naše hříchy? Ne. Zákon nám také představuje, jaký je Boží ideál pro náš život, ke kterému máme díky jeho milosti směřovat jako zachránění lidé. Život, jaký žil Ježíš. Právě to má tvořit podstatu skutečné výchovy. která nás má vést a formovat k životu založenému na přijetí milosti, víře a vděčné poslušnosti Krista. Tento týden budeme přemýšlet o roli Božího zákona jako nástroje, který Bůh používá pro náš růst v křesťanské zkušenosti. Podíváme se, co nás zákon může naučit o víře, milosti a lásce našeho Boha k hříšnému lidstvu.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`