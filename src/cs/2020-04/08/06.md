---
title:  'Poznávání a formování v rané církvi'
date:  19/11/2020
---

> <p></p>
> 9Ale jak je psáno: „Co oko nevidělo a ucho neslyšelo, co ani člověku na mysl nepřišlo, připravil Bůh těm, kdo ho milují.“ 10Nám však to Bůh zjevil skrze Ducha; Duch totiž zkoumá všechno, i hlubiny Boží. 11Neboť kdo z lidí zná, co je v člověku, než jeho vlastní duch? Právě tak nikdo nepoznal, co je v Bohu, než Duch Boží. 12My jsme však nepřijali ducha světa, ale Ducha, který je z Boha, 13abychom poznali, co nám Bůh daroval. O tom i mluvíme ne tak, jak nás naučila lidská moudrost, ale jak nás naučil Duch, a duchovní věci vykládáme slovy Ducha. 14Přirozený člověk nemůže přijmout věci Božího Ducha; jsou mu bláznovstvím a nemůže je chápat, protože se dají posoudit jen Duchem. 15Člověk obdařený Duchem je schopen posoudit všecko, ale sám nemůže být nikým správně posouzen. 16Vždyť „kdo poznal mysl Páně a kdo ho bude poučovat“? My však mysl Kristovu máme. (1K 2,9–16)

**Osobní studium**

Jeden z pozoruhodných principů výchovy v Písmu se objevuje v okamžiku, kdy Ježíš, velký Učitel, má opustit své učedníky. Strávili s ním tři a půl roku, což je přibližně tolik času, kolik trvá středoškolské nebo bakalářské studium. Po ukončení studia se předpokládá, že studenti jsou připraveni samostatně jednat, což je samozřejmě individuální.

Ježíš to věděl, proto poskytl svým následovníkům možnost, aby se i nadále nechali vést a formovat Duchem svatým. Tento Učitel nebo Rádce je označen jako Utěšitel nebo Přímluvce (v řečtině paraklétos). Je Ježíšovým následovníkům stále nablízku (J 14,16.17). Je to také Duch pravdy. I když Duch svatý není označen jako vychovatel, jeho dílo má určitě výchovný charakter, zejména pokud jde o hledání a nalézání pravdy.

`Co podle textu 1K 2,1–16 považuje Pavel za důležité v kontextu výchovy a formování křesťana?`

Pavel začíná tuto část listu tím, že věřícím v Korintu připomněl jejich první setkání, během kterého k nim mluvil o Ježíši Kristu a jeho ukřižování (1K 2,2). Tím však neskončil (1K 2,6). Když se tito noví křesťané ve své víře upevnili, apoštol se vrátil, aby je učil dále pronikat do krás Boží moudrosti – měli dále poznávat to, co bylo skryté od věčnosti u Boha (1K 2,7), dokonce i Boží hlubiny (1K 2,10). To vše budeme poznávat pod vedením Božího Ducha, když se spojí s naším duchem.

Jak hluboké bude toto studium a kolik poznání bude zpřístupněno těm, kteří se nechají vést Duchem? Tato kapitola končí citací z proroka Izajáše: „Kdo změřil Hospodinova ducha a byl mu rádcem a vedl ho k poznání?“ (Iz 40,13)

Prorok, který mluvil k obyčejným lidem své doby, by řekl, že nikdo. Apoštol Pavel však opravuje takové vnímání závěrečnými slovy: „mysl Kristovu máme“, což znamená, že křesťané naplnění Duchem svatým mají přístup k Boží mysli a tedy k takovému množství poznání a porozumění (1K 2,10–13), jaké člověk potřebuje, aby poznal cestu spravedlnosti.

**Aplikace**

`Jak rozumíš Pavlovým slovům o tom, že „mysl Kristovu máme“ (1K 2,16)? Jak se to projevuje ve tvém životě? Jak to ovlivňuje tvůj vztah k lidem okolo tebe?`