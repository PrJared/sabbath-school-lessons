---
title:  'Dar moudrosti'
date:  18/11/2020
---

> <p></p>
> 9Bůh dal Šalomounovi moudrost, převelikou rozumnost a takovou hojnost myšlenek, jako je písku na břehu moře. 10Šalomounova moudrost převýšila moudrost všech synů dávnověku i všechnu moudrost egyptskou. 11Byl moudřejší než všichni lidé, než Étan Ezrachejský a Héman, Kalkol a Darda, synové Machólovi. Jeho jméno bylo proslulé mezi všemi okolními pronárody. 12Vyslovil tři tisíce přísloví a jeho písní bylo tisíc a pět. 13Dovedl také mluvit o stromech, od cedru, který je na Libanónu, až po yzop, který roste na zdi, a dovedl mluvit i o zvířatech, ptácích, plazech a rybách. 14Šalomounově moudrosti přicházeli naslouchat ze všech národů i ode všech králů země, kteří se o jeho moudrosti doslechli. (1Kr 5,9–14)

**Osobní studium**

Dnes běžně používáme pojmy, jako jsou škola, studium, výchova či vzdělávání. V Bibli se však běžně nevyskytují. Mnohem častěji se setkáváme s tématem životní moudrosti, kterou Bůh lidem dává (2S 14,2; Př 16,23).

`Co říká text 1Kr 5,9–14 o významu a důležitosti moudrosti pro život?`

Král Šalomoun byl velmi moudrý. Dokázal formulovat moudré výroky na základě života zvířat a rostlin. Jeho přísloví obsahovala velkou moudrost. Celkově působil jako opravdu vzdělaný člověk. Knihy Přísloví a Kazatel obsahují řadu moudrých naučení o různých životních okolnostech. Jsou připisovány Šalomounovi a jiným moudrým učitelům starověku (Př 1,1; 25,1; 30,1; 31,1).

Podle Bible je moudrost něco víc než to, co my dnes nazýváme poznání. Je to něco, co se člověk učí od rodičů a učitelů, zejména dokud je mladý (Kaz 12,1). Tím to ale nekončí. Člověk totiž získává a objevuje moudrost po celý život. Kromě toho má moudrost obecně i praktickou stránku. Například od mravenců se máme naučit přichystat si potravu v létě, abychom jí měli dostatek i v zimě (Př 6,6–8).

Moudrost není jen praktická; má i svou teoretickou stránku. Začíná vírou v Boha, má určité základní principy, podle kterých se řídí (Př 1,7). Moudrost nám pomáhá žít zodpovědně, vede nás k užitečnosti pro jiné a chrání nás před neštěstím. Podobně jako poznání, ani moudrost nám nedá odpovědi na všechny naše otázky. Pomůže nám však spokojit se s tím, co víme, a pokračovat v hledání toho, co zůstalo nepoznané. To je dobrý výchozí bod, ze kterého se můžeme učit poznávat Boha a důvěřovat jeho milosti. Podle Jr 18,18 má moudrý učitel stejné poslání jako kněz a prorok – zprostředkovat poselství od Boha jeho lidu ve formě nařízení v zákoně, výchovných rad a konkrétních poselství od Boha.

**Aplikace**

`Jak může člověk získat moudrost a pak ji předat těm, kteří přijdou po něm? A proč je důležité dodržet správné pořadí?`