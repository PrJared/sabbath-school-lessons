---
title:  'Růst k Božímu obrazu'
date:  14/11/2020
---

### Texty na tento týden
Gn 1,26.27; Iz 11,1–9; 2Tm 3,14–17; 1Kr 5,9–14; J 14,17; 1K 2,1–16

> <p>Základní verš</p>
> „Veškeré Písmo pochází z Božího Ducha a je dobré k učení, k usvědčování, k nápravě, k výchově ve spravedlnosti.“ (2Tm 3,16)

Bible vypráví velký příběh o Bohu a lidech. Někdy se na něj lze dívat jako na nepovedený milostný příběh. Jindy nám připomíná příběh otce a jeho tvrdohlavých a odbojných dětí, které se nakonec vzpamatují.

Tento týden objevíme v biblickém příběhu další téma – o učiteli a jeho žácích, kterým se při zkouškách opakovaně nedaří. Učitel jim přesto neustále trpělivě vysvětluje vše důležité, dokud to alespoň někteří nepochopí.

Biblický příběh se neliší od našich vlastních příběhů, které dobře známe – až na jednu výjimku. Příběh o Bohu a jeho lidu určitě skončí dobře. Bůh dosáhne svého cíle. Zárukou toho je Boží milost vůči jeho lidu. Odpovědnost člověka je v tomto vztahu často nesprávně chápána. Mnozí ji považují za příliš zatěžující, proto u nich vyvolává strach a obavy.

Biblický příběh nás zve poznávat Boha a rozumět jeho vůli. Učit se poznávat Boha je naší nejdůležitější odpovědí na jeho milost. Tato milost se nedá zasloužit, ale můžeme ji poznávat. Životní škola, do které nás Bůh zve, je ve své podstatě právě poznáváním této milosti. Ta nás pak mění k Božímu obrazu, k němuž jsme byli stvořeni.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`