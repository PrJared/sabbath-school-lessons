---
title:  'Stvořeni k Božímu obrazu'
date:  15/11/2020
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. (Gn 1,26.27)

> <p></p>
> 1Toto je výčet rodopisu Adamova: V den, kdy Bůh stvořil člověka, učinil jej k podobě Boží. 2Jako muže a ženu je stvořil, požehnal jim a v den, kdy je stvořil, dal jim jméno Adam (to je Člověk). 3Ve věku sto třiceti let zplodil Adam syna ke své podobě, podle svého obrazu, a dal mu jméno Šét. (Gn 5,1–3)

**Osobní studium**

`Uvažuj o obou úvodních textech (Gn 1,26.27 a 5,1–3). Jak Bůh stvořil člověka? Co se stalo po pádu do hříchu?`

`Výraz „Boží obraz“ fascinoval vykladače Bible celá staletí. Podle čí podoby byli vlastně první lidé stvořeni? Znamená to, že se Bůh podíval do zrcadla a své nové stvoření zformoval tak, aby vypadalo jako on? Nebo to znamená, že se lidé Bohu podobají více než všechny ostatní formy života? Nebo to odkazuje na duchovní a intelektuální podobnost a kompatibilitu mezi Stvořitelem a jeho lidským stvořením? Písmo nevysvětluje přesně, co tento výraz znamená, ačkoli teologové na základě Písma nabídli několik pohledů. Vidíme však, že po pádu do hříchu se tento obraz změnil. Proto Ellen G. Whiteová napsala, že cílem výchovy a životního růstu je obnovit v člověku obraz jeho Tvůrce (Ed 14–16; Vých 9–12). Jak může výchova dosáhnout takového pozoruhodného cíle?`

Bůh nás stvořil tak, abychom s ním měli podobný vztah, jaký mají rodiče se svými dětmi. Stvořil nás ke své podobě, podobně jako děti nesou podobu svých rodičů (Gn 5,1). Chce nás vychovávat, abychom se stali jeho dětmi a patřili do jeho rodiny. Komunikuje s námi a vytváří si s námi trvalý vztah. Boží obraz je proto spíše „duševní obraz“, který umožňuje dvěma bytostem – jednou je Bůh a druhou člověk – stejně smýšlet. Přesně to se děje při výchově – nejprve doma mezi rodiči a dětmi, později ve škole, když část výchovy převezmou učitelé. Zřejmě Bůh myslel na tento proces výchovy, který tak dobře známe, když nás – na rozdíl od jiných forem života – stvořil, abychom byli jeho obrazem. Učinil tak proto, aby nás mohl učit a my abychom se mohli učit od něj, dokud nebudeme skutečně jeho obrazem (smýšlet jako on).

**Aplikace**

`Příběh vykoupení je příběh výchovy od stvoření po vtělení a od vtělení po nové stvoření. Bůh je učitelem a nebe je školou (viz Ed 301; Vých 176). Co vyplývá z této myšlenky pro křesťanskou výchovu doma, v církvi, ve škole i v celém našem životě?`