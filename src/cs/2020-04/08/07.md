---
title:  'Podněty k zamyšlení'
date:  20/11/2020
---

Velké poslání z Mt 28,18–20 spustilo rozsáhlé náboženské hnutí po celém světě. Někteří apoštolové nebo misionáři (tato dvě slova mají stejný význam – „ti, kteří jsou posláni“) prošli celý svět, shromáždili ty, kteří je poslouchali, udělali z nich učedníky, vyzvali je, aby uvěřili v Ježíše, pokřtili je a učili je všemu, co jim Ježíš přikázal. Křesťanští konvertité z celého světa reprezentující různé kultury a mluvící různými jazyky začínají hned po křtu hlouběji poznávat Boží pravdy a život s Bohem. Vůbec nás to nepřekvapuje, protože se ještě musejí naučit mnoho věcí.

Důvod, proč se křesťané stále učí, není jen intelektuální zájem nebo touha po nových poznatcích. Jde spíše o to, že víra a křesťanský život zahrnují všechny oblasti každodenního života. Je toho hodně, co se máme naučit. Proto novozákonní listy obsahují jednak zvěst o Ježíši (někdy nazývanou novozákonním slovem kerygma), jednak poznání všech věcí, které se jako křesťané musíme naučit (někdy nazývané i novozákonním slovem didaché). Dobrým příkladem počáteční zvěsti je téma v 1K 2,2, zatímco v 1K 4. kapitole začíná další poznávání a pokračuje až do konce listu. Co všechno se křesťané musejí naučit?

Práce, odpočinek, sociální otázky, vztahy ve společenství, církev a bohoslužba, ekonomie, filantropie, vztah k nadřízeným, poradenství, rodina, vztahy v manželství a výchova dětí, jídlo a jeho příprava, oblečení, dokonce i stárnutí a příprava na konec života, osobní a společenský život. Být křesťanem znamená vědět něco o všech těchto oblastech, ba i o dalších. Člověk to nepochopí automaticky. Musí se to naučit.

**Otázky k rozhovoru**

`1. 	Jaký význam má poznávání a vzdělávání pro poslání církve?`

`2. 	Co chtěla Ellen G. Whiteová říct tím, že „nebesa jsou školou“ (Ed 301; Vých 176)?`

`3. 	Znovu si pozorně pročti text 1K 2,1–16. Co říká Pavel o tom, co vše nám Bůh zjevuje? Zamyslete se nad jeho tvrzením, že moudrost tohoto věku a knížata tohoto věku „hynou“. Pokud to mohl Pavel říct tehdy, co máme říci my o „moudrosti“ našeho věku?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.