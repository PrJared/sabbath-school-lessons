---
title:  'Boží slovo a náš osobní růst'
date:  17/11/2020
---

> <p></p>
> 14Ty však setrvávej v tom, čemu ses naučil a o čem jsi přesvědčen. Víš, od koho ses tomu naučil. 15Od dětství znáš svatá Písma, která ti mohou dát moudrost ke spasení, a to vírou v Krista Ježíše. 16Veškeré Písmo pochází z Božího Ducha a je dobré k učení, k usvědčování, k nápravě, k výchově ve spravedlnosti, 17aby Boží člověk byl náležitě připraven ke každému dobrému činu. (2Tm 3,14–17)

**Osobní studium**

`Co říkají úvodní verše o roli Písma v křesťanské výchově a v našem životním růstu?`

První část Bible se nazývá Tóra. Tento výraz se někdy překládá jako „zákon“, protože v pěti Mojžíšových knihách je zapsáno mnoho zákonů. Ale Tóra znamená i „vyučování“ nebo „poučení“. Takové chápání se zcela liší od toho, co si mnozí pod pojmem „zákon“ v Bibli představují, totiž pravidla a nařízení, která musíme dodržovat, aby nám Bůh zachoval svou přízeň. Tak to však není. Zákon je především ponaučením o tom, jak máme žít, aby se nám dařilo a abychom zůstali v takovém smluvním vztahu s Bohem, jaký s námi chtěl mít, když nás stvořil.

Další část hebrejské Bible, „proroci“, hovoří o tom, jak Boží lid zvládl tuto učební látku, jak podle ní žil (historické knihy) a co se z této látky měl naučit (prorocké knihy). Zbývající část Starého zákona (nazývaná „spisy“) je plná příkladů úspěšných i méně úspěšných učitelů a žáků a jejich zkušeností. Příkladem úspěšné výchovy v těchto knihách jsou Ester, Rút, Daniel a Jób. Mezi ty, u kterých se to až tak nepodařilo, patří čtyři Jóbovi přátelé. Kniha Žalmy je zpěvníkem, který má minimálně tři výchovné žalmy: Žalm 1, Žalm 37 a Žalm 73.

V evangeliích se nachází velké množství textů napsaných s výchovným záměrem, mezi nimiž vynikají zejména Ježíšova podobenství. Mnoho Pavlových listů začíná mocnou zvěstí evangelia, ale končí mnoha praktickými radami do každodenního křesťanského života. I kniha Zjevení obsahuje výchovnou učební látku. Například celá budoucnost Kristovy církve je odhalena ve svitku, který může otevřít pouze Boží Beránek – Ježíš, velký Učitel (Zj 5,1–5).

**Aplikace**

`Biblické texty vznikaly v určité specifické době, a proto i jejich poselství bylo primárně adresováno těm, kteří tehdy žili – do jejich životů a podmínek, které se mohou lišit od těch našich. Jak můžeš tyto texty moudře a správně aplikovat a nechat se jimi vést i ve 21. století?`