---
title:  'Největší Učitel a smíření'
date:  28/10/2020
---

> <p></p>
> 16A tak od nynějška už nikoho neposuzujeme podle lidských měřítek. Ačkoli jsme dříve viděli Krista po lidsku, nyní ho už takto neznáme. 17Kdo je v Kristu, je nové stvoření. Co je staré, pominulo, hle, je tu nové! 18To všecko je z Boha, který nás smířil sám se sebou skrze Krista a pověřil nás, abychom sloužili tomuto smíření. 19Neboť v Kristu Bůh usmířil svět se sebou. Nepočítá lidem jejich provinění a nám uložil zvěstovat toto smíření. 20Jsme tedy posly Kristovými, Bůh vám domlouvá našimi ústy; na místě Kristově vás prosíme: dejte se smířit s Bohem! 21Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti. (2K 5,16–21)

**Osobní studium**

Lidské vztahy se příliš často rozpadají. Jeden druhému se odcizujeme. Člověku, který byl kdysi naším blízkým přítelem, postupně přestaneme důvěřovat. I narušený vztah se však dá napravit, a když se to podaří, prožíváme zázrak smíření. V životě člověka bývá jen málo hezčích zkušeností. „Boží škola“, do které nás Ježíš zve, proto není zaměřena jen na informace a „poznávání pravdy“, ale především na budování a obnovu našich vztahů – a to jak s naším Bohem, tak i s našimi bližními.

`Soustřeď se na úvodní verše. Proč je smíření jádrem Kristova vtělení a jeho poslání jako Učitele?`

Jsme šťastní, když se nám podaří obnovit dobré vztahy s druhými lidmi. Oč větší štěstí nás však naplní, když se smíříme s Bohem! V 2K 5,16–21 Pavel jasně říká, kdo je původcem smíření – Bůh Otec iniciuje obnovu našeho přerušeného vztahu s ním. Toto dílo smíření dělá „skrze Krista“ (2K 5,18). „Neboť v Kristu Bůh usmířil svět se sebou.“ (2K 5,19)

Nemůžeme však být jen konzumenty radosti smíření. Musíme se učit od největšího Učitele. Svým vtělením se Ježíš aktivně podílel na díle smíření. I my jsme pozváni, abychom se zapojili do tohoto úsilí. Bůh nás prostřednictvím Krista smířil se sebou. Nyní jsme spolu s Pavlem pověřeni, „abychom sloužili tomuto smíření“ (2K 5,18).

Text Ko 1,15–20 patří mezi další významné novozákonní texty o Kristově vtělení. První polovina, často považovaná za hymnus, hovoří o Kristově roli při stvoření (Ko 1,15–17), druhá polovina se zaměřuje na Kristovu roli v díle vykoupení (Ko 1,18–20). Prostřednictvím Krista jako Stvořitele a Vy­ku­pitele Bůh smiřuje všechno se sebou. Dílo smíření, které Bůh koná Kristovým prostřednictvím, má kosmický dosah. Ovlivňuje „všechno, co jest, jak na zemi, tak v nebesích – protože smíření přinesla jeho oběť na kříži“ (Ko 1,20).

I když se nikdo nemůže vyrovnat největšímu Učiteli, jsme pozváni „abychom sloužili tomuto smíření“ (2K 5,18) podle svých možností a schopností. Možná právě to měl na mysli Ježíš, když se modlil: „Jako ty jsi mne poslal do světa, tak i já jsem je poslal do světa“ (J 17,18).

**Aplikace**

`Jak můžeš spolupracovat s Bohem v jeho díle smíření? Znáš někoho, komu bys mohl pomoci se s někým smířit?`