---
title:  'Podněty k zamyšlení'
date:  30/10/2020
---

„V největším Učiteli, který byl poslán z nebe, se soustřeďují všechny principy správné výchovy a vzdělávání. Dnešní dílo Spasitele je stejné jako to, které zde na zemi započal před dvěma tisíciletími. Sám o sobě řekl: ‚Já jsem první i poslední, ten živý‘. ‚Já jsem Alfa i Omega, počátek i konec.‘ (Zj 1,17.18; 21,6) Máme-li takového učitele, máme-li přednost Boží výchovy, bylo by nerozumné hledat jinou výchovu, objevovat moudrost jinde než u Zdroje moudrosti, usilovat o poznání pravdy, ale odmítat Pravdu, hledat osvícení mimo Světlo, život mimo Zdroj života, odvrátit se od Pramene živé vody a kopat si ‚cisterny rozpukané, jež vodu neudrží‘. (Jr 2,13) Stále nás zve: ‚Jestliže kdo žízní, ať přijde ke mně a pije! Kdo věří ve mne, proud živé vody poplyne z jeho nitra, jak praví Písmo.‘ ‚Voda, kterou mu dám, stane se v něm pramenem, vyvěrajícím k životu věčnému.‘ (J 7,37.38; 4,14)“ (Ed 83; Vých 51)

„Nejlepší přípravou pro tvou práci jsou slova, život a metody toho nejlepšího Učitele. Uvažuj o něm, protože právě on je tvůj ideální vzor. Dívej se na něj a zůstávej v jeho blízkosti, dokud neosloví tvé srdce a tvůj život. ‚Na odhalené tváři nás všech se zrcadlí slavná zář Páně, a tak jsme proměňováni k jeho obrazu.‘ (2K 3,18)

A právě v tom je tajemství vlivu na tvé žáky. Představuj svým životem Ježíše Krista!“ (Ed 282; Vých 165)

**Otázky k rozhovoru**

`1. 	Jaké hodnoty našeho Mistra mohou dnes inspirovat ty, kteří mají zodpovědnost za výchovu další generace (rodiče, učitelé, vedoucí různých skupin)?`

`2. 	Před křesťanskými rodiči a učiteli je postaven vysoký standard – odrážet Boží charakter, jak ho zjevil vtělený Ježíš. Jsme toho vůbec schopni? Co tedy od nás Bůh čeká?`

`3. 	Diskutujte ve třídě o poslední otázce v části na čtvrtek. Co nás Ježíšovo narození, život a smrt učí o Božím charakteru?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.