---
title:  'Je vůbec nějaký Bůh?'
date:  18/10/2020
---

> <p></p>
> 2Bloud si v srdci říká: „Bůh tu není.“ Všichni kazí a bezprávně kdeco zohavují, nikdo nic dobrého neudělá. 3Bůh na lidi pohlíží z nebe, chce vidět, má-li kdo rozum, dotazuje-li se po Boží vůli. (Ž 53,2.3)

> <p></p>
> Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný. (J 3,16)

**Osobní studium**

Mezi základní a zásadní životní otázky patří ty, které se týkají toho, zda jsme na světě a ve vesmíru sami, nebo je tu někdo, kdo se o nás zajímá, řídí vesmír a určuje jeho běh. V principu existují dvě různé odpovědi, které zásadně ovlivní naše vnímání reality každodenního života, ale i hodnoty, které budeme v životě zastávat.

První říká, že vesmír – a vše, co je v něm, včetně nás – jen je. Nikdo ho nestvořil, nic ho neformovalo. Jednoduše je zde. Jak už před dva a půl tisíciletími řekl řecký filozof Demokritos (není to nová myšlenka), základním principem vesmíru jsou jen „atomy a prázdnota“. Neexistují žádní bohové, ani jeden, a ani nic božského. Existuje jen materiální, čistě přírodní realita, daná logickými zákonitostmi. Vše, co se kolem nás děje, pak na základě tohoto východiska hodnotíme pouze jako přirozené důsledky těchto zákonitostí, bez připuštění jakéhokoliv „nadpřirozeného“ zásahu.

Druhý názor říká, že celý náš vesmír stvořila nějaká božská bytost (nebo bytosti). Z tohoto pohledu pak člověk vnímá svět „atomů a prázdnoty“, vesmír fungující na základě logických principů a zákonitostí, ale ty neurčují úplně vše. Tato odpověď ukazuje realitu mnohem širší, hlubší a mnohotvárnější než klasický ateisticko-materia­listický pohled.

**Co říkají následující texty o zmíněných myšlenkách? Jaký pohled na život, jeho původ, fungování a zákonitosti nabízí Bib­le? Jaký dopad může mít uznání Boží existence a jeho zájmu o svět na praktický život lidí?**

`Ž 53,2.3`

`Př 15,3`

`J 3,16`

`Iz 45,21`

`L 1,26–35`

Ústřední myšlenkou, kterou nás učí Bib­le, není jen existence Boha (v tu věří i satan), ale existence takového Boha, jakým ve skutečnosti je. Osobního Boha, který nás miluje a který s námi vstupuje do vztahu. Je to Bůh zázraků, který respektuje přírodní zákony, jejichž je tvůrcem, avšak není jimi omezen, a když chce, může je překročit (například při narození Ježíše z panny). Tento předpoklad je naprosto zásadní, protože má obrovský dopad na celý náš život.

**Aplikace**

`Zkus si představit, co by se ve tvém životě změnilo, kdybys dospěl k závěru, že Bůh ne­existuje – případně existuje, ale nezajímá se o život lidí na zemi. Jak by vypadal tvůj zítřejší den? Jednal bys stejně? Zastával bys stejné hodnoty? Vychovával bys své děti stejně?`