---
title:  'Pohled „za oponu“'
date:  20/10/2020
---

> <p></p>
> 10A tak, bratří, svou sílu hledejte u Pána, v jeho veliké moci. 11Oblečte plnou Boží zbroj, abyste mohli odolat ďáblovým svodům. 12Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla. (Ef 6,10–12)

> <p></p>
> 28Víme, že všecko napomáhá k dobrému těm, kdo milují Boha, kdo jsou povoláni podle jeho rozhodnutí. 29Které předem vyhlédl, ty také předem určil, aby přijali podobu jeho Syna, tak aby byl prvorozený mezi mnoha bratřími. (Ř 8,28.29)

**Osobní studium**

Jak jsme řekli v úvodu, nikdo z nás se nedívá na svět z neutrální pozice. Když se například ateista podívá na duhu na obloze, vidí jen oku lahodící přírodní jev. Naopak člověk, který se podívá na duhu z biblického pohledu na svět, nevidí pouze přírodní jev, vzájemné působení vody a světla, ale také opětovné potvrzení Božího zaslíbení, že svět už nikdy nebude zničen vodou (Gn 9,13–16).

Biblický pohled nám tak dává jedinečnou příležitost nahlédnout „za oponu“ a naučit se „v Boží škole“ něco o souvislostech, které by nám jinak zůstaly utajeny. Vidíme stejný svět jako ostatní, ale díky tomu, co se dozvídáme od velkého Učitele, můžeme začít hlouběji chápat, co a proč se kolem nás děje. Ani mocenské boje a historické události, o nichž se učíme v hodinách dějepisu, pak nevnímáme jen jako souboj politiků a mocných, ale interpretujeme je ve světle poznání, že jsme jako obyvatelé země zataženi do velkého sporu mezi zlem a dobrem, mezi satanem a Bohem. A to mění i náš přístup k nim.

**Jaké pravdy nacházíš v uvedených textech? Jak ti pomáhají lépe pochopit realitu, v níž žijeme?**

`Ef 6,10–12`

`Mk 13,7`

`Ř 5,8`

`Ř 8,28.29`

`Kaz 9,5`

`Zj 20,5.6`

Bible je tedy určitým „filtrem“, přes nějž se máme dívat na svět a pokoušet se ho chápat navzdory jeho komplikovanosti i mnohým skličujícím skutečnostem. Písmo, zjevené Boží slovo, je šablona, která nám pomáhá lépe pochopit realitu, ve které žijeme, jejíž jsme součástí a která nás často mate a znejisťuje. Vysvětluje nám množství věcí o světě, které bychom jinak neznali ani jim nerozuměli.

**Aplikace**

`Co z toho, co jsi mohl z Bible poznat a pochopit, ti v životě pomáhá lépe se orientovat ve složitém světě, ve kterém všichni žijeme? Poděl se o to i s ostatními.`