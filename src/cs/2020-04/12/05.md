---
title:  'Čas hledání vyváženého postoje'
date:  16/12/2020
---

> <p></p>
> 10V sobotu učil v jedné synagóze. 11Byla tam žena, která byla stižena nemocí už osmnáct let: byla úplně sehnutá a nemohla se vůbec napřímit. 12Když ji Ježíš spatřil, zavolal ji a řekl: „Ženo, jsi zproštěna své nemoci“ a vložil na ni ruce; 13ona se ihned vzpřímila a velebila Boha. 14Avšak představený synagógy, pobouřen tím, že Ježíš uzdravuje v sobotu, řekl zástupu: „Je šest dní, kdy se má pracovat; v těch tedy přicházejte, abyste byli uzdravováni, a ne v den sobotní.“ 15Na to Pán odpověděl: „Pokrytci! Neodvazuje každý z vás v sobotu vola nebo osla od žlabu a nevede ho napájet? 16A tato žena, dcera Abrahamova, kterou držel satan spoutanou po osmnáct let, neměla být vysvobozena z těchto pout v den sobotní?“ 17Těmito slovy byli všichni jeho protivníci zahanbeni, ale celý zástup se radoval nad podivuhodnými činy, které Ježíš konal. (L 13,10–17)

**Osobní studium**

Ježíš respektoval a dodržoval Boží zákon (Mt 5,17.18), ale zpochybnil mnohé interpretace zákona, s nimiž přicházeli náboženští představitelé. Žádná jeho námitka nebyla pro vůdce národa větší hrozbou než rozhodnutí, které učinil v souvislosti se zachováváním soboty. Synagogy neselhaly v tom, že by sobota nebyla příležitostí ke vzdělávání – Tóra se stále poctivě četla a vysvětlovala. Zákoníci a farizeové znali literu zákona. Tím, co Ježíš učil o sobotě své následovníky, však šel mnohem dál.

`Uvažuj o textech Mt 12,1–13 a L 13,10–17. Jaké naučení chtěl dát Ježíš svým současníkům? V čem je toto naučení aktuální pro tebe dnes?`

Spory vyvolané tím, že Ježíš uzdravoval v sobotu, vedou k důležitým duchovním debatám o povaze hříchu, o důvodu, proč zachovávat sobotu, o vztahu mezi Ježíšem a Otcem a o Ježíšově autoritě.

Ježíšův postoj k sobotě je výstižně shr­nut v základním verši na tento týden: „A řekl jim: ‚Sobota je učiněna pro člověka, a ne člověk pro sobotu. Proto je Syn člověka pánem i nad sobotou.‘“ (Mk 2,27.28) Ježíš chtěl zdůraznit, že sobota nemá být břemenem. Byla „ustanovena“ (stvořena) pro lidi jako jedinečná příležitost poznávat, jaký je Bůh – Stvořitel. Zároveň nám sobota vytváří prostor pro takovou zkušenost s Bohem, která vychází z pochopení skutečné hodnoty jeho stvoření.

Z toho, co Ježíš dělal, vyvstává množství otázek. Těmi chtěl Ježíš přivést své učedníky, židovské vůdce i zástupy k tomu, aby hlouběji přemýšleli o Písmu a o tom, co pro ně víra a Bůh vlastně znamenají. Každému z nás se může stát, že se zamotá do dodržování pravidel a předpisů, které samy o sobě nemusejí být špatné, ale které se pro nás mohou stát cílem, nikoli prostředkem k dosažení cíle. Co by tedy mělo být naším cílem? Poznání charakteru Boha, jehož uctíváme, a naše postupná přeměna – abychom co nejvíce odráželi to, jaký je. To pak vede k věrné poslušnosti Bohu založené na naší důvěře v zásluhy Kristovy spravedlnosti pro nás.

**Aplikace**

`Jak bys charakterizoval tvé zachovávání soboty? Nestala se ti sobota dnem, kdy se zaměřuješ především na to, abys nedělal to nebo ono? Je pro tebe dnem skutečného odpočinku v Pánu a časem, kdy ho lépe poznáváš?`