---
title:  'Daniel, Nebúkadnesar a Babylón'
date:  02/06/2020
---

> <p></p>
> 26Uplynulo dvanáct měsíců. Král se procházel po královském paláci v Babylónu 27a řekl: „Zdali není veliký tento Babylón, který jsem svou mocí a silou vybudoval jako královský dům ke slávě své důstojnosti?“ 28Ještě to slovo bylo v ústech krále, když se snesl hlas z nebe: „Tobě je to řečeno, králi Nebúkadnesare: Tvé království od tebe odešlo.“ (Da 4,26–28)

**Osobní studium**

Při své práci na projektu v Britském muzeu objevil v červenci 2007 rakouský asyrolog Michael Jursa z vídeňské univerzity klínopisnou tabulku z dob babylónského krále Nebúkadnesara, která se v depozitáři muzea nacházela již od roku 1920. Na tabulce našel jméno babylónského úředníka „Nebusarsekima“, jehož jméno vzpomíná Jeremjáš (v češtině se přepisuje jako „Sarsekím“; Jr 39,3). Ten je jedním z mnoha králů a úředníků z dob Daniela a Nebúkadnesara, jejichž existenci se podařilo potvrdit díky archeologii.

`Přečti si 1. a 5. kapitolu z knihy Daniel. Byla Danielova počáteční rozhodnutí v souladu s Boží vůlí? Jak Bůh použil Daniela, svého služebníka a proroka, aby ovlivnil miliony lidí během následujících staletí?`

O Danielovi čteme, že „si předsevzal“ (Da 1,8) zůstat věrný Bohu v tom, co bude jíst a jak se bude modlit. Tyto návyky, které si vypěstoval již v mládí, ho posilovaly během jeho dlouhého života. Výsledkem bylo pronikavé uvažování, moudrost a vnímavost k tomu, co přichází od Boha. Nebúkadnesar i Belšasar si to uvědomovali a Daniel zastával významné posty v království. Nejdůležitější však zřejmě bylo, že pomohl k obrácení samotného Nebúkadnesara (Da 4,31–34).

Nebúkadnesar byl synem Nabopolasara. Společně vybudovali velkolepé město, které nemělo ve starověkém světě obdobu (Da 4,30). Babylón byl obrovským městem, ve kterém se nacházelo přes tři sta chrámů a nádherný palác. Součástí města byl i jeden ze starověkých divů světa – Visuté zahrady Semiramidiny. Město obklopovaly mohutné dvojité hradby (vnitřní byly široké téměř čtyři metry, vnější šest a půl metru), ve kterých bylo osm hlavních bran pojmenovaných po babylónských božstvech. Nejznámější je Ištařina brána, která se zrekonstruovaná nachází v Pergamonském muzeu v Berlíně.

Ve verši Da 7,4 je Babylón popsán jako lev s orlími křídly. Přes Ištařinu bránu procházela cesta, na níž se konaly každoroční průvody. Stěny průchodu zdobily nízké reliéfy s vyobrazenými lvy. Během archeologického výzkumu se našlo i vyobrazení obrovského lva, který se vrhal na člověka. Všechny tyto objevy jsou svědectvím, že lev byl vhodným symbolem „velkého ­Babylónu“. I tímto způsobem jsou potvrzeny biblické dějiny a prorocké poselství Písma.

**Aplikace**

`Vzpomínali jsme, že Daniel „si předsevzal“ (Da 1,8), že bude nebo nebude dělat některé věci. Jaké předsevzetí by sis potřeboval dát ty?`