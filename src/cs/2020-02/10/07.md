---
title:  'Podněty k zamyšlení'
date:  05/06/2020
---

Přečtěte si pozorně 63. kapitolu „David a Goliáš“ (PP 643–648; NUD 314–317) z knihy Na úsvitu dějin a kapitoly 28. „Chizkijášova náboženská reforma“ (PP 331–339; OSU 128–131) a 30. „Vysvobození z asyrského ohrožení“ (PK 349–366; OSU 136–141) z knihy Od slávy k úpadku.

„Bible je nejstarší a nejobsáhlejší knihou dějin, kterou lidstvo vlastní. Vytryskla přímo z pramene věčné pravdy a Boží ruka po celé věky uchovávala její čistotu. Osvětluje nám vzdálenou minulost, kterou se současná věda marně snaží vypátrat. Pouze v Božím slově můžeme vidět moc, která položila základy země a ‚roztáhla‘ nebesa. Pouze zde nalezneme autentický záznam o původu národů. Jenom zde jsou zapsány dějiny našeho rodu neovlivněné lidskou pýchou ani předsudky.“ (Ed 173; VYCH 104)

„Kdo zná Boha a jeho slovo, má pevnou víru v božské vnuknutí Písma svatého. Nezkoumá Bibli s ohledem na lidské vědecké názory. Tyto myšlenky podrobuje zkoušce, která nedělá chybné závěry: Ví, že Boží slovo je pravda – a pravda si nemůže navzájem odporovat. To, co v učení takzvané vědy protiřečí pravdě Božího zjevení, je jen lidskou spekulací. Opravdu moudrému člověku vědecké zkoumání otevírá rozsáhlou oblast myšlení a poznání.“ (8T 325)

**Otázky k rozhovoru**

`1. 	Uvažujte o aplikační otázce ze středy. Ano, je dobré, když se nám podaří najít archeologické důkazy, které potvrzují biblickou historii. Co se však stane, když jsou nalezené důkazy interpretovány způsobem, který odporuje biblickému popisu? Co bychom se z toho měli naučit o potřebě spoléhat se na Bibli jako na Boží slovo, kterému důvěřujeme, ať už archeologie nebo jiná oblast vědy říká cokoliv? V čem spočívají výhody a v čem nebezpečí takového přístupu?`

`2. 	Uvažujte o všech proroctvích, která můžeme z dnešního úhlu pohledu vnímat jako naplněná – například proroctví o královstvích z Daniela 2 a 7. Co se na základě naplněných proroctví můžeme naučit o důvěře Bohu v souvislosti s proroctvími, která na své naplnění teprve čekají?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.