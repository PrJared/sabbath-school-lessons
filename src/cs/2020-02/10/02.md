---
title:  'David, Šalomoun a království'
date:  31/05/2020
---

> <p></p>
> 1Pelištejci shromáždili své šiky k bitvě. Shromáždili se do Sóka, jež patří Judovi, a utábořili se mezi Sókem a Azekou v Efes-damímu. 2Také Saul a izraelští muži se shromáždili, utábořili se v dolině Posvátného stromu a seřadili se k bitvě proti Pelištejcům. 3Na hoře z jedné strany stáli Pelištejci, na hoře z druhé strany stál Izrael a mezi nimi bylo údolí. (1S 17,1–3)

**Osobní studium**

Doba vlády Davida a Šalomouna představuje zlatý věk dějin Izraele. Ale co kdyby David a Šalomoun vůbec neexistovali, jak to tvrdí někteří moderní badatelé? Co kdyby jejich království nebylo tak rozsáhlé, jak to popisuje Bible? Bez Davida by neexistoval Jeruzalém, hlavní město země (2S 5,6–10). Kdyby nebylo Davida, jeho syn Šalomoun by nepostavil chrám (1Kr 8,17–20). A konečně, bez Davida by nebyl ani zaslíbený Mesiáš, protože ten měl povstat právě z Davidova rodu (Jr 23,5.6; Zj 22,16). V takovém případě by bylo třeba zcela přepsat dějiny Izraele. Ale právě ta historie, která je zaznamenána v Bibli, je přesně tím, co dává Izraeli a církvi jejich jedinečnou roli a poslání.

`Přečti si text 1S 17. Jakým způsobem dává Bůh Izraeli rozhodující vítězství? Kde se to odehrálo a jaké byly okolnosti této události?`

Za povšimnutí stojí přesné zeměpisné určení polohy bojové linie v 1S 17,1–3. Archeologické naleziště Churvat Keijafa se podle uvedených veršů nachází přesně v oblasti, kde tábořil Izrael. Nedávné vykopávky odhalily pevnost z dob králů Saula a Davida, ze které byl dobrý výhled na celé údolí. Archeologické výzkumy ukázaly, že uvedená pevnost měla dvě souběžné brány. Jelikož ve starověkém Izraeli měla většina míst jen jednu bránu, uvedený objev pomohl identifikovat místo naleziště jako Šaarajim (1S 17,52), což hebrejsky znamená „dvě brány“.

Pokud jde opravdu o Šaarajim, pak se podařilo poprvé lokalizovat toto starověké biblické město. V letech 2008 a 2013 byly nalezeny dva nápisy, které podle odborníků představují vůbec nejstarší písemné záznamy v hebrejštině. Druhý nápis zmiňuje jméno Eš-baál, což je jméno jednoho ze Saulových synů (1Pa 9,39).

V roce 1993 odkryly vykopávky v severní části města Tel Dan obrovský kamenný nápis, jehož autorství se přisuzuje králi Chazaelovi Damašskému (1K 19,15). Tento nápis zaznamenává Chazaelovo vítězství nad „králem Izraele“ a králem „domu Davidova“. Stejným označením je Davidova dynastie popisována i v Písmu. Také v tomto případě jde o důležitý archeologický důkaz, že David je reálnou historickou postavou, přesně tak, jak to říká Bible.

**Aplikace**

`Uvažuj, jaký dosah by to mělo na důvěryhodnost Bible a na naši víru, kdyby – jak někteří tvrdí – král David neexistoval.`