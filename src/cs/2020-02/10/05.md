---
title:  'Ježíš jako historická postava'
date:  03/06/2020
---

> <p></p>
> 29Pilát vyšel k nim ven a řekl: „Jakou obžalobu vznášíte proti tomu člověku?“ 30Odpověděli: „Kdyby nebyl zločinec, nebyli bychom ti ho vydali.“ 31Pilát jim řekl: „Vezměte si ho vy a suďte podle svého zákona!“ Židé mu odpověděli: „Nám není dovoleno nikoho popravit.“ 32To aby se naplnilo slovo Ježíšovo, kterým naznačil, jakou smrtí má zemřít. (J 18,29–32)

**Osobní studium**

`Přečti si texty Mt 26,57–67; J 11,45–53 a J 18,29–31. Kdo byl Kaifáš a jakou roli sehrál v Ježíšově smrti? Kdo byl Pontius Pilát a v čem bylo jeho rozhodnutí důležité pro to, aby mohl sanhedrin uskutečnit svůj záměr?`

Kaifáš byl nejvyšším knězem a podněcoval spiknutí, jehož cílem byla Ježíšova smrt. Kaifášovu existenci zaznamenává i židovský historik Josephus Flavius: „Josef, který se nazýval i Kaifáš, který byl veleknězem, a určil Jonatána, syna Annáše, předchozího velekněze, aby byl jeho nástupcem.“ (Josephus Flavius, Židovské starožitnosti, XVIII.3)

V roce 1990 byla jižně od Jeruzaléma objevena rodinná hrobka, která obsahovala dvanáct schránek na kosti (tzv. osuária). Mince a keramiku z hrobky bylo možné datovat přibližně do poloviny prvního století. Na nejvíce vyzdobené schránce byl aramejský nápis „Josef, syn Kaifáše“ a obsahovala kosti asi šedesátiletého muže. Odborníci se domnívají, že by mohlo jít o ostatky Kaifáše, velekněze, který se přímo podílel na Ježíšově smrti.

V roce 1961 byl v Cesareji Přímořské v ruinách místního divadla nalezen blok vápence, který obsahuje fragmenty nápisu: „Pontský Pilát, prefekt Judska.“ Pilát byl judským prefektem za vlády císaře Tiberia.

V obou případech jde o osoby, které se nějakým způsobem podílely na Ježíšově smrti. Historické objevy tedy potvrdily jejich existenci.

Historici prvních dvou století hovoří také o Ježíši z Nazareta. Římský historik Tacitus psal o Kristu a jeho popravě Pontským Pilátem během vlády Tiberia. V jeho díle se píše i o prvních křesťanech v Římě. Římský státník Plinius mladší psal kolem roku 112 císaři Trajánovi a ptal se ho, jak má přistupovat ke křesťanům. Popisoval je jako skupinu lidí, kteří se v určitý den setkávají a zpívají chvalozpěvy svému bohu.

Archeologické objevy a historické záznamy přinášejí dodatečné, v Bibli neobsažené svědectví o Ježíši, kterého jeho následovníci uctívali již během prvních padesáti let po jeho smrti. Nejdůležitějším zdrojem zpráv o Ježíši však pro nás zůstávají evangelia. Měli bychom je pečlivě studovat a poznat co nejvíce o Ježíši a jeho učení.

**Aplikace**

`Přestože je povzbuzující a užitečné vidět archeologické důkazy, které podporují naši víru, navzdory jejich užitečnosti by naše víra přece jen měla být založena na něčem jiném. Na čem? Proč?`