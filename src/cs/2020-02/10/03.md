---
title:  'Izajáš, Chizkijáš a Sancheríb'
date:  01/06/2020
---

> <p></p>
> 1Ve čtrnáctém roce vlády krále Chizkijáše vytáhl Sancheríb, král asyrský, proti všem opevněným městům judským a zmocnil se jich. 2Asyrský král poslal nejvyššího číšníka z Lakíše do Jeruzaléma ke králi Chizkijášovi se silným vojskem. Ten se zastavil u strouhy Horního rybníka, který je u silnice k Valchářovu poli. 3Vyšel k němu Eljakím, syn Chilkijášův, který byl správcem domu, Šebna, písař, a Jóach, syn Asafův, kancléř. (Iz 36,1–3)

> <p></p>
> 36Tu vyšel Hospodinův anděl a pobil v asyrském táboře sto osmdesát pět tisíc. Za časného jitra, hle, všichni byli mrtví, všude mrtvá těla. 37Sancheríb, král asyrský, odtáhl pryč a vrátil se do Ninive a usadil se tam. 38Když se klaněl v chrámu svého boha Nisroka, Adramelek a Sareser, jeho synové, ho zabili mečem a unikli do země Araratu. Po něm se stal králem jeho syn Esarchadón. (Iz 37,36–38)

**Osobní studium**

`Jakým způsobem Bůh vysvobodil svůj lid při masivním útoku Asyřanů proti judským městům (vycházej z textů Iz 36,1–3 a Iz 37,14–38)?`

V roce 701 př. Kr. se asyrský král Sancheríb snažil vojensky porazit Judsko. Tyto události popisují kromě Písma i různé historické materiály, mezi které patří Sancheríbovy kroniky. Byly objeveny v hlavním městě Ninive a Sancheríb se v nich chlubí následovně: „Obléhal jsem a dobil čtyřicet šest jeho [Chizkijášových] opevněných měst a nesčetné množství menších vesnic v jejich sousedství.“ Ve svém paláci v Ninive Sancheríb oslavoval své vítězství nad judským městem Lakíš tím, že nechal vyzdobit stěny v centrální síni paláce reliéfy zobrazujícími obléhání a dobití města.

Nedávné vykopávky v Lakíši odhalily zničené ruiny města, které dal Sancheríb vypálit. Jeruzalém však byl zázračně ušetřen. Sancheríb se mohl pochlubit pouze těmito slovy: „Pokud jde o judského Ezechiáše, zavřel jsem ho v jeho městě jako ptáče v kleci.“ Neexistuje žádný záznam o zničení Jeruzaléma nebo o zajatcích vzatých do otroctví.

Je pravda, že Jeruzalém byl obléhán, ale Bible uvádí, že obléhání trvalo jen jediný den a že anděl Hospodinův Jeruzalém zachránil. Stalo se tedy to, co předpověděl Izajáš: „Proto praví Hospodin o králi asyrském toto: ‚Nevejde do tohoto města. Ani šíp tam nevstřelí, se štíty proti němu nenastoupí, násep proti němu nenavrší. Cestou, kterou přišel, se zase vrátí, do tohoto města nevejde, je výrok Hospodinův. Budu štítem tomuto městu, zachráním je kvůli sobě a kvůli Davidovi, svému služebníku.‘“ (Iz 37,33–35)

Je zajímavé, že v Ninive je na významném místě vyobrazena jen porážka města Lakíš. Rozhodující boj mezi Bohem nebes a asyrskými bohy se projevil vysvobozením Božího lidu. Bůh viděl agresivní napadení ze strany Asýrie a slyšel slova Chizkijášovy modlitby. Bůh vstupuje do dějin.

**Aplikace**

`Neměli bychom zapomínat na to, že Bůh, který zázračně vysvobodil Izraelce, je stejným Bohem, ke kterému se dnes modlíme a kterému důvěřujeme. Co pro tebe znamená tato skutečnost?`