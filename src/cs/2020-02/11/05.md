---
title:  'Předadventní soud'
date:  10/06/2020
---

> <p></p>
> 13Slyšel jsem, jak jeden svatý mluví. Jiný svatý se toho mluvícího otázal: „Jak dlouho bude platit vidění o každodenní oběti a o vzpouře, která pustoší a dovoluje šlapat po svatyni i zástupu?“ 14Řekl mi: „Až po dvou tisících a třech stech večerech a jitrech dojde svatyně spravedlnosti.“ (Da 8,13.14)

**Osobní studium**

Prorocký náčrt, kterému se tento týden věnujeme, nacházel velkou podporu u protestantských teologů zastávajících historicizmus už od dob reformace. Ale až během mileritského hnutí na počátku 19. století se bibličtí badatelé začali soustředěněji věnovat vidění o dvou tisících třech stech večerech a jitrech a tématu předadventního (vyšetřujícího) soudu. Prostuduj tabulku uvedenou v lekci na pátek.

`Přečti si texty Da 7,9–14 a 8,14.26. Co uvedené verše říkají o událostech v nebesích? Jaké pocity v tobě tyto obrazy vyvolávají? (Všimni si Danielovy reakce ve verši 7,15.)`

Po období středověkého pronásledování, které skončilo až v roce 1798, kdy generál Berthier zajal a uvěznil papeže Pia VI. (Zj 13,3), nastává období soudu, o kterém mluví Da 7 a 8. Soud se má odehrávat v nebesích, kde „zasedl soud a byly otevřeny knihy“ (Da 7,10) a „s nebeskými oblaky přicházel jakoby Syn člověka; došel až k Věkovitému, přivedli ho k němu.“ (Da 7,13) Jde o soud, ke kterému mělo dojít po roce 1798 a zároveň před druhým příchodem Ježíše Krista.

Scéna soudu z Da 7 má svou paralelu v očišťování svatyně, o kterém se hovoří v Da 8,14. Obě kapitoly mluví o stejné události. Podle Da 8,14 „dojde svatyně spravedlnosti“ (což je vlastně terminologie dne smíření) po 2 300 večerech a ránech. Po aplikování principu „den za rok“ se dostáváme k časovému období 2 300 let.

Začátek období 2 300 let nacházíme ve verši Da 9,24. Prorocké období 70 týdnů (490 let) je tu „stanoveno“ (hebrejsky chatak ; doslova „odříznutých“) z období 2 300 večerů a jiter (let). Většina teologů správně rozeznává, že proroctví o 2 300 večerech a ránech (letech) z Da 8,14 a proroctví o 70 týdnech (490 letech) z Da 9,24–27 jsou dvěma částmi téhož proroctví. Verš následující po časovém údaji o 70 týdnech hovoří o začátku tohoto období: „Od vyjití slova o navrácení a vybudování Jeruzaléma až k pomazanému vévodovi uplyne sedm týdnů.“ (Da 9,25) Tato událost se odehrála „v sedmém roce krále Artaxerxa“ (Ezd 7,7), což bylo v roce 457 před Kristem. Když budeme od tohoto data počítat 2 300 let, dostaneme se do roku 1844, což spadá do požadovaného období ohraničeného rokem 1798 a očekávaným druhým příchodem Ježíše Krista. Právě v této době Ježíš vstoupil do nebeské svatyně svatých, aby začal svou smiřující (přímluvnou) službu v nebeské svatyni.

**Aplikace**

`Jaké pocity v tobě vyvolává skutečnost, že Ježíš v nebeské svatyni i dnes dělá vše pro záchranu lidstva i pro tebe osobně? Jak to ovlivňuje tvou víru?`