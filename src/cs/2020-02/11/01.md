---
title:  'Bible a proroctví'
date:  06/06/2020
---

### Texty na tento týden
Da 2,27–45; J 14,29; Nu 14,34; Da 7,1–25; Da 8,14; 1K 10,1–13

> <p>Základní verš</p>
> „Řekl mi: ‚Až po dvou tisících a třech stech večerech a jitrech dojde svatyně spravedlnosti.‘“ (Da 8,14)

Biblická proroctví jsou klíčová v budování naší identity a také motivace pro misii. V proroctvích také můžeme najít potvrzení pravdivosti Božího slova. Ježíš v této souvislosti vyjádřil následující myšlenku: „Řekl jsem vám to nyní předem, abyste potom, až se to stane, uvěřili.“ (J 14,29; podobně J 13,19) Zásadní otázkou je: Jak správně interpretovat proroctví, abychom rozpoznali, kdy a jak se proroctví skutečně naplnilo?

Reformátoři využívali při výkladu proroctví takzvaný historizující přístup. Tato metoda je stejná, jakou používali Daniel a Jan při svém vlastním výkladu. Historicizmus vnímá proroctví jako záznam o postupném a nepřetržitém naplňování dějin, které má svůj začátek v minulosti a končí až příchodem věčného Božího království.

Tento týden se budeme věnovat základům historizujícího výkladu proroctví. „V dějinách máme vidět naplnění proroctví. Máme studovat dílo Prozřetelnosti ve velkých reformačních proudech a porozumět sledu událostí při cestě národů vstříc poslednímu střetu velkého sporu.“ (8T 307)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`