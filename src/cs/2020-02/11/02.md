---
title:  'Historicizmus a proroctví'
date:  07/06/2020
---

> <p></p>
> Řekl jsem vám to nyní předem, abyste potom, až se to stane, uvěřili. (J 14,29)

**Osobní studium**

Historicizmus je základní metoda studia proroctví, kterou používají adventisté sedmého dne. Vychází z předpokladu, že hlavní biblická proroctví zachycují přímý, souvislý proud dějin od minulosti přes současnost a dále do budoucnosti. Je to podobné, jako když ve škole studujeme dějepis. Ke studiu proroctví přistupujeme takovýmto způsobem proto, že samotná Bible nám takto vykládá smysl proroctví.

`Přečti si text Da 2,27–45. Které aspekty uvedeného snu ukazují na plynulý, nepřerušovaný sled mocností během dějin? Jakým způsobem můžeme přistupovat k Bibli tak, aby nám ona sama ukazovala, jak máme vykládat apokalyptická (týkající se času konce) proroctví?`

Všimněme si, že království Nebúkadnesara je popsáno jako zlatá hlava. Daniel tedy identifikuje jako první království právě Babylón (Da 2,38). Potom Daniel pokračuje: „Po tobě povstane další království, nižší než tvé, a pak další, třetí království...“ (Da 2,39) a potom povstane čtvrté království (Da 2,40). Skutečnost, že po sobě následují bez jakéhokoli přerušení, je vyjádřena samotnou sochou, protože každé království postupně představuje část velkého celku ve směru od hlavy k prstům na nohou. Jednotlivé části sochy jsou navzájem pospojovány, podobně jako na sebe během dějin navazovala zmíněná království.

V Da 7 a 8 jsou namísto sochy použity symboly šelem, ale ukazují stejný princip. V obou kapitolách nacházíme nepřerušenou posloupnost čtyř (Da 7), respektive tří (Da 8) království. Tato řada začíná ve starověku a postupně přechází až do současnosti a dále do budoucnosti, kdy se vrátí Kristus a Bůh ustanoví své věčné království.

Socha v Da 2 a po sobě jdoucí vidění v Da 7 a 8 představují základ pro protestantský historizující výklad proroctví, který adventisté zastávají i dnes.

`Uvažuj o textu J 14,29. Jak rozumíš těmto Ježíšovým slovům? Jak nám mohou pomoci přistupovat k proroctvím tak, abychom správně pochopili jejich smysl?`

**Aplikace**

`Je výhodou, že žijeme v době, kdy se mnohá proroctví už naplnila? Máme dnes výhodu například proti Danielovi, který naplnění svých proroctví neviděl?`