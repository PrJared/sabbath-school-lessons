---
title:  'Určení totožnosti malého rohu'
date:  09/06/2020
---

> <p></p>
> 23Řekl toto: „Čtvrté zvíře – na zemi bude čtvrté království, to se bude ode všech království lišit; pozře celou zemi, podupe ji a rozdrtí. 24A deset rohů – z toho království povstane deset králů. Po nich povstane jiný, ten se bude od předchozích lišit a sesadí tři krále. 25Bude mluvit proti Nejvyššímu a bude hubit svaté Nejvyššího. Bude se snažit změnit doby a zákon. Svatí budou vydáni do jeho rukou až do času a časů a poloviny času, 26avšak zasedne soud a vladařskou moc mu odejmou, a bude úplně vyhlazen a zahuben. (Da 7,23–26)

**Osobní studium**

`Po staletí protestantští reformátoři identifikovali malý roh z Da 7 a 8 jako římskou církev. Proč?`

`Přečti si Da 7,1–25 a Da 8,1–13. Než budeš pokračovat ve čtení lekce, pokus se vyhledat všechny charakteristiky malého rohu, které se nacházejí v obou kapitolách současně. Jak můžeme určit totožnost malého rohu?`

Mocnost popsaná v Da 7 a 8 jako malý roh je v těchto kapitolách představena sedmi společnými charakteristikami: (1) obě kapitoly ji představují jako malý roh; (2) jde o mocnost, která pronásleduje (Da 7,21.25; 8,10.24); (3) jde o mocnost, která se vyvyšuje a rouhá (Da 7,8.20.25; 8,10.11.25); (4) útočí na Boží lid (Da 7,25; 8,24); (5) je vymezena prorockým časem (Da 7,25; 8,13.14); (6) tato mocnost působí až do konce času (Da 7,25.26; 8,17.19) a (7) uvedená mocnost je zničena nadpřirozeným způsobem (Da 7,11.26; 8,25).

Dějiny ukazují, že prvním královstvím byl Babylón (Da 2,38), druhým Médo-Persie (Da 8,20), třetím Řecko (Da 8,21). Dějiny jednoznačně ukazují, že po těchto říších se k moci dostává Řím.

V Da 2 představují železné nohy Řím. Železo pak plynule přechází do chodidel, která jsou částečně ze železa a částečně z hlíny. Tato mocnost trvá až do konce času – dokud celou sochu nerozdrtí kámen, který nepochází z lidských rukou. Malý roh představený v Da 7 vyrůstá ze čtvrté šelmy, ale zároveň zůstává její součástí.

Která mocnost povstala z Římské říše a působí svým politicko-náboženským vlivem minimálně tisíc dvě stě šedesát let (Da 7,25)? Existuje jen jediná mocnost, která vyhovuje historickému i prorockému popisu – papežství. Papežství získává svou moc uprostřed deseti pohanských kmenů, z nichž tři sesadí (Da 7,24). O papežství můžeme říci, že se „bude od předchozích lišit“ (Da 7,24). Tím se vyjadřuje jeho jedinečnost v porovnání s ostatními. Papežství mluvilo „proti Nejvyššímu“ (Da 7,25) a vyvýšilo se „až k veliteli toho zástupu“ (Da 8,11) tím, že papeže ustanovilo Kristovým zástupcem. Papežství naplnilo předpovědi, že „bude hubit svaté Nejvyššího“ (Da 7,25) a že srazí „na zem část toho zástupu“ (Da 8,10) během protireformace, kdy byli vražděni Boží věrní. Papežství usilovalo „změnit doby a zákon“ (Da 7,25) tím, že odstranilo druhé přikázání a změnilo sobotu na neděli.

**Aplikace**

`V 2., 7. a 8. kapitole knihy Daniel se dozvídáme, že po Řecku povstává mocnost, která bude existovat až do konce času. Jaká jiná mocnost by to mohla být, pokud ne Řím, který nyní existuje ve své papežské podobě? Ačkoli to nezní příliš „politicky korektně“, tento fakt je součástí poselství tří andělů. Proč je tato informace důležitou součástí „přítomné pravdy“?`