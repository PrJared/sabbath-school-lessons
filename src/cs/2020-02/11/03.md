---
title:  'Princip den za rok'
date:  08/06/2020
---

> <p></p>
> „Podle počtu dnů, v nichž jste dělali průzkum země, ponesete své viny. Za každý den jeden rok, za čtyřicet dnů čtyřicet let. Tak pocítíte mou nevoli.“ (Nu 14,34)

> <p></p>
> 4Polož se pak na levý bok; vložíš na něj nepravost izraelského domu a tolik dnů, kolik budeš na něm ležet, poneseš jejich nepravost. 5Za léta jejich nepravosti ti ukládám počet dnů, totiž tři sta devadesát dní, v nichž poneseš nepravost izraelského domu. 6Až skončí tyto dny, lehneš si podruhé, a to na pravý bok, a poneseš nepravost domu judského po čtyřicet dní; ukládám ti za každý rok jeden den. (Ez 4,4–6)

**Osobní studium**

Jeden z interpretačních klíčů historicizmu je princip „den za rok“. Mnozí badatelé v průběhu staletí aplikovali tento princip na časová proroctví v knihách Daniel a Zjevení. Princip odvodili z několika textů a z bezprostředního kontextu samotných proroctví.

`Soustřeď se na úvodní verše Nu 14,34 a Ez 4,6. Co tyto verše říkají? Jak a kým je v nich určen princip „den za rok“?`

`Uvedené verše velmi jasně vysvětlují princip „den za rok“. Jak však odůvodníme použití tohoto principu v takových časových proroctvích, jaká se nacházejí v Da 7,25 a 8,14 nebo Zj 11,2.3; 12,6.14 a 13,5?`

Použití principu „den za rok“ můžeme v proroctvích Daniel a Zjevení podpořit třemi argumenty: použití symbolů, dlouhá časová období a neobvyklá vyjádření.

Zaprvé, symbolický charakter šelem a rohů představujících jednotlivá království naznačuje, že i časová období bychom měli chápat symbolicky. Šelmy a rohy nemají být vnímány doslovně, jsou totiž symbolem pro království a mocnosti. Jelikož podstatný aspekt proroctví není vyjádřen doslovně, ale symbolicky, proč bychom měli právě časové údaje vnímat doslovně? Není k tomu důvod.

Zadruhé, mnohé události spojené s uvedenými královstvími se týkají časového období několika staletí. Pokud bychom časové údaje v těchto proroctvích brali doslovně, bylo by to příliš málo. Když však na uvedené časové údaje aplikujeme princip „den za rok“, budou pozoruhodně přesně pasovat na dané události. Něco takového by nebylo možné, kdybychom časová proroctví vysvětlovali doslovně.

A konečně, neobvyklá vyjádření použitá pro vymezení těchto období naznačují symbolický výklad. Jinými slovy – způsob, jakým je v těchto proroctvích vyjádřen čas (například „dva tisíce tři sta večerů a jiter“ v Da 8,14), není běžným vyjádřením. To naznačuje, že daný časový údaj bychom měli vnímat symbolicky, ne doslovně.

S podobným počítáním se setkáváme i v mimobiblické židovské literatuře. Např. kniha Jubileí, nalezená v Kumránu, uvádí, že Noe se dožil 950 let, a poté totéž období vyjádří jiným způsobem jako 19 jubileí, 2 týdny a 5 let – tedy 19 x 49 let, plus 2 x 7 let, plus 5 let.

**Aplikace**

`Uvažuj o proroctví o sedmdesáti týdnech v Da 9,24–27. Čteme, že „od té doby, co zaznělo slovo o návratu a vybudování Jeruzaléma až po pomazání knížete“ (Da 9,25), uplyne šedesát devět týdnů, což představuje jeden rok, čtyři měsíce a jeden týden. Pokud by šlo o doslovný časový údaj, nedávalo by žádný smysl. Jak se změní význam a pochopení tohoto proroctví, pokud na něj aplikujeme biblický princip „den za rok“ a ze sedmdesáti týdnů se stane čtyři sta devadesát let?`