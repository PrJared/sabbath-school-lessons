---
title:  'Typologie a proroctví'
date:  11/06/2020
---

> <p></p>
> 6To vše se stalo nám na výstrahu, abychom nezatoužili po zlém jako oni. 7A také nebuďte modláři jako někteří z nich, jak je psáno: „Usadil se lid, aby jedl a pil, a potom povstali k tancům.“ 8Ani se neoddávejme smilstvu jako někteří z nich, a padlo jich za jeden den třiadvacet tisíc. 9A také nechtějme zkoušet Pána, jako to dělali někteří z nich, a hynuli od hadího uštknutí, 10ani nereptejte jako někteří z nich, a byli zahubeni Zhoubcem. 11To, co se jim stalo, je výstražný obraz a bylo to napsáno k napomenutí nám, které zastihl přelom věků. (1K 10,6–11)

**Osobní studium**

V apokalyptických proroctvích mají symboly jedno naplnění. Například symbol kozla v Da 8,21 má své naplnění v jediném království, kterým je Řecko. Vždyť nakonec samotný text jasně označuje právě toto království.

Typologie se zaměřuje na skutečné osoby, události nebo ustanovení Starého zákona, které už žily nebo se staly v minulosti, ale zároveň jsou předobrazem důležitějšího naplnění v budoucnosti. S použitím typologie jako metody výkladu biblického textu se setkáváme nejen u Ježíše a novozákonních autorů, ale dokonce i ve Starém zákoně. Jediným návodem k rozpoznání typu a antitypu (tedy předobrazu a naplnění) je identifikace samotným inspirovaným autorem.

`Přečti si text 1K 10,1–13. Jakým způsobem Pavel využívá události z minulosti při napomínání sboru v Korintu? Jak se to týká nás dnes?`

Apoštol Pavel odkazuje na historickou událost vyjití z Egypta a rozvíjí typologii založenou na zkušenosti, kterou prožili Židé na poušti. Takovým způsobem Pavel ukazuje, že Bůh, který inspiroval Mojžíše k zaznamenání těchto událostí, plánoval, aby se to „stalo nám na výstrahu“ (1K 10,6). Napomenutí Božího lidu na poušti se stává předobrazem napomenutí duchovního Izraele žijícího v posledních dnech, aby odolával přicházejícím pokušením.

**Pokus se v těchto biblických textech rozpoznat předobraz a naplnění, jak je popisují Ježíš a novozákonní autoři.**

`Mt 12,40`

`J 19,36`

`J 3,14.15`

`Ř 5,14`

`J 1,29`

Ve všech uvedených verších Ježíš a novozákonní pisatelé aplikují princip výkladu, který vychází z typu a antitypu (předobrazu a naplnění). Tak je zdůrazňován prorocký charakter daných slov a poukazuje se na důležitější naplnění historické skutečnosti.

**Aplikace**

`Uvažuj o službě v pozemské svatyni, která sloužila jako předobraz celého plánu spasení. Co nám to říká o významu svatyně pro nás dnes?`