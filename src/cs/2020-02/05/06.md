---
title:  'Sola scriptura a Ellen G. Whiteová'
date:  30/04/2020
---

> <p></p>
> K zákonu a svědectví! Což oni neříkají takové slovo, že mu z něho nevzejde jitřní záře? (Iz 8,20)

**Osobní studium**

`Uvažuj o úvodním verši. Proč je důležité vždy znovu odkazovat zpět na Boží „zákon a svědectví“ jako na normu našeho učení a našich doktrín? Co to znamená pro službu proroků, kteří se nestali součástí kánonu Bible?`

`Když mluvíme o principu sola scriptura (pouze Písmo), adventisté sedmého dne jsou nevyhnutelně vystaveni otázce, co s dílem Ellen G. Whiteové, která také byla Bohem inspirována a sloužila jako Boží posel. Jaký je vztah mezi jejími spisy a Biblí?`

Už při letmém čtení děl Ellen G. Whiteové můžeme jasně vidět, že Bible byla základem a ústředním tématem její myšlenek a teologických názorů. Opakovaně potvrzovala, že Bible je nejvyšší autoritou a konečnou normou nejen pro všechny doktríny, ale i pro naši víru a náš život (GC 595; VDV 386). Kromě toho velmi jasně obhajovala a vyzdvihovala důležitý protestantský princip sola scriptura. (GC 9; VDV 10)

Podle vlastního pohledu Ellen G. Whiteové byly její spisy v porovnání s Písmem „menším světlem, které mělo muže a ženy vést k většímu světlu“ (RH, 20. ledna 1903). Její spisy nikdy nemají být zkratkou ani náhradou pečlivého studia Písma. Napsala: „Nejste obeznámeni s Písmem. Kdyby se Boží slovo stalo předmětem vašeho poznávání s touhou dosáhnout vysoké úrovně a přiblížit se křesťanské dokonalosti, nepotřebovali byste Svědectví [jde o knihy Ellen G. Whiteové, pozn. redakce]. Protože jste však zanedbali studium Boží inspirované knihy, Bůh se vás snažil oslovit jednoduchým, přímým svědectvím.“ (2T 605)

Knih Ellen G. Whiteové bychom si měli vážit. Stejně jako díla biblických autorů jsou inspirovány, ale mají odlišné poslání než samotná Bible. Nejsou nějakým dodatkem Bible, ale jsou Bibli podřízené. Nebylo záměrem autorky, aby její díla nahradila Písmo. Naopak, zdůrazňovala Bibli jako jediné pravidlo víry a života.

**Aplikace**

`Uvažuj o úžasném daru, který jsme dostali ve službě Ellen G. Whiteové. Jak nejlépe můžeme její světlo využít, aby se Bible stala naší nejvyšší autoritou?`