---
title:  'Pouze Písmo'
date:  25/04/2020
---

### Texty na tento týden
1K 4,1–6; Tt 1,9; 2Tm 1,13; Mk 12,10.26; L 24,27.44.45; Iz 8,20

> <p>Základní verš</p>
> „Slovo Boží je živé, mocné a ostřejší než jakýkoli dvousečný meč; proniká až na rozhraní duše a ducha, kostí a morku, a rozsuzuje touhy i myšlenky srdce.“ (Žd 4,12)

Protestantské vyznání „pouze Písmo“ (latinsky sola scriptura) povýšilo Bibli na jedinou normu a rozhodující zdroj učení. Na rozdíl od teologie římskokatolické církve, která klade stejný důraz na Písmo a křesťanskou tradici, protestantizmus zdůrazňuje slovo „pouze“. To znamená, že Písmo samotné je konečnou autoritou v otázkách věrouky a vyznání.

Právě Písmo dalo rozhodující sílu a autoritu protestantské reformaci a její vzpouře vůči Římu a chybám, které byly staletí součástí učení římské církve. Zatímco na jedné straně stály alegorické výklady Písma, které umožňovaly téměř jakékoliv pochopení textu, protestantská reformace zdůrazňovala důležitost gramatického a historického výkladu Bible, který se velmi vážně zabývá gramatickým a doslovným významem biblického textu.

Tento týden se budeme podrobněji věnovat výrazu sola scriptura. Naučíme se, že v sobě zahrnuje základní principy biblického výkladu, které jsou nezbytné pro správné pochopení Božího slova. Patříme do rodiny protestantských církví a Bible musí zůstat konečnou autoritou našeho učení.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`