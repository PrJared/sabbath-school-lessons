---
title:  'Srozumitelnost Písma'
date:  28/04/2020
---

> <p></p>
> Odpověděl jim: „Nečetli jste, že Stvořitel od počátku ‚muže a ženu učinil je‘?“ (Mt 19,4)

> <p></p>
> Ježíš jim řekl: „Což jste nikdy nečetli v Písmech: ‚Kámen, který stavitelé zavrhli, stal se kamenem úhelným; Hospodin to učinil a je to podivuhodné v našich očích‘?“ (Mt 21,42)

> <p></p>
> 31A pokud jde o vzkříšení mrtvých, nečetli jste, co vám Bůh pravil: 32 „Já jsem Bůh Abrahamův, Bůh Izákův a Bůh Jákobův“? On přece není Bohem mrtvých, nýbrž živých. (Mt 22,31.32)

**Osobní studium**

Odvolávání se na samotné Písmo by nedávalo smysl, kdyby byl biblický text nejasný a nepochopitelný.

`Prostuduj texty Mt 21,42; Mt 12,3.5; Mt 19,4; Mt 22,31.32; Mk 12,10.26; L 6,3; Mt 24,15 a Mk 13,14. Co vypovídá Ježíšovo opakované odvolávání se na Písmo o pochopitelnosti poselství Bible?`

Biblické svědectví vypovídá jednoznačně: Písmo je dostatečně srozumitelné v tom, co učí. Bible jasně ukazuje, že jejímu základnímu poselství mohou rozumět nejen dospělí, ale i děti. Současně platí, že v Písmu najdeme nekonečné možnosti pro růst a hlubší poznávání. Na pochopení poselství Bible nepotřebujeme žádný speciální učitelský úřad. Její základní učení může pochopit každý věřící. Bible vychází z obecného kněžství křesťanů, a tedy neomezuje její výklad pouze na vybranou skupinu kněží. Písmo přináší povzbuzení, abychom ho sami studovali, protože máme schopnost pochopit Boží poselství, které je určeno pro nás.

Výstižně se to dá shrnout i tak, že „shodné svědectví biblických pisatelů ukazuje, že texty Písma máme přijímat v jejich základním, doslovném významu. Výjimku tvoří ty části, v nichž jde o jasné a záměrné použití symbolu, metafory, přirovnání nebo jiného obrazného pojmenování. ... Neexistuje nic takového jako pronikání do podstaty mystického, skrytého, alegorického významu, který by mohli pochopit jen zasvěcenci.“ (Handbook of Seventh-day Adventist Theology. Hagerstown, MD: Review and Herald Publishing Association, 2000, str. 65) Jinak řečeno, srozumitelnost Bible vychází z jazyka, významu a textu Písma, protože bibličtí autoři se snažili zprostředkovat pravdu, nikoli vkládat do biblického textu skryté, osobní a nepochopitelné významy.

To samozřejmě neznamená, že občas nenarazíme na texty nebo myšlenky, kterým úplně nerozumíme nebo je nechápeme. Koneckonců, jde o Boží slovo a my jsme jen hříšné lidské bytosti. Boží slovo je však dostatečně jasné v těch věcech, které potřebujeme znát a chápat zejména v souvislosti s otázkou spasení.

**Aplikace**

`Uvažuj o textech, kterým jsi nejdříve nerozuměl a pochopil jsi je až později. Co ses z toho naučil? Jak tvá zkušenost může pomoci druhým, kteří možná řeší podobné problémy?`