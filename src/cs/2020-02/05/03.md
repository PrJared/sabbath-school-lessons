---
title:  'Jednota Písma'
date:  27/04/2020
---

> <p></p>
> 8[Biskup] má být pohostinný, dobrý, rozvážný, spravedlivý, zbožný, zdrženlivý, 9pevný ve slovech pravé nauky, aby byl schopen jak povzbuzovat ve zdravém učení, tak usvědčovat odpůrce. (Tt 1,8.9)

> <p></p>
> Měj za vzor zdravých slov to, co jsi slyšel ode mne ve víře a lásce, která nás spojuje v Kristu Ježíši. (2Tm 1,13)

**Osobní studium**

Úvodní texty naznačují, že křesťané už v prvním století dokázali na základě Písma formulovat svou víru jako harmonický celek, který nazývali křesťanským „učením“ (řecky didaché). Je zřejmé, že jasně vnímali soulad a vzájemnou provázanost jednotlivých částí Božího slova, z nichž vycházelo toto jejich učení.

V Bibli samotné se můžeme dočíst, že podle 2Tm 3,16 „veškeré Písmo pochází z Božího Ducha“, řecky doslova „je vdechnuté Bohem“ (B21; ČSP), a také že „žádné proroctví v Písmu nevzniká z vlastního pochopení skutečnosti“, ale „z popudu Ducha svatého mluvili lidé, poslaní od Boha“ (2Pt 1,20.21). Díky Bohu, který je svrchovaným autorem Bible, můžeme předpokládat, že mezi jednotlivými částmi Písma existuje základní shoda ve všech klíčových bodech, o kterých učí.

Písmo může být svým vlastním vykladačem jen díky vnitřní jednotě, která vychází z božské inspirace. Kdyby Písmo nespojovala tato harmonická jednota, nebyli bychom z něj schopni odvodit žádné vyvážené učení. Bez jednoty Bible by církev neměla žádný prostředek, jak odlišit pravdu od bludu a jak odmítnout mylné názory. Neexistoval by základ pro správné rozhodování a chování. Nedokázali bychom najít chyby a odchylky od Boží pravdy. Písmo by přišlo o svou usvědčující a osvobozující moc.

Ježíš a bibličtí pisatelé však předpokládají vnitřní jednotu Bible, která vychází z jejího božského původu. Vyplývá to ze skutečnosti, že často citují z několika starozákonních knih, které považují za stejně důležité. Apoštol Pavel například v Římanům (3,10–18) cituje z knih Kazatel (7,20), Žalmy (14,2.3; 5,10; 10,7) a Izajáš (59,7.8).

Bibličtí pisatelé považují Písmo za inspirovaný a souvislý celek, ve kterém na sebe postupně navazují a jsou rozvíjena jednotlivá témata. Mezi Starým a Novým zákonem neexistuje žádný nesoulad. Nový zákon neobsahuje nové evangelium ani nové náboženství. Starý zákon se dále vysvětluje a objasňuje v Novém zákoně, Nový zákon vychází ze Starého zákona a staví na něm. Tyto dvě části Bible spolu úzce souvisejí a navzájem se vysvětlují.

Jednota Písma v sobě zahrnuje i princip, že při studiu nějakého biblického tématu máme zohlednit „celé Písmo“ (tota scriptura). Nemáme tedy stavět naši věrouku na izolovaných biblických výrocích.

**Aplikace**

`Jak bychom měli postupovat, když narazíme na biblický verš, který se nám zdá být v rozporu s ostatními částmi Písma? Z čeho bychom měli při vysvětlování takových textů vycházet?`