---
title:  'Bibli vykládáme Biblí'
date:  29/04/2020
---

> <p></p>
> 27Potom začal od Mojžíše a všech proroků a vykládal jim to, co se na něho vztahovalo ve všech částech Písma.

> <p></p>
> 44Řekl jim: „To jsem měl na mysli, když jsem byl ještě s vámi a říkal vám, že se musí naplnit všechno, co je o mně psáno v zákoně Mojžíšově, v Prorocích a Žalmech.“ 45Tehdy jim otevřel mysl, aby rozuměli Písmu. (L 24,27.44.45)

**Osobní studium**

Bible se může vysvětlovat sama jen díky tomu, že všechny texty Písma spojuje vnitřní jednota. Bez tohoto souladu by Písmo nemohlo být světlem, které odkrývá svůj vlastní význam. Neplatilo by, že jedna část Písma se stává klíčem pro pochopení souvisejících statí.

`Jak se Ježíš podle úvodních veršů odvolává na Písmo, aby vysvětlil svůj původ a své poslání? Co se z toho můžeme naučit o způsobu, jakým máme přistupovat k Bibli?`

Krása toho, že se Písmo vykládá Písmem, spočívá v tom, že nám samo vnáší do procesu poznávání další světlo. Tak se můžeme vyhnout tomu, abychom pro potvrzení vlastního názoru svévolně spojovali různé texty. Namísto toho velmi pozorně bereme v úvahu kontext jednotlivých částí. Kromě bezprostředního kontextu zvolené pasáže (tedy verše a kapitoly, které vybrané stati předcházejí a které za ní následují) musíme vzít v úvahu i kontext celé knihy, v níž se daný text nachází. A jelikož podle apoštola Pavla všechno, „co je tam napsáno [v Písmu], bylo napsáno k našemu poučení“ (Ř 15,4), musíme při studiu zohlednit vše, co se o předmětu našeho studia v Bibli říká.

„Bible je sama svým nejlepším vykladačem. Jednu část Písma je třeba porovnávat s jinými částmi. Student Bible by se měl naučit pohlížet na Bibli jako na celek a vnímat vztahy mezi jednotlivými částmi. Měl by pochopit její velkolepé hlavní téma – Boží původní záměr se světem, vznik velkého sporu a dílo vykoupení.“ (Ed 190; VYCH 113)

Když porovnáváme jednotlivé texty Písma, je důležité studovat důkladně. Pokud je to možné, měli bychom Bibli studovat v původních jazycích nebo alespoň s použitím vhodného překladu, který co nejvěrněji překládá originální text. A přestože znalost původních jazyků není pro správné pochopení nezbytná, určitě nám pomůže text lépe vnímat a vyhnout se některým chybám. Pokud takovou možnost nemáme, je třeba si uvědomit, že dobré ovoce přinese i studium Písma, ke kterému přistupujeme s důvěrou, pokorou a modlitbou.

**Aplikace**

`Zamysli se nad některou z otázek diskutovaných mezi křesťany – např. nad chápáním toho, co se s člověkem děje po smrti. Pokud bychom se zaměřili pouze na pár vybraných textů, mohlo by nás to přivést k nesprávnému pochopení. Co nám to říká o důležitosti věnovat se při studiu všem textům, které o daném tématu mluví, abychom co nejlépe porozuměli tomu, co Bible učí?`