---
title:  'Podněty k zamyšlení'
date:  01/05/2020
---

Přečti si 20. kapitolu „Studium Bible“ z knihy Výchova (Ed 186–192; VYCH 110–114).

„Opravdový student Bible by k ní měl přistupovat s ochotou učit se. Nemůžeme ji číst proto, abychom v ní našli důkazy pro podporu svých názorů, ale proto, abychom věděli, co říká Bůh. Pravé poznání Bible je možné získat jen s pomocí Ducha, který ji sám inspiroval. Chceme-li toto poznání získat, musíme podle něj žít. Máme poslouchat vše, co Boží slovo přikazuje. ... Studium Bible vyžaduje vytrvalé úsilí a houževnatou mysl. Tak jako horník dobývá v zemi zlatý poklad, stejně vytrvale musíme hledat poklady Božího slova.“ (Ed 189; VYCH 162)

„Pokud se stane Bible vaší potravou, vaším pokrmem a nápojem, když se její zásady stanou součástí vašeho charakteru, budete lépe vědět, jak přijímat Boží rady. Já dnes před vámi vyvyšuji drahocenné slovo. Neopakujte moje výroky a neříkejte: ‚Sestra Whiteová řekla toto‘ a ‚sestra Whiteová řekla tamto‘. Zjišťujte, co říká Pán Izraele, a pak jednejte podle jeho příkazů.“ (3SM 33)

**Otázky k rozhovoru**

`1. 	Kterých chybných doktrín se lidé drží jen proto, že se soustředili na pár vybraných textů a odmítli studovat, co o daném tématu říká celá Bible?`

`2. 	Ježíš říká o Janu Křtiteli následující slova: „Amen, pravím vám, mezi těmi, kdo se narodili z ženy, nevystoupil nikdo větší než Jan Křtitel; avšak i ten nejmenší v království nebeském je větší nežli on.“ (Mt 11,11) Ježíš zde představuje proroka, který není v Písmu uveden jako autor žádné knihy. Proč opravdový prorok nemusí být autorem biblické knihy, a přesto může být pravým prorokem? Co se z tohoto poselství můžeme naučit jako adventisté?`

`3. 	Jako adventisté nejsme jediní, kdo se odvolává na Bibli jako na svou konečnou autoritu. Dělají to i ostatní církve. Jak se pak máme stavět k protichůdným doktrínám, které vyvozují z Písma jiní křesťané?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.