---
title:  'Písmo jako hlavní pravidlo'
date:  26/04/2020
---

> <p></p>
> 1Proto ať nás všichni pokládají za služebníky Kristovy a správce Božích tajemství. 2Od správců se nežádá nic jiného, než aby byl každý shledán věrným. 3Mně tedy pramálo záleží na tom, soudíte-li mě vy nebo jakýkoliv lidský soud. Vždyť ani já nejsem soudcem sám nad sebou; 4ničeho si nejsem sice vědom, tím však ještě nejsem ospravedlněn, neboť mým soudcem je Pán. 5Nevyslovujte proto soudy předčasně, dokud Pán nepřijde. On vynese na světlo to, co je skryto ve tmě, a zjeví záměry srdcí; tehdy se člověku dostane chvály od Boha. 6Toto jsem, bratří, kvůli vám vztáhl na sebe a na Apolla, abyste se na nás naučili, co znamená ‚ne nad to, co je psáno‘, a nikdo se nepyšnil jedním z nás proti druhému. (1K 4,1–6)

**Osobní studium**

Adventisté sedmého dne se od svého vzniku považovali za lidi Knihy, tedy za křesťany, kteří stavějí svou víru na Bibli. Uznáváme biblický princip sola scriptura (pouze Písmo) a potvrzujeme jedinečnou autoritu Bible. Pouze Písmo je základním pravidlem naší teologie a rozhodující autoritou našeho života a učení. Ostatní zdroje, mezi které patří náboženská zkušenost, lidské uvažování nebo tradice, mohou být sice velmi užitečné a prospěšné, ale musí být vždy podřízeny svědectví Bible. Cílem principu sola scriptura bylo ochránit autoritu Písma před tím, aby závisela na církvi a jejím výkladu. Tento princip měl zároveň znemožnit, aby pravidla výkladu pocházela z jiného zdroje, než je Písmo.

`Uvažuj o úvodním textu a zaměř se přitom především na 6. verš, ve kterém apoštol Pavel svým čtenářům říká, aby nemysleli „nad to, co je psáno“. Proč je to pro naši víru a naše jednání důležité?`

Jít dál, než „co je psáno“, neznamená, že nemůžeme brát v úvahu výsledky ostatních oblastí vědy, jakými jsou například archeologie nebo historie. Ty mohou přinést jasnější pohled na některé biblické otázky nebo na pozadí jednotlivých událostí, a tak nám pomoci lépe pochopit text Písma. Neznamená to ani odmítat pomoc dalších materiálů při výkladu textu, jakými jsou například překladové a výkladové slovníky, konkordance a další knihy a komentáře. Ale při správném výkladu Písma má před ostatními zdroji a pomocníky vždy přednost samotný biblický text. Všechny ostatní prameny musíme velmi pečlivě posuzovat z pohledu Písma jako celku.

Když využíváme princip sola scriptura, vyjadřujeme tím s jistotou, že pokud se při vysvětlování toho, čemu věříme, objeví nějaký rozpor, pak právě Písmo má autoritu, která přesahuje a posuzuje všechny ostatní zdroje nebo církevní tradice. Neměli bychom jít nad to, „co je psáno“ v Bibli. Opravdové křesťanství a přesvědčivé kázání evangelia je postaveno na pevné oddanosti autoritě Písma.

Martin Luther napsal: „Jen Písmo je skutečným pánem a učitelem všech spisů a doktrín na zemi.“ (Luther´s Works, vol. 32: Career of the Reformer II, ed. Jaroslav Jan Pelikan, Hilton C. Oswald, and Helmut T. Lehmann, vol. 32 [Philadelphia: Fortress Press, 1999], str. 11.12)

**Aplikace**

`Přečti si text Sk 17,10.11. Jak tyto texty souvisejí s místem, jaké má zaujímat Písmo v našem učení? Jak tento princip funguje v tvém životě víry?`