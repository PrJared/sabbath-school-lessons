---
title:  'Bible jako Boží zjevení'
date:  05/04/2020
---

> <p></p>
> 19Tím se nám potvrzuje prorocké slovo, a činíte dobře, že se ho držíte; je jako svíce, svítící v temném místě, dokud se nerozbřeskne den a jitřenka vám nevzejde v srdci. 20Toho si buďte především vědomi, že žádné proroctví v Písmu nevzniká z vlastního pochopení skutečnosti. 21Nikdy totiž nebylo vyřčeno proroctví z lidské vůle, nýbrž z popudu Ducha svatého mluvili lidé, poslaní od Boha. (2Pt 1,19–21)

**Osobní studium**

`Pečlivě si prostuduj úvodní verše. Jak autor vyjadřuje své přesvědčení o původu biblického prorockého poselství?`

Bible není jako jiné knihy. Podle apoštola Petra byli proroci vedeni Duchem svatým a obsah jejich poselství pocházel přímo od Boha. Oni sami nebyli původci poselství ani se „nedali ... vést vymyšlenými bájemi“ (2Pt 1,16). Prorocké poselství Bible má svůj původ v Bohu, a proto je pravdivé a důvěryhodné. „...z popudu Ducha svatého mluvili lidé, poslaní od Boha“ (2Pt 1,21b). Proces zjevení byl Božím dílem a jeho prostřednictvím oznamoval vybraným pisatelům svou vůli.

Přímá komunikace mezi Bohem a konkrétním člověkem je podle Písma prokázanou skutečností. To je také důvod, proč má Bible mimořádnou, božskou autoritu. Při našem výkladu Písma potřebujeme zohlednit právě tuto božskou složku. Když uznáme Boha za rozhodujícího autora, biblické knihy můžeme příhodně považovat za „svatá Písma“ (Ř 1,2; 2Tm 3,15).

Bible nám byla dána také pro naši křesťanskou praxi. Písmo je totiž podle apoštola Pavla „dobré k učení, k usvědčování, k nápravě, k výchově ve spravedlnosti“ (2Tm 3,16.17).

Pokud chceme do našeho života aplikovat to, co Bůh zjevil ve svém slově, potřebujeme k tomu pomoc Ducha svatého. Podle apoštola Petra není interpretace Bohem zjeveného slova záležitostí našich vlastních názorů. Abychom správně pochopili význam Písma, potřebujeme k tomu vedení Duchem svatým.

Písmo říká: „Ovšem, Panovník Hospodin nečiní nic, aniž by zjevil své tajemství prorokům, svým služebníkům.“ (Am 3,7) Když Bible mluví o „zjevení“ (v nejrůznějších formách), vyjadřuje tím myšlenku, že něco dříve skrytého je nyní odhaleno nebo zveřejněno, a tak se stává známým a zřejmým. Jako lidské bytosti potřebujeme takové odhalení nebo zjevení, protože ve své hříšnosti jsme odděleni od Boha. Pokud chceme poznat Boží vůli, jsme zcela závislí na jeho zjevení.

**Aplikace**

`I přes naši víru v božský původ Písma je pro nás často těžké řídit se jím. Jak by se změnilo tvé čtení a chápání Bible, pokud by byla pouze lidským svědectvím o tom, co oni sami prožili s Bohem, případně jak ho vidí ze svého pohledu?`