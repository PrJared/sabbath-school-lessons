---
title:  'Ježíš Kristus a Písmo'
date:  08/04/2020
---

> <p></p>
> A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy. (J 1,14)

> <p></p>
> Když byl pak vzkříšen z mrtvých, rozpomenuli se jeho učedníci, že to říkal, a uvěřili Písmu i slovu, které Ježíš pověděl. (J 2,22)

> <p></p>
> 31Ježíš řekl Židům, kteří mu uvěřili: „Zůstanete-li v mém slovu, jste opravdu mými učedníky. 32Poznáte pravdu a pravda vás učiní svobodnými.“ (J 8,31.32)

> <p></p>
> Posvěť je pravdou; tvoje slovo je pravda. (J 17,17)

**Osobní studium**

`Uvažuj o výše uvedených textech. Jaké paralely vidíš mezi Ježíšem, Božím Slovem, které se stalo tělem, a psaným Božím slovem?`

Existuje jasná souvislost mezi Božím Slovem, které se stalo tělem (tedy Ježíšem Kristem), a psaným Božím slovem (tedy Biblí). Tak jako byl Ježíš nadpřirozeně počat prostřednictvím Ducha a současně narozen ze ženy, i Bible má nadpřirozený původ a současně jsou jejími autory lidské bytosti.

Ježíš se stal člověkem a žil v jasně daném čase a na přesně stanoveném místě. Tato skutečnost nijak nezmenšuje jeho božství ani nerelativizuje Ježíše jako historickou osobnost. Ježíš je jediným Vykupitelem pro všechny lidi, kteří kdy žili na zemi (Sk 4,12). A podobně i psané Boží slovo vzniklo v určitém historickém čase a v určitém kulturním kontextu. Stejně jako Ježíš Kristus však není ani Bible časově podmíněna, to znamená, že její platnost není omezena na určitý čas a prostor. Její poselství je závazné pro všechny lidi na celém světě.

Když se Bůh zjevil, sestoupil na úroveň člověka. Ježíšova lidská přirozenost odrážela všechny slabosti lidství ovlivněného čtyřmi tisíciletími úpadku. Přesto byl Ježíš bez hříchu. Podobně Bible promlouvá lidskou řečí. Není napsána nějakým „dokonalým andělským“ jazykem, kterým nikdo nemluví a kterému nikdo nedokáže porozumět. A přestože každý jazyk má svá omezení, Stvořitel člověka, který vytvořil i lidskou řeč, je dokonale schopen sdělovat svou vůli lidem hodnověrným způsobem bez toho, abychom se ocitli ve zmatku a pochybnostech.

Samozřejmě, žádné srovnání není dokonalé. Ježíš Kristus a Písmo nejsou jedno a totéž. Bible není Božím vtělením. Bůh není knihou. Bůh se stal v Ježíši Kristu člověkem. Bibli přijímáme s láskou, protože uctíváme Spasitele, který je představen na jejích stránkách.

Bible je jedinečným a neoddělitelným spojením Božího a lidského. Velmi jasně to vnímala i Ellen G. Whiteová, když napsala: „Bible však obsahuje Bohem sdělené pravdy vyjádřené lidskou řečí, je spojením Božího s lidským. Podobným spojením je také Kristova přirozenost – Kristus je Syn Boží i Syn člověka. O Bibli platí totéž, co platilo o Kristu – ‚Slovo se stalo tělem a přebývalo mezi námi.‘ (J 1,14)“ (GC 8; VDV 9)

**Aplikace**

`Jakou roli hraje ve tvé víře a tvém vztahu k Bohu Písmo, psané Boží slovo? Jak by vypadala tvá víra bez Bible?`