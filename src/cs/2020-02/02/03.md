---
title:  'Inspirace Písma'
date:  06/04/2020
---

> <p></p>
> 16Veškeré Písmo pochází z Božího Ducha a je dobré k učení, k usvědčování, k nápravě, k výchově ve spravedlnosti, 17aby Boží člověk byl náležitě připraven ke každému dobrému činu. (2Tm 3,16.17)

**Osobní studium**

Bůh používá ke zjevení své vůle člověku lidskou řeč, proto je možné Boží zjevení zaznamenat. Řekli jsme, že Bible vznikla tak, že nám Bůh zjevil pravdu díky působení Ducha svatého. Ten předával a uchovával Boží poselství prostřednictvím vybraných lidí. To je důvod, proč můžeme vidět vzájemný soulad jednotlivých knih – od knihy Genesis až po knihu Zjevení (porovnej například text Gn 3,14.15 a Zj 12,17).

`Uvažuj více o textech zaznamenaných v 2Pt 1,21; 2Tm 3,16 a Dt 18,18. Co tyto verše říkají o inspiraci Bib­le?`

Celé Písmo je inspirováno Bohem, ačkoli ne všechny části dnes čteme stejně často nebo jsou méně aplikované do našeho života (například část o hebrejských svátcích byla inspirována stejně jako jiné části, ale na základě našeho pochopení Písma je dnes už neslavíme). Učit se však potřebujeme z celého Písma, a to i z těch částí, které nejsou jednoduché na čtení nebo pochopení, nebo se na nás dnes nevztahují.

Je třeba si uvědomit i to, že ne všechny biblické texty byly přímo nebo nadpřirozeně zjeveny. Bůh někdy použil biblické autory, kteří nejprve podrobně zkoumali minulé události nebo využili již existující psané dokumenty (viz například Joz 10,13; L 1,1–3).

Přesto je však Bohem inspirováno celé Písmo (2Tm 3,16). To je také důvod, proč Pavel tvrdí, že „všechno“, co bylo napsáno, bylo napsáno pro naše poučení, „abychom z trpělivosti a z povzbuzení, které nám dává Písmo, čerpali naději“ (Ř 15,4).

„Bible se odvolává na Boha jako svého autora. Psaly ji však lidské ruce a rozmanitý literární sloh jednotlivých biblických knih prozrazuje charakteristické rysy různých pisatelů. Všechny zjevené pravdy ,pocházejí z Božího Ducha‘ (2Tm 3,16), jsou však vyjádřeny lidskou řečí.“ (GC 7; VDV 9)

**Aplikace**

`Mnozí biblisté dnes odmítají božské autorství mnoha částí Písma. Někteří dokonce tvrdí, že nebyly Bohem inspirované ani tak důležité části, jako například zprávy o stvoření, exodu nebo vzkříšení. Proč je důležité, abychom při výkladu Písma ani nepootevřeli dveře takovému uvažování? Co by se mohlo stát, kdybychom začali posuzovat Boží slovo a určovat, co z něho je Bohem inspirované, a co není?`