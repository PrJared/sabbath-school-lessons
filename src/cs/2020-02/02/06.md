---
title:  'Bible přijímaná vírou'
date:  09/04/2020
---

> <p></p>
> 3Ve víře chápeme, že Božím slovem byly založeny světy, takže to, na co hledíme, nevzniklo z viditelného.

> <p></p>
> 6Bez víry však není možné zalíbit se Bohu. Kdo k němu přistupuje, musí věřit, že Bůh jest a že se odměňuje těm, kdo ho hledají. (Žd 11,3.6)

**Osobní studium**

`Uvažuj o výše uvedených verších. Proč je pro pochopení Boha a jeho slova tak důležitá víra? Proč „bez víry není možné zalíbit se Bohu“?`

Každý proces učení v sobě obsahuje určitý prvek víry. Patří sem neodmyslitelná víra dítěte vůči rodičům, která dětem umožňuje učit se nové věci. Patří sem i vztah důvěry, který pomáhá dítěti poznávat základní aspekty života a víry. Poznání a pochopení mají svůj základ ve vztazích založených na lásce a důvěře.

Dobrý hudebník dokáže zahrát určitou skladbu mimořádným způsobem, jestliže nejen dokonale ovládá techniku hry na svůj nástroj, ale zároveň má rád hudbu, kterou hraje, i jejího skladatele. S pochopením Písma je to podobné. Pokud k Bibli přistupujeme skepticky a základem našeho zkoumání jsou pochybnosti, nepochopíme ji správně. Ale pokud k ní budeme přicházet s láskou a důvěrou, porozumíme jejímu poselství. Apoštol Pavel napsal: „Bez víry však není možné zalíbit se Bohu.“ (Žd 11,6) Je proto důležité nevnímat Bibli jen jako lidské dílo, ale je třeba k ní přistoupit s vírou a uvědoměním si její nadpřirozeného původu.

Jako adventisté sedmého dne velmi jasně vyjadřujeme toto chápání nadpřirozeného původu Písma v prvním věroučném bodě naší církve, který říká: „Písmo svaté, Starý i Nový zákon, je psané Boží slovo, které bylo dáno Boží inspirací. Inspirovaní autoři mluvili a psali pod vlivem Ducha svatého. V tomto slově Bůh svěřil lidstvu poznání nezbytné ke spasení. Písmo svaté je nejvyšším, autoritativním a neomylným zjevením Boží vůle. Je měřítkem charakteru, zkušebním kamenem zkušeností, autoritativním základem učení a spolehlivým záznamem Božích činů v dějinách (Ž 119,105; Př 30,5.6; Iz 8,20; J 17,17; 1Te 2,13; 2Tm 3,16.17; Žd 4,12; 2Pt 1,20.21).“

**Aplikace**

`Jaké důvody máš pro svou víru a proč je nezbytná pro správné pochopení pravd Bible? Co dělat, aby naše víra v Boží slovo nebyla „slepá“ či naivní?`