---
title:  'Podněty k zamyšlení'
date:  10/04/2020
---

V dokumentu Studium Bible, předpoklady, zásady a metody (je přiložen k PSB 2/2020 a najdete jej i na www.sobotniskola.cz) si přečti 2. část „Předpoklady vyplývající z výroků Bible“. (Methods of Bible Study, www.adventistbiblicalresearch.org)

Ačkoli Bible je nezbytnou součástí naší víry, sama o sobě by neměla žádný skutečný duchovní význam, kdyby při studiu Písma na naše srdce a mysl nepůsobil Duch svatý.

„Bůh ve svém slovu poskytuje lidem vědomosti potřebné ke spasení. Písmo svaté je proto třeba přijímat jako autoritativní, neomylné zjevení Boží vůle. Je měřítkem charakteru, zjevuje věrouku a je zkušebním kamenem pro posuzování zkušeností. ... Skutečnost, že Bůh zjevil lidem svou vůli prostřednictvím svého slova, ovšem neznamená, že je už zbytečná stálá přítomnost a pomoc Ducha svatého. Naopak, náš Spasitel slíbil, že jeho Duch bude objasňovat Boží slovo jeho služebníkům, vysvětlovat jeho učení a ukazovat, jak je mají aplikovat. Protože Bibli inspiroval Boží Duch, je nemožné, aby učení Ducha odporovalo tomu, co učí Boží slovo.“ (GC 9; VDV 10)

**Otázky k rozhovoru**

`1. 	Proč nám Bůh zjevil sebe sama a svou vůli? Proč potřebujeme toto zjevení?`

`2. 	Jak se nám Bůh zjevuje? Bůh využívá různé způsoby, aby nám odhalil něco o sobě. Obecně se nám ukazuje v přírodě, konkrétněji pak prostřednictvím snů (Da 7,1), vidění (Gn 15,1), znamení (1Kr 18,24.38) a v životě a službě svého Syna Ježíše Krista (Žd 1,1.2). Zjevil se ti Bůh osobně? Poděl se o svou zkušenost.`

`3. 	Někteří teologové odmítají mnohé nauky Písma s argumentem, že jde o pouhé mýty. Učení o stvoření, o skutečné existenci Adama a Evy, o vyjití z Egypta nebo příběh Daniela – to jsou jen některé starozákonní příklady toho, co tito lidé odmítají jako vymyšlené příběhy. Ty prý měly jen přinést jakési duchovní naučení, ale ve skutečnosti se nikdy nestaly. K takovým závěrům můžeme dojít, začneme-li Boží slovo posuzovat. Proč je takový přístup k Písmu nebezpečný?`

`4. 	V Bibli Bůh mocně zjevil svou vůli. Přesto si přeje, abychom i my pomáhali šířit jeho vůli a dobrou zprávu o spasení v Ježíši Kristu. Jakého Boha mohou lidé vidět ve tvém životě?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.