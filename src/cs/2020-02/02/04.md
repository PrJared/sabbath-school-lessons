---
title:  'Psané Boží slovo'
date:  07/04/2020
---

> <p></p>
> Hospodin řekl Mojžíšovi: „Napiš si tato slova, neboť podle těchto slov uzavírám s tebou a s Izra­elem smlouvu.“ (Ex 34,27)

**Osobní studium**

`Proč Bůh chtěl po Mojžíšovi, aby si zapsal slova, která měl říct lidu? V čem to bylo lepší, než kdyby slova jen zpaměti odrecitoval nebo pouze tlumočil poselství, které mu Bůh svěřil?`

Bůh, který stvořil lidskou řeč a který jejím prostřednictvím promlouval k člověku, dal vybraným lidem schopnost, aby spolehlivým a důvěryhodným způsobem sdělovali zjevené pravdy a inspirované myšlenky. Netřeba se divit, že už velmi brzy přikázal některým z nich, aby jeho pokyny a zjevení zaznamenali i písemně.

**Co tyto verše říkají o psaném zjevení?**

`Ex 17,14; 24,4`

`Joz 24,26`

`Jr 30,2`

`Zj 1,11.19; 21,5; 22,18.19`

Proč Bůh lidem přikázal, aby byla zazna­me­nána jeho zjevení a inspirované myšlenky? Zřejmým důvodem může být předpoklad, že takto se na ně tak snadno nezapomene.

Psaná slova Bible jsou trvalým referenčním bodem, který nás vede zpět k Bohu a jeho vůli. Psaný dokument může být obvykle zachován snadněji a spolehlivěji než ústně předávané zprávy, které je třeba znovu a znovu opakovat. V době, kdy ještě neexistovala možnost zvukového záznamu, mohl konkrétní posel nebo mluvčí (prorok) v daném čase zasáhnout jen omezený počet posluchačů. Psané slovo však mohlo být opakovaně přepisováno a později tištěno, nebo dokonce dnes šířeno digitálně. Takto je přístupné obrovskému počtu lidí napříč různými generacemi a národy. Psané slovo může zasáhnout mnohem více lidí, než si osamělý prorok kdesi na blízkovýchodní poušti vůbec dokázal představit.

**Aplikace**

`Kdy a jak ses poprvé setkal s psaným Božím slovem ty? Co tě při tomto setkání zaujalo? Co pro tebe znamená možnost číst myšlenky zaznamenané před několika tisíciletími?`