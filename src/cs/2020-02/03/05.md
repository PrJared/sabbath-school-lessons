---
title:  'Ježíš a historická spolehlivost Písma'
date:  15/04/2020
---

> <p></p>
> 4Odpověděl jim: „Nečetli jste, že Stvořitel od počátku ‚muže a ženu učinil je‘? 5A řekl: ‚Proto opustí muž otce i matku a připojí se k své manželce, a budou ti dva jedno tělo…‘“ (Mt 19,4.5)

> <p></p>
> 3On však jim řekl: „Nečetli jste, co udělal David, když měl hlad, on i ti, kdo byli s ním? 4Jak vešel do domu Božího a jedli posvátné chleby, ačkoli to nebylo dovoleno jemu ani těm, kdo ho provázeli, nýbrž jen kněžím?“ (Mt 12,3.4)

**Osobní studium**

Ježíš učil, že Bible je Božím slovem, protože to, co říká Bible, je shodné s tím, co říká Bůh. Původ Písma vychází z Boha, a proto má konečnou autoritu v každé oblasti života. Bůh jednal v průběhu dějin tak, aby lidstvu zjevoval svou vůli prostřednictvím Písma.

V textu Matouš 19,4.5 Ježíš například odkazuje na slova, která zaznamenal Mojžíš, a vysvětluje tuto stať následovně: „Nečetli jste, že Stvořitel od počátku ‚muže a ženu učinil je‘? A řekl: ‚Proto opustí muž otce i matku…‘“ Místo toho, aby Ježíš řekl, že danou skutečnost „říká Bible“, odkazuje na „Stvořitele“, který „řekl“ tento příkaz při stvoření. Ježíš tato konkrétní slova z knihy Genesis připisuje přímo Stvořiteli. Bůh je zde tedy považován za autora daného výroku, přestože ho zapsal Mojžíš.

**Přečti si následující texty. Jak Ježíš chápal historické postavy a události, o kterých mluví Bible?**

`Mt 12,3.4`

`Mk 10,6–8`

`L 4,25`

`L 11,51`

`Mt 24,37–39`

Ježíš vždy důsledně přistupuje k starozákonním osobám, místům a událostem jako k historickým faktům, ne jako k pouhým mýtům s nějakým duchovním poselstvím. Odkazuje na texty v Gn 1 a 2 a na Ábela v Gn 4. O Davidovi, který jedl posvátné chleby, a o činech Elijáše mluví jako o historicky hodnověrných skutečnostech. Opakovaně mluví o velkém utrpení dávných proroků (Mt 5,12; 13,57; 23,34–36 a Mk 6,4). Ve své výstraze se odvolává i na dávné dny Noema: „Jako tehdy před potopou hodovali a pili, ženili se a vdávaly až do dne, kdy Noe vešel do korábu, a nic nepoznali, až přišla potopa a zachvátila všecky – takový bude i příchod Syna člověka.“ (Mt 24,38.39) Vše, co Ježíš říká o tomto činu Božího soudu, ukazuje, že ho vnímá jako skutečnou dějinnou událost.

**Aplikace**

`Samotný Ježíš mluví o uvedených lidech jako o historických postavách, které skutečně existovaly. Co se z toho můžeme naučit o moci satanových svodů, pro které dnes mnozí lidé – včetně těch, co se považují za křesťany –, často odmítají existenci biblických postav? Jaký dopad by mělo na vaši víru, kdyby mnohé z biblických příběhů měly jen silné naučení, aniž by šlo o reálné události?`