---
title:  'Je psáno'
date:  12/04/2020
---

> <p></p>
> 1Tehdy byl Ježíš Duchem vyveden na poušť, aby byl pokoušen od ďábla. 2Postil se čtyřicet dní a čtyřicet nocí, až nakonec vyhladověl. 3Tu přistoupil pokušitel a řekl mu: „Jsi-li Syn Boží, řekni, ať z těchto kamenů jsou chleby.“ 4On však odpověděl: „Je psáno: ‚Ne jenom chlebem bude člověk živ, ale každým slovem, které vychází z Božích úst.‘“ 5Tu ho vezme ďábel do svatého města, postaví ho na vrcholek chrámu 6a řekne mu: „Jsi-li Syn Boží, vrhni se dolů; vždyť je psáno: ‚Svým andělům dá příkaz a na ruce tě vezmou, abys nenarazil nohou na kámen‘!“ 7Ježíš mu pravil: „Je také psáno: ‚Nebudeš pokoušet Hospodina, Boha svého.‘“ 8Pak ho ďábel vezme na velmi vysokou horu, ukáže mu všechna království světa i jejich slávu 9a řekne mu: „Toto všechno ti dám, padneš-li přede mnou a budeš se mi klanět.“ 10Tu mu Ježíš odpoví: „Jdi z cesty, satane; neboť je psáno: ‚Hospodinu, Bohu svému, se budeš klanět a jeho jediného uctívat.‘“ 11V té chvíli ho ďábel opustil, a hle, andělé přistoupili a obsluhovali ho. (Mt 4,1–11)

**Osobní studium**

Křest Ježíše Janem Křtitelem znamenal začátek Spasitelovy veřejné služby. Hned potom Duch svatý zavedl Ježíše na poušť, kde se čtyřicet dní postil. Na konci tohoto období, kdy byl Ježíš jako člověk zesláblý půstem, ho přišel pokoušet satan.

`Jak se podle úvodní perikopy Ježíš bránil proti satanovým pokušením? Co se z tohoto příběhu můžeme naučit o Bibli?`

Když se satan snažil při svém útoku využít Ježíšův hlad, Ježíš reagoval: „Je psáno: ‚Ne jenom chlebem bude člověk živ, ale každým slovem, které vychází z Božích úst.‘“ (Mt 4,4) Kristus poukazuje na živé slovo, jeho Boží původ a základ. Tímto způsobem potvrzuje autoritu Písma. Když se satan pokoušel svést Ježíše k touze po království a moci – dosažením dobré věci (získáním světa, který Ježíš přišel osvobodit) zkratkou – Ježíš mu odpověděl: „Jdi z cesty, satane; neboť je psáno: ‚Hospodinu, Bohu svému, se budeš klanět a jeho jediného uctívat.‘“ (Mt 4,10; viz také L 4,8) Kristus nám připomíná, že pravé uctívání se soustřeďuje jen a jen na Boha, na nikoho a nic jiného, a spočívá v podřízení se jeho slovu. A konečně, při pokušení v souvislosti s troufalostí a projevem nezávislosti na Bohu Ježíš satanovi říká: „Je také psáno: ‚Nebudeš pokoušet Hospodina, Boha svého.‘“ (Mt 4,7; viz také L 4,12)

Při všech třech pokušeních Ježíš odpovídá slovy: „Je psáno...“. Ježíš se tedy odvolává jen a jen na Boží slovo. Aby odrazil satanovy útoky a svody, nepotřebuje nic jiného. To by mělo být velkým poučením a povzbuzením i pro nás: Jen a jedině Bible je základem naší víry a štítem v boji proti pokušením.

Ano, sám Ježíš založil svou obranu proti útokům nepřítele na Bibli. Ježíš je Bůh, ale při své obraně proti satanovi založil svou obranu výhradně na moci a autoritě Božího slova.

Nejde o vyjádření vlastního názoru, nejde o složitou argumentaci, nejde o osobní nepřátelství – vše vychází z jednoduchých a zároveň hlubokých a mocných slov Písma. Pro Krista mělo tu největší autoritu a sílu právě Písmo. Ježíšova služba byla od úplného začátku postavena a dále budována na Bibli, protože její slova jsou důvěryhodná.

**Aplikace**

`Jak se můžeme naučit být závislí na Božím slovu a brát jej vážně, tak jako Ježíš?`