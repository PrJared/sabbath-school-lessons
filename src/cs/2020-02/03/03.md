---
title:  'Ježíš a zákon'
date:  13/04/2020
---

> <p></p>
> 17Nedomnívejte se, že jsem přišel zrušit Zákon nebo Proroky; nepřišel jsem zrušit, nýbrž naplnit. 18Amen, pravím vám: Dokud nepomine nebe a země, nepomine jediné písmenko ani jediná čárka ze Zákona, dokud se všechno nestane. 19Kdo by tedy zrušil jediné z těchto nejmenších přikázání a tak učil lidi, bude v království nebeském vyhlášen za nejmenšího; kdo by je však zachovával a učil, ten bude v království nebeském vyhlášen velkým. 20Neboť vám pravím: Nebude-li vaše spravedlnost o mnoho přesahovat spravedlnost zákoníků a farizeů, jistě nevejdete do království nebeského. (Mt 5,17–20)

**Osobní studium**

`Uvažuj také o textech Mt 5,17–20; Mt 22,29 a Mt 23,2.3. Co je zdůrazněno v uvedených verších?`

Ježíš vedl své učedníky k tomu, aby poslouchali Boží slovo a Boží zákon. Nikde se nesetkáváme ani s nejmenším náznakem toho, že by zpochybňoval autoritu nebo důležitost Písma. Naopak, neustále se na Písmo odvolával jako na zdroj božské autority. A saduceům řekl: „Mýlíte se, neznáte Písma ani moc Boží.“ (Mt 22,29) Ježíš poukazoval na to, že rozumové poznání Písma a jeho učení nestačí ani na poznání pravdy, ani na poznání Hospodina, který sám je touto pravdou.

`Co se z textu Mt 22,37–40 dozvídáme o Ježíšově pohledu na Mojžíšův zákon?`

Ve svých slovech, kterými odpovídal zákoníkovi, Ježíš shrnuje Desatero, které Mojžíš přijal od Hospodina téměř tisíc pět set let předtím. Je důležité pochopit, jaký důraz Ježíš klade na zákon zjevený ve Starém zákoně a jak ho vyzdvihuje. Mnozí křesťané tento text pochopili nesprávně a došli k mylnému závěru, že Ježíš zde dává jakýsi nový (jiný) zákon a že zákon Starého zákona je nahrazen evangeliem Nového zákona. Skutečnost však je taková, že základ Ježíšova učení tvoří právě zákon, který nacházíme ve starozákonních knihách. Kristus jen podrobněji odhalil a zjevil podstatu a obsah zákona, aby zdůraznil, že „na těchto dvou přikázáních“ (která jsou v jeho podání shrnutím Desatera, jehož první čtyři přikázání se zaměřují na vztah mezi člověkem a Bohem a dalších šest na mezilidské vztahy) „spočívá celý Zákon i Proroci“ (Mt 22,40). Tak Ježíš vyzvedl význam celého Starého zákona, protože hovoří o „Zákonu a Prorocích“, což je jen zkratka pro označení zákona, proroků a spisů – tedy toho, co dnes známe jako knihy Starého zákona.

„[Kristus] poukazoval na Písmo jako na nepochybnou autoritu. My bychom měli činit totéž. Bibli máme představovat jako slovo věčného Boha, jako konečné vyjádření ke všem sporným otázkám a jako základ veškeré víry.“ (COL 39.40; PM 17)

**Aplikace**

`Jaké (pokud vůbec nějaké) jiné autority (rodinné, filozofické, kulturní) ve svém životě máš a uznáváš? Jak bys reagoval, kdyby jejich postoje a mínění byly v rozporu s poselstvím Bible?`