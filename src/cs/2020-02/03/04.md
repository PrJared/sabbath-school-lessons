---
title:  'Ježíš a celé Písmo'
date:  14/04/2020
---

> <p></p>
> 25A on jim řekl: „Jak jste nechápaví! To je vám tak těžké uvěřit všemu, co mluvili proroci! 26Což neměl Mesiáš to vše vytrpět a tak vejít do své slávy?“ 27Potom začal od Mojžíše a všech proroků a vykládal jim to, co se na něho vztahovalo ve všech částech Písma. 28Když už byli blízko vesnice, do které šli, on jako by chtěl jít dál. 29Oni však ho začali přemlouvat: „Zůstaň s námi, vždyť už je k večeru a den se schyluje.“ Vešel tedy a zůstal s nimi. 30Když byl spolu s nimi u stolu, vzal chléb, vzdal díky, lámal a rozdával jim. 31Tu se jim otevřely oči a poznali ho; ale on zmizel jejich zrakům. 32Řekli si spolu: „Což nám srdce nehořelo, když s námi na cestě mluvil a otvíral nám Písma?“ (L 24,25–32)

**Osobní studium**

`Jak podle veršů L 24,13–35.44.45 Ježíš po­užíval Písmo, když vysvětloval učedníkům poselství evangelia?`

Po Kristově smrti byli jeho následovníci zmateni a naplněni pochybnostmi. Jak se ně­co takového mohlo stát? Co to všechno znamená? Ve 24. kapitole Lukášova evangelia sledujeme, jak se Ježíš dvakrát zjevil učedníkům – nejprve dvěma z nich na cestě do vesnice zvané Emauzy a později i ostatním učedníkům. Při dvou odlišných příležitostech Ježíš opakovaně vysvětluje, jak se na něm naplnila proroctví Písma. Nejprve dvěma učedníkům: „Potom začal od Mojžíše a všech proroků a vykládal jim to, co se na něho vztahovalo ve všech částech Písma.“ (L 24,27)

Později řekl ostatním učedníkům: „To jsem měl na mysli ... že se musí naplnit všechno, co je o mně psáno v zákoně Mojžíšově, v Prorocích a Žalmech.“ Ježíš jim pak „otevřel mysl, aby rozuměli Písmu“ (L 24,44.45).

Všimněme si, že Ježíš odkazuje v L 24,27 na všechny části Písma. Při druhé příležitosti to znovu zdůrazňuje, když mluví o „zákoně Mojžíšově, Prorocích a Žalmech“ (L 24,44). Takovým postojem jasně ukazuje, že on, Ježíš, Slovo, které se stalo tělem (J 1,1–3.14), se spoléhá na autoritu Písma, aby vysvětlil, co vše bylo již před staletími předpovězeno o jeho smrti a vzkříšení. Tím, že se Ježíš odvolává na celé Písmo, dává svým učedníkům důležitý příklad. Když půjdou do celého světa a budou hlásat dobrou zprávu o spasení, i oni mají vykládat celé Písmo a přinášet porozumění a moc Bible nově obráceným.

Všimněme si, že Ježíš tehdy řekl svým učedníkům (a jeho slova zaznívají i pro nás dnes): „Je mi dána veškerá moc na nebi i na zemi.“ (Mt 28,18) Jeho autorita je zde spojena s autoritou Otce a Ducha. Ježíš totiž učedníkům říká: „Jděte ke všem národům a získávejte mi učedníky, křtěte je ve jméno Otce i Syna i Ducha svatého.“ (Mt 28,19) A pak přichází klíčová pasáž související s naším studiem – „učte je, aby zachovávali všecko, co jsem vám přikázal“ (Mt 28,20). Co Ježíš učil své následovníky a co jim (a nám) přikázal? Ježíšovo učení je založeno na celém Písmu. Jeho příchod vychází z prorocké autority slova a Ježíšovo podřízení se Otci je naplněním proroctví Bible.

**Aplikace**

`Proč bychom i my měli přijímat celé Písmo, tak jak to dělal Ježíš? Jaký význam pro tebe má četba Starého zákona? Dokážeš i v něm vnímat poselství evangelia?`