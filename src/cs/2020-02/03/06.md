---
title:  'Apoštolové a Písmo'
date:  16/04/2020
---

> <p></p>
> Vždyť se v něm zjevuje Boží spravedlnost, která je přijímána vírou a vede k víře; stojí přece psáno: „Spravedlivý z víry bude živ.“ (Ř 1,17)

> <p></p>
> 9Co tedy? Máme my židé nějakou přednost? Vůbec ne! Vždyť jsme už dříve ukázali, že všichni, židé i pohané, jsou pod mocí hříchu, 10jak je psáno: „Nikdo není spravedlivý, není ani jeden, 11nikdo není rozumný, není, kdo by hledal Boha.“ (Ř 3,9–11)

**Osobní studium**

Novozákonní autoři přistupují k Písmu stejným způsobem jako Ježíš. V učení, morálních zásadách a naplněných proroctvích je pro ně Starý zákon autoritativním Božím slovem. Nic z toho, co autoři Nového zákona říkají nebo dělají, nenaznačuje, že by zpochybňovali autoritu nebo důvěryhodnost jakékoli části Písma.

**Uvažuj o těchto textech. Jak podle nich apoštolové chápali autoritu Božího slova?**

`Sk 4,24–26`

`Sk 13,32–35`

`Ř 9,17`

`Ga 3,8`

Všimněme si, že v uvedených verších je velmi těsná souvislost mezi Písmem a hlasem samotného Boha. Ve Sk 4 vidíme, že Petr a Jan krátce předtím, než byli naplněni Duchem svatým, oslavují Boha za záchranu. Ve své oslavě pozvedají svůj hlas a vyznávají, že Bůh je Stvořitel a že mluvil prostřednictvím svého služebníka Davida. To znamená, že Davidova slova jsou Božími slovy. Ve Sk 13,32–36 apoštol Pavel opět cituje krále Davida. Davidova slova však připisuje Bohu, protože Bůh je ten, kdo zaslíbil a kdo naplnil svá slova: „...slib, daný našim praotcům, splnil Bůh nám, jejich dětem, a vzkřísil Ježíše; vždyť je o něm psáno v druhém Žalmu: ‚Ty jsi můj Syn, já jsem tě dnes zplodil.‘ To ... slíbil těmito slovy: ‚Věrně vám splním zaslíbení, která jsem dal Davidovi.‘“ (Sk 13,32–34)

V Ř 9,17 bychom očekávali, že tím, kdo mluví, bude Bůh, ale Pavel používá výraz „Písmo“, když říká: „Písmo přece říká faraóno­vi…“. Tato věta ve skutečnosti znamená: „Bůh přece říká faraónovi…“. V Ga 3,8 (B21; ČSP) je to podobné. Tím, kdo předvídá, je „Písmo“ a je použito místo slova „Bůh“. Je tak vyjádřeno, jak úzce je Boží slovo spojené se samotným Bohem.

Všichni novozákonní autoři považují Starý zákon za Boží slovo. V Novém zákoně se nacházejí stovky citátů ze Starého zákona. Jeden teolog uvádí, že našel 2688 konkrétních odkazů – 400 z Izajáše, 370 ze Žalmů, 220 z Exodu a tak dále. Kdybychom k tomuto seznamu přidali i různé zmínky, náznaky a náměty, bylo by jich ještě mnohem víc. V novozákonních textech se nachází množství odkazů na starozákonní proroctví, které autoři často uvádějí slovy: „Je psáno...“ (viz např. Mt 2,5; Mk 1,2; 7,6; L 2,23; 3,4; Ř 3,4; 8,36; 9,33; 1K 1,19; Ga 4,27; 1Pt 1,16). Uvedené skutečnosti ukazují, že texty Starého zákona tvoří základ, na kterém stojí učení Ježíše i apoštolů.

**Aplikace**

`Co můžeš na základě dnešního studia říct o nebezpečí každé snahy snížit důvěryhodnost a autoritu Písma?`