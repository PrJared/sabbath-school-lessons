---
title:  'Podněty k zamyšlení'
date:  17/04/2020
---

Přečti si 7. kapitolu „Ježíšovo dětství“ (DA 68–74; TV 40–44) a 12. kapitolu „Zápas v poušti“ (DA 114–123; TV 68–75) z knihy Touha věků.

„Lidé se považují za moudřejší, než je slovo Boží, moudřejší než samotný Bůh. Místo toho, aby se pevně postavili na neměnný základ a vše podrobili zkoušce Božím slovem, posuzují slovo pouze na základě svých vlastních vědeckých myšlenek a názorů. A pokud Písmo není v souladu s jejich vědeckými představami, zavrhují ho jako nedůvěryhodné.“ (ST 27. 3. 1884, str. 1)

„Ti, kteří se nejlépe seznámí s Boží moudrostí a jeho záměry zjevenými v jeho slově, se stávají duševně silnými muži a ženami. Zároveň se mohou stát užitečnými spolupracovníky velkého Učitele, Ježíše Krista. ... Kristus dal svému lidu slova pravdy a všichni jsou povoláni, aby se podíleli na jejich zvěstování světu. ... Bez poznání pravdy obsažené v Písmu není posvěcení. Proto je tak zásadní, aby to každý pochopil.“ (FE 432)

**Otázky k rozhovoru**

`1. 	Když Ježíš, pisatelé evangelií a apoštol Pavel přistupovali k Starému zákonu jako k Božímu slovu, proč bychom měli vnímat mnohé současné pohledy na Písmo jako nesprávné? Proč nesmíme podlehnout argumentům zpochybňujícím Písmo, ať by je hlásal kdokoliv?`

`2. 	Na tomto místě uvádíme několik skutečností, které ilustrují, kam se až někteří moderní badatelé dostali ve svém skepticizmu. Odmítají doslovné šestidenní stvoření a přijímají miliardy let trvající evoluci. Odmítají bezhříšnost Adama a Evy v hříchem nenarušeném světě. Mnozí odmítají příběh vyjití z Egypta. Odmítají nejen Ježíšovy zázraky, ale i jeho vzkříšení v těle. Mnoho z nich odmítá myšlenku, že by proroctví skutečně mohla předpovídat budoucnost vzdálenou několik století, nebo dokonce tisíciletí. Jak tyto příklady ukazují, co se stane, když lidé začnou zpochybňovat Písmo? Jak bychom mohli těmto lidem pomoci pochopit pravdu?`

`3. 	Jak rozumíte tomu, že inspirované je celé Písmo – dokonce i části, které hovoří o naplněných požadavcích zákona, které dnes už pro nás nejsou nezbytné (aplikační otázka z části na úterý)?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.