---
title:  'Možné důvody zřejmých rozporů'
date:  14/06/2020
---

> <p></p>
> 10A tak všechno snáším pro vyvolené, aby i oni dosáhli spásy v Kristu Ježíši a věčné slávy. 11Věrohodné je to slovo: Jestliže jsme s ním zemřeli, budeme s ním i žít. 12Jestliže s ním vytrváme, budeme s ním i vládnout. Zapřeme-li ho, i on nás zapře. 13Jsme-li nevěrní, on zůstává věrný, neboť nemůže zapřít sám sebe. 14Toto připomínej a před tváří Boží naléhavě domlouvej bratřím, aby se nepřeli o slova. Není to k ničemu, leda k rozvrácení posluchačů. 15Usiluj o to, aby ses před Bohem osvědčil jako dělník, který se nemá zač stydět, protože správně zvěstuje slovo pravdy. (2Tm 2,10–15)

**Osobní studium**

`Uvažuj o úvodním textu. Apoštol Pavel v něm povzbuzuje Timotea, aby byl usilovným dělníkem, který „správně zvěstuje slovo pravdy“. Jaké důležité poselství si můžeme vzít z jeho slov?`

Každý přemýšlivý a poctivý student Písma přizná, že v Bibli jsou některé těžko pochopitelné texty. Toto poznání by nás nemělo znepokojovat. V určitém smyslu se dají takové obtíže očekávat. Jsme přece pouze nedokonalé a konečné bytosti a nikdo z nás nemá úplnou znalost ze všech oblasti poznání – a už vůbec ne nadpřirozených skutečností. Pokud se nevzdělané a omezené lidské bytosti pokoušejí pochopit moudrost nekonečného a dokonalého Boha Bible, zcela určitě nastanou komplikace. Přestože můžeme mít problém pochopit biblické učení, neznamená to, že biblické výroky nejsou pravdivé.

Lidé, kteří odmítají biblické učení o zjevení a inspiraci, zdůvodňují potíže při výkladu textu tím, že v Písmu jsou rozpory a chyby. Bible je pro ně jen lidským výtvorem, a jsou proto přesvědčeni, že musí obsahovat hodně nepřesností a omylů. S takovým přístupem jim často chybí opravdová snaha hledat vysvětlení vycházející z jednoty a důvěryhodnosti Písma. Ale pokud stojí za Písmem Boží inspirace, pak bychom měli od Písma právem očekávat soulad a hodnověrnost. Když někdo začne zpochybňovat hned první stránky Písma, tedy například zprávu o stvoření, velmi rychle pro něj bude nejednoznačný a nejistý i celý zbytek Bible.

Část rozporů, na které narazíme při čtení Písma, může vycházet z drobných chyb a nepřesností přepisovatelů a překladatelů. Ellen G. Whiteová napsala: „Někteří se na nás přísně dívají a říkají: ‚Nemyslíte, že mohou být v Bibli chyby, které vznikly při přepisování a překladu?‘ Je to samozřejmě možné. A kdo by byl natolik omezený, že by se nad takovou možností pohoršoval, bude úplně stejně pochybovat i o tajemstvích inspirovaného slova, protože jeho oslabené myšlení nemůže pochopit Boží záměry. Ano, úplně stejně by zpochybňovali i jednoduché skutečnosti, které by běžný člověk přijal. Dokázali by rozpoznat, co je od Boha, a při­ja­li by to jako srozumitelné a krásné. Žádné z nejasností by nikomu nezpůsobily potíže ani by ho nepřivedly k pochybnostem, pokud si je nebude vytvářet sám z té nej­sro­zumitelnější pravdy.“ (2SM 16)

**Aplikace**

`Proč je důležité, abychom k Bibli přistupovali s pokorou?`