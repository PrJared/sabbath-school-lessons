---
title:  'Pokorný přístup k nesrozumitelným textům'
date:  16/06/2020
---

> <p></p>
> 13Uzavřu-li nebesa, takže nebude deště, přikážu-li kobylkám, aby hubily zemi, pošlu-li na svůj lid mor, 14a můj lid, který se nazývá mým jménem, se pokoří a bude se modlit a vyhledávat mě a odvrátí se od svých zlých cest, tehdy je vyslyším z nebes, odpustím jim jejich hřích a uzdravím jejich zemi. (2Pa 7,13.14)

> <p></p>
> 11V onen den se už nemusíš stydět za žádné své skutky, jimiž ses proti mně vzepřelo. Tehdy z tvého středu odstraním tvé pyšné rozjařence a nepřipustím, aby ses opět začalo povyšovat na mé svaté hoře. 12Uprostřed tebe zanechám utištěný a nuzný lid, který se uteče k Hospodinovu jménu. (Sf 3,11.12)

**Osobní studium**

**Co říkají uvedené texty o pokoře? Proč je pokora důležitá i v naší snaze „poprat se“ s těžkými texty Písma?**

`Jk 4,6–10`

`2Pa 7,13.14`

`Sf 3,11.12`

Mnozí lidé došli v životě k překvapivému zjištění a pokornému (či dokonce pokořujícímu) poznání, že jsou v životě na někom a něčem závislí. Uvědomili si, že se „podle nich netočí svět“ a že i oni dělají chyby. Začali si vážit pravdy více než samolibé představy vlastní neomylnosti. Vědí už, že pravda není produktem jejich myšlení, ale spíše to, s čím jsou konfrontováni. A snad nejdůležitějším poznatkem, ke kterému došli, je, jak málo toho o opravdové pravdě vědí. Ověřili na sobě pravdivost toho, co apoštol Pavel shrnul slovy, že „nyní vidíme jako v zrcadle, jen v hádance“ (1K 13,12).

Jaké výhody přináší pokora do procesu přemýšlení? Návyk pokorného hledání je základem každého růstu v poznání, protože vytváří vnitřní svobodu, která přirozeně vede k otevřenosti, vnímavosti a učenlivosti. To samozřejmě neznamená, že by pokorní lidé byli imunní vůči chybám, nikdy nemuseli měnit názor nebo neměli předsudky. Znamená to jen, že jsou ochotni podřídit se biblické pravdě. Uvědomují si hranice svého poznání, a proto jsou schopni rozšiřovat své znalosti a pochopení Božího slova způsobem, kterým se to nikdy nepodaří člověku pyšnému a namyšlenému.

„Všichni, kteří přistupují k Božímu slovu s ochotou nechat se vést, s pokorou, otevřenou myslí a odhodláni poznat spasení, pochopí, co říká Písmo. Ale ti, kteří přistupují ke zkoumání slova s duchem vzpoury, nenajdou nic potřebného a důležitého. K lhostejnému člověku nebude Boží slovo promlouvat. Bůh neplýtvá svým působením na ty, kteří jsou nečistí a radami pohrdají. Pokušitel rád vyškolí každého, kdo dává přednost jeho návrhům a odmítá pozitivní vliv Božího zákona. Potřebujeme pokořit vlastní srdce a v upřímnosti a úctě hledat ve slově život. Světlo totiž může spatřit pouze pokorná a kající duše.“ (RH, 22. srpna 1907)

**Aplikace**

`Jak se dá najít správný soulad mezi pokorou a jistotou? Jak bys například odpověděl na následující otázku: Jak si vy, adventisté, můžete být tak jisti, že máte pravdu ohledně soboty a že se všichni ostatní mýlí?`