---
title:  'Hledání odpovědí prostřednictvím Písma a modlitby'
date:  18/06/2020
---

> <p></p>
> Židé v Beroji byli přístupnější než v Tesalonice: přijali evangelium s velikou dychtivostí a každý den zkoumali v Písmu, zdali je to tak, jak zvěstuje Pavel. (Sk 17,11)

> <p></p>
> Tu Filip začal u toho slova Písma a zvěstoval mu Ježíše. (Sk 8,35)

> <p></p>
> 15S tím se shodují slova proroků, neboť je psáno: 16„Navrátím se zase a znovu postavím Davidův zbořený dům, z jeho trosek jej opět vystavím a zbuduji, jako byl dřív.“ (Sk 15,15.16)

**Osobní studium**

`Uvažuj o výše uvedených textech. Co dělali apoštolové a členové rané církve, když museli čelit složitým otázkám? Proč je Písmo i dnes tím nejlepším zdrojem svého vlastního výkladu?`

Nejlepší odpovědi na problematické biblické texty najdeme přímo v Písmu. Sporné otázky potřebujeme studovat ve světle celé Bible, ne se zaměřovat pouze na jeden text vytržený z bezprostředního kontextu – či dokonce z celé Bible. Je důležité, abychom se naučili objevovat v Písmu velké a mocné pravdy, které pak budeme uplatňovat ve svém životě.

Když máš problém porozumět některému biblickému verši, pokus se získat světlo z ostatních veršů s podobnou tematikou. Vždy nejprve usiluj najít co nejjasnější text, který by ti pak pomohl pochopit méně jasné vyjádření. Je důležité nezamlžovat jasné vyjádření Písma tím, že je přebijeme komplikovanými texty. Místo toho, abychom se verše pokoušeli vysvětlovat na základě různých mimobiblických, vědeckých nebo filozofických pramenů, dovolme Písmu, aby nám samo odkrylo svůj smysl.

Kdosi řekl, že když jsme na kolenou, můžeme se dívat na problémy z úplně jiné perspektivy. Prostřednictvím modlitby vyznáváme, že k pochopení a vysvětlení Písma potřebujeme Boží pomoc. Na modlitbě hledáme moudrost a osvícení naší mysli působením téhož Ducha, který inspiroval biblické autory k napsání důležitého poselství.

V modlitbě odhalujeme své motivy a vyznáváme před Bohem, proč chceme pochopit to, co čteme. Na modlitbě Boha prosíme, aby otevřel naše oči a pomohl nám porozumět jeho slovu. Je důležité také prosit o sílu následovat zjevené pravdy. Když nás Bůh usměrňuje Duchem svatým, nepovede nás tak, aby naše pochopení bylo v rozporu s Písmem, jehož autory při psaní vedl a usměrňoval. Bůh nás vždy povede tak, aby to bylo v souladu s Biblí, kterou sám inspiroval. Bude nám potvrzovat to, co napsali autoři pod jeho vedením, a bude nám pomáhat pochopit věci skutečně důležité pro náš život dnes.

**Aplikace**

`Jak ti modlitba pomáhá nasměrovat tvou mysl, abys lépe rozuměl Božímu slovu a mohl podle něj žít?`