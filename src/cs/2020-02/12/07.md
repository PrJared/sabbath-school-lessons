---
title:  'Podněty k zamyšlení'
date:  19/06/2020
---

Přečtěte si pozorně kapitolu „Vítězství nad pochybnostmi“ (SC 105–113; CVP 107–113) z knihy Cesta k vnitřnímu pokoji.

V Písmu se nachází mnoho tajemství, která jsou pro naši omezenou a hříchem pokřivenou mysl těžko pochopitelná a vysvětlitelná. Právě proto potřebujeme ke studiu Bible přistupovat s pokorou, s pokáním a modlitbou. Pokud Písmo pokládáme za důvěryhodné, umožňujeme biblickému textu naplno vyjevit jeho smysl – a to i tehdy, pokud není plně v souladu s naším předchozím přesvědčením. Pokud Písmu důvěřujeme, pak budeme smysl jeho slov respektovat, ne jej měnit tak, aby nám vyhovoval.

„Když se člověk pokouší Bibli studovat bez modlitby, dojde obvykle jen k pochybnostem. Při čtení Bible se naše myšlenky musí soustředit na Boha. Musíme být připraveni nechat se jím vést. Bez Boží pomoci naše myšlení snadno zastřou pochybnosti. V tomto smyslu může i studium Bible vést k nevíře.

Když lidé studují Bibli, aniž by prosili Boha o pomoc, pokouší se je ovlivňovat také satan. Snadno začnou Bibli vysvětlovat mylně i přesto, že mohou být jinak velmi vzdělaní. Pokud sami Boha neposlouchají, není bezpečné důvěřovat jejich výkladům Bible.

Někdo čte Bibli jenom proto, aby v ní našel chyby. Nepodřídil se Bohu a domnívá se, že najde dostatek důvodů pro to, aby věřit nemusel. Takový postoj brání pochopit i jednoduché a jasné pravdy.“ (SC 110.111; CVP 111)

**Otázky k rozhovoru**

`1. 	Proč je pro správné pochopení Písma důležité zaujmout postoje, o kterých jsme mluvili tento týden? Pokuste se pojmenovat další vlastnosti, které nám mohou být ve snaze lépe porozumět Písmu užitečné.`

`2. 	Proč by nás nemělo překvapovat, že v Písmu nacházíme texty, které je složité pochopit a vysvětlit?`

`3. 	Jaká je vaše odpověď na problematický verš L 23,43, v němž (podle většiny překladů) Ježíš říká zločinci, že s ním bude ještě dnes v ráji? Jaká je nejlepší odpověď? Jak nám při hledání odpovědi mohou pomoci následující texty: J 20,17; Kaz 9,5; 1K 15,16–20?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.