---
title:  'Čestný a upřímný postoj k obtížím'
date:  15/06/2020
---

> <p></p>
> 6Neboť moudrost dává Hospodin, poznání i rozumnost pochází z jeho úst. 7Pro přímé má pohotovou pomoc, je štítem těm, kdo žijí bezúhonně, 8chrání stezky práva a střeží cestu svých věrných. (Př 2,6–8)

> <p></p>
> Dávej pozor na své jednání i na své učení. Buď v tom vytrvalý. Tak posloužíš ke spasení nejen sobě, ale i svým posluchačům. (1Tm 4,16)

**Osobní studium**

`Kdy ses naposledy setkal s biblickým textem, který se ti zdál nepochopitelný nebo v rozporu s jinými verši či realitou celkově? Je zcela normální, že se do takové situace občas dostaneme. Jak jsi na to reagoval? Ale jinak: Co bys v takové situaci měl udělat?`

**Jak bys na základě poselství níže uvedených veršů měl reagovat, když zápasíš s ne zcela srozumitelnými verši?**

`1Pa 29,17`

`Př 2,6–8`

`1Tm 4,16`

Jen když jsme čestní a upřímní, můžeme správným způsobem čelit problémům. Čestnost a upřímnost nás chrání před tím, abychom před obtížemi neutíkali nebo abychom se je nesnažili skrývat. Pomáhají nám i v tom, abychom nedávali povrchní odpovědi, které by neobstály ve zkoušce pravdivosti. Bohu se líbí čestný a upřímný postoj. Boží charakter bychom měli následovat i při našem studiu Písma.

Pokud přistupujeme k problematickým (ale i všem ostatním) veršům Písma upřímně a poctivě, dáme si pozor, abychom je nevykládali mimo kontext, abychom nepřekrucovali pravdu svými předsudky nebo abychom druhé nemátli falešnými tvrzeními. Je lepší trpělivě hledat a přijít s pravdou, kterou je možné obhájit než trvat na vyhýbavých a neuspokojivých argumentech. Pozitivním vedlejším účinkem čestného a poctivého přístupu k Písmu je to, že nám pomáhá budovat důvěryhodnost, která tvoří základ všech zdravých mezilidských vztahů. Čestnost a upřímnost jsou z dlouhodobého hlediska mnohem lepší než chabé, nepřesvědčivé tvrzení. Vždy je lepší přiznat, že neumíte odpovědět nebo že neznáte skutečný význam textu, než se pokoušet vkládat do textu význam, který chcete, aby měl, přestože text možná říká něco zcela jiného.

Čestní lidé upřímně usilují poznat pravdy Božího slova, a proto si vždy znovu dávají pozor na ukvapené závěry, které by mohly vycházet z nedostatku znalostí nebo chabých důkazů. Opatrnost nás vede k tomu, abychom nepřehlíželi detaily či aspekty, které by mohly být důležité. Opatrní lidé nedělají předčasné závěry, ale jsou při svém studiu Písma a ostatních informací svědomití a důkladní.

**Aplikace**

`Jak přistupuješ (nebo jak bys měl přistupovat) k biblickému textu, kterému úplně nerozumíš nebo jehož význam se v něčem neshoduje s tvým pochopením pravdy?`