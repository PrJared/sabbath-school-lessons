---
title:  'Naše hříšná přirozenost'
date:  06/05/2020
---

> <p></p>
> 39Ježíš řekl: „Přišel jsem na tento svět k soudu: aby ti, kdo nevidí, viděli, a ti, kdo vidí, byli slepí.“ 40Farizeové, kteří tam byli, to slyšeli a řekli mu: „Jsme snad i my slepí?“ 41Ježíš jim odpověděl: „Kdybyste byli slepí, hřích byste neměli. Vy však říkáte: Vidíme. A tak zůstáváte v hříchu.“ (J 9,39–41)

> <p></p>
> 42Přesto v něho uvěřili i mnozí z předních mužů, ale kvůli farizeům se k němu nepřiznávali, aby nebyli vyloučeni ze synagógy. 43Zamilovali si lidskou slávu víc než slávu Boží. (J 12,42.43)

**Osobní studium**

`V úvodních verších se mluví o lidech, kteří odmítali přijmout dané poselství nebo se k jeho přijetí nechtěli přiznat. Proč? Jaké napomenutí zaznívá na jejich adresu? Jaké ponaučení bychom si z toho měli vzít pro sebe?`

Je snadné se pohrdavě dívat na náboženské vůdce, kteří navzdory přesvědčivým důkazům odmítli přijmout Ježíše. Musíme si však dát pozor, abychom si neosvojili podobný postoj k Božímu slovu.

Není pochyb o tom, že hřích zásadně změnil, poškodil a zkřivil náš vztah s Bohem. Hřích ovlivňuje celou naši existenci. Má vliv i na naši schopnost vykládat Písmo a rozumět mu. Nejde jen o to, že nás naše uvažování může dovést ke špatným závěrům. Naše mysl a způsob našeho přemýšlení jsou ovlivněny hříchem a uzavřely se před Boží pravdou.  Naše uvažování lze charakterizovat následujícími znaky: pýcha, sebeklam, zpochybňování, odcizení a neposlušnost.

Pyšný člověk se vyvyšuje nad Boha a jeho slovo. Pýcha totiž vede člověka k tomu, že svůj vlastní názor považuje za konečné měřítko pravdy – a to i těch pravd, které jsou zjevené v Bibli. Takový postoj snižuje a znevažuje božskou autoritu Písma.

Někteří lidé mají sklon přijímat jen takové myšlenky, které se jim líbí – a to i tehdy, když jsou v rozporu se zjevenou Boží vůlí. Bůh nás varuje před nebezpečím sebeklamu (Zj 3,17). Hřích také vyvolává pochybnosti, které mohou vyústit ve váhavost, nerozhodnost a neochotu věřit Božímu slovu. Soustavné zpochybňování může způsobit, že si při výkladu biblického textu nikdy nebudeme dost jistí. Pak takový člověk velmi rychle zaujme postoj soudce a začne sám rozhodovat o tom, co je v Písmu přijatelné, a co ne. Tento přístup k Božímu slovu je velmi nebezpečný a je třeba ho odlišit od zdravého kladení si otázek a hledání.

K Bibli bychom měli přistupovat ve víře a v pokoře, ne s kritickým postojem a plni pochybností. Pýcha, sebeklam a zpochybňování nás odvádějí od Boha a Bible. Následkem takového postoje je neposlušnost, tedy neochota následovat zjevenou Boží vůli.

**Aplikace**

`Ocitl ses někdy v situaci, že jsi odmítal usvědčující výroky Písma, které tě vedly k určitému jednání, protože jsi chtěl udělat něco jiného? Co se stalo a co ses z této zkušenosti naučil?`