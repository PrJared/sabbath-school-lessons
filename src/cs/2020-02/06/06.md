---
title:  'Důležitost správného výkladu Písma'
date:  07/05/2020
---

> <p></p>
> 1Všechen lid se shromáždil jednomyslně na prostranství před Vodní branou a vyzvali znalce Zákona Ezdráše, aby přinesl knihu Mojžíšova zákona, který vydal Hospodin Izraeli. 2Kněz Ezdráš tedy přinesl Zákon před shromáždění mužů i žen, všech, kteří byli schopni rozumět, aby jej slyšeli, prvního dne měsíce sedmého. 3Četl z něho na prostranství před Vodní branou od svítání až do poledne mužům i ženám, těm, kteří byli schopni rozumět. Všechen lid pozorně naslouchal slovům z knihy Zákona.

> <p></p>
> 8Četli z knihy Božího zákona po oddílech a vykládali smysl, aby lid rozuměl tomu, co četli. (Neh 8,1–3.8)

**Osobní studium**

`Proč je podle úvodních veršů správné pochopení Písma důležité pro nás jako jednotlivce, ale i pro společenství církve?`

Nejdůležitějším poselstvím Bible je otázka spasení a způsobu, jak ho dosáhnout. Na čem jiném v konečném důsledku záleží (tedy pokud pod spasením rozumíme obnovení životodárného vztahu s Bohem)? Vždyť Ježíš řekl: „Jaký prospěch bude mít člověk, získá-li celý svět, ale svůj život ztratí?“ (Mt 16,26)

Naše poznání toho, co Bible učí o spasení, velmi výrazně závisí na způsobu, jakým budeme biblický text vykládat. Pokud přistoupíme k Bibli chybně a budeme ji vykládat nesprávně, velmi pravděpodobně se dopracujeme k mylným závěrům – a to nejen v otázce spasení, ale i ve všem ostatním, co Písmo učí. Dokonce už v době apoštolů se do církve vkradly teologické bludy, které vycházely z nesprávného výkladu Písma.

`Uvažuj o verších 2Pt 3,15.16. Co tento text říká o důležitosti správného výkladu Písma?`

Pokud se považujeme za lidi Knihy, kteří chtějí žít podle Písma a jedině Písma, a současně odmítáme jiné autoritativní zdroje (tradici, vyznání nebo závazný učitelský úřad církve, který by pro nás vykládal Písmo), pak je otázka správného hermeneutického přístupu k Písmu nesmírně důležitá. Bible se totiž stává jediným zdrojem informací o tom, čemu máme věřit a jak máme žít.

`Způsob výkladu Písma je rozhodujícím faktorem pro teologické a misijní zdraví církve. Bez správného výkladu Písma nedosáhneme jednoty učení a věrouky. Následkem toho bude nejednota církve a našeho poslání. Nesprávná a zdeformovaná teologie neodvratně vede k pokroucenému a nedostatečnému zvěstování evangelia. Máme-li pro svět poselství, o jehož významu máme pochybnosti, jak účinně je budeme schopni představit těm, kteří je potřebují slyšet?`

**Aplikace**

`Přečti si poselství tří andělů ve Zjevení 14,6–12. Jaký je jeho teologický smysl a proč je jeho správné pochopení tak důležité pro naši misii?`