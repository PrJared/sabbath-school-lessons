---
title:  'Podněty k zamyšlení'
date:  08/05/2020
---

Přečti si kapitolu „Vítězství nad pochybnostmi“ z knihy Cesta k vnitřnímu pokoji (SC 105–113; CVP 107–113). V dokumentu Studium Bible, předpoklady, zásady a metody (je přiložen k PSB 2/2020 a najdete jej i na www.sobotniskola.cz) si přečti části 1, 2 a 3. (Methods of Bible Study, www.adventistbiblicalresearch.org)

„Při studiu Písma se osvoboďte od svých předsudků, převzatých názorů a vlastních představ. Pokud se budete při studiu Písma jen snažit obhájit své vlastní přesvědčení, nikdy se nedopracujete k poznání pravdy. Odmítněte takové postoje a s kajícím srdcem poslouchejte, co vám chce říci Hospodin. Když člověk sedí u Kristových nohou, pokorně zkoumá pravdu a učí se od něho, slovo mu přinese pochopení. Těm, kteří se považují za moudré a namyšleně odmítají studium Písma, Kristus říká: Pokud chcete být moudří ke spasení, musíte být tiší a pokorní srdcem. Boží slovo nečtěte ve světle minulých názorů. Zkoumejte ho s modlitbou a bez předsudků. Pokud při studiu zjistíte, že názory, které jste pokládali za správné, nejsou v souladu s Písmem, nesnažte se Boží slovo přizpůsobit svým názorům. Nenechte se ovlivnit tím, čemu jste věřili v minulosti a co jste dělali. Otevřete svůj duchovní zrak a uvidíte předivné pravdy zákona. Poznejte, co je psáno, a pevně postavte své nohy na Skále věků.“ (MYP 260)

**Otázky k rozhovoru**

`1. 	Jaký vliv má na výklad Písma naše vzdělání, náš světonázor a kultura, ve které žijeme? Proč je důležité, abychom si uvědomovali, co všechno ovlivňuje naši snahu pochopit a vyložit význam Písma?`

`2. 	Všichni souhlasíme s tím, že jsme hříšní a že hřích nás ovlivňuje negativním způsobem. Jakým způsobem nám hřích znemožňuje správně pochopit Písmo? Jak může zkreslit náš postoj k Písmu skutečnost, že chceme dělat něco, co Bible odsuzuje?`

`3. 	Uveďte příklady biblických textů, které jsme schopni lépe pochopit díky znalosti historických a kulturních souvislostí daného období?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.