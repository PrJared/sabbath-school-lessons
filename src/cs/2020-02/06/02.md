---
title:  'Naše předpoklady a předporozumění'
date:  03/05/2020
---

> <p></p>
> 44Řekl jim: „To jsem měl na mysli, když jsem byl ještě s vámi a říkal vám, že se musí naplnit všechno, co je o mně psáno v zákoně Mojžíšově, v Prorocích a Žalmech.“ 45Tehdy jim otevřel mysl, aby rozuměli Písmu. (L 24,44.45)

**Osobní studium**

`Přečti si text L 24,36–45. Učedníci znali Písmo, ale něco jim bránilo vidět skutečný význam Božího slova. Nedokázali rozpoznat ani předpověděné události, které se děly přímo před jejich očima. Co bylo příčinou jejich nepochopení?`

Nikdo nepřistupuje k textu Písma se zcela netknutou myslí. Každý čtenář a student Písma otevírá Bibli s určitou historickou a osobní zkušeností, která nevyhnutelně ovlivňuje způsob, jakým text vykládá. Učedníci měli své konkrétní představy o tom, jaký by měl Mesiáš být a co by měl dělat. Jejich předpoklady vycházely z očekávání tehdejší společnosti a bránily jim lépe pochopit biblický text. To je důvodem, proč tak často nechápali Ježíše a události, které provázely jeho život, smrt a vzkříšení.

Každý z nás má svůj názor na fungování světa, na to, jak skončí dějiny, na Boha. Ať už si to uvědomujeme, nebo ne, každý z nás má nějakým způsobem (před) nastavenou mysl, se kterou přistupuje ke čtení Bible ve snaze pochopit její smysl. K Bibli tedy přicházíme s určitým „předporozuměním“, s určitými vlastními předpoklady. Pokud někdo například jednoznačně odmítá existenci nadpřirozených Božích zásahů, nebude Bibli vnímat jako pravdivý a spolehlivý záznam toho, jak Bůh v minulosti jednal. Takový člověk se bude na Písmo dívat úplně jinak než člověk, který přijímá existenci zázraků.

Čtenáři Bible se nemohou zcela odpoutat od své minulosti, svých zkušeností, vlastních myšlenek a předpokladů. Nelze dosáhnout ani úplné nestrannosti, ani absolutní objek­tivity. Studium Písma a teologické uvažování se vždy odehrává na pozadí toho, jak vní­máme podstatu světa a Boží charakter.

Dobrou zprávou však je, že jestliže přistupujeme ke studiu Písma s otevřenou myslí a upřímným srdcem, Duch svatý může rozšířit náš omezený způsob uvažování a usměrnit naše předporozumění. Bible opakovaně potvrzuje, že i lidé s velmi odlišným myšlenkovým zázemím jsou schopni chápat Boží slovo a že Duch svatý je připraven uvést nás „do veškeré pravdy“ (J 16,13).

**Aplikace**

`Co všechno ovlivňuje tvoje vnímání světa? Jak můžeme své předporozumění podřídit Božímu slovu, aby mohlo ovlivnit naše myšlenky a dát je do souladu s Boží vůlí zjevenou v Písmu?`