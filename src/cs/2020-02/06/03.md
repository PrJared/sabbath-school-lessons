---
title:  'Překlady a výklady textu'
date:  04/05/2020
---

> <p></p>
> Potom začal od Mojžíše a všech proroků a vykládal jim to, co se na něho vztahovalo ve všech částech Písma. (L 24,27)

**Osobní studium**

Bible byla původně napsána v starověkých jazycích. Starý zákon byl napsán převážně v hebrejštině a několik částí v aramejštině. Novozákonní autoři psali v lidové hovorové řečtině své doby (koiné). Dnes těmito jazyky nemluví téměř nikdo a většina lidí těmto starověkým jazykům nerozumí. Aby Písmo mohl číst běžný člověk, musí být Bible přeložena do moderních jazyků.

Jak však vědí všichni dobří překladatelé, každý překlad zároveň vyžaduje do jisté míry i určitý výklad. Pro mnoho slov nebo slovních spojení běžně používaných v jednom jazyce neexistuje rovnocenný ekvivalent v jazyce, do kterého se text překládá. Nauka o metodách jak správně chápat a vykládat texty se nazývá „hermeneutika“.

`Uvažuj o textech 1K 12,10; 1K 14,26; J 1,41; J 9,7; Sk 9,36 a L 24,27. Ve všech uvedených verších se nachází myšlenka překladu a výkladu. V L 24,27 musí dokonce samotný Ježíš vysvětlovat význam Písma svým učedníkům. Co nám to říká o důležitosti výkladu biblického textu?`

Řecké sloveso herméneuó, z něhož je odvozeno slovo hermeneutika (výklad původního smyslu [biblického] textu), pochází z řeckého slova Hermés. V řecké mytologii byl Hermés považován za toho, kdo předává poselství od bohů lidem. Byl tedy zodpovědný i za to, aby správně přetlumočil poselství určeným adresátům.

V souvislosti s hermeneutikou je pro nás klíčová skutečnost, že pokud neovládáme původní biblické jazyky, přistupujeme k textu Písma pouze prostřednictvím překladů Bible. Naštěstí mnoho překladatelů ve snaze přetlumočit poselství Písma udělalo výbornou práci. A přestože znalost původních jazyků je velkou výhodou, při použití kvalitních překladů nám nic nebrání pochopit podstatu biblického poselství. Ale i při čtení kvalitního překladu je důležitý správný výklad významu textu, jak to naznačuje verš L 24,27. A to je také hlavní cíl hermeneutiky: správně přetlumočit a přesně vyjádřit smysl biblického textu a pomoci nám náležitě uplatnit poselství daného textu v našem životě. Jak ukazuje citovaný text z Lukáše, Ježíš vykládal (řecky dierméneuó) biblický text svým učedníkům. Jaké by to jen bylo, kdyby nám význam jednotlivých biblických veršů vykládal samotný Ježíš!

**Aplikace**

`Někteří lidé mají přístup k různým biblickým překladům, jiní ne. Ať už pracujeme s jakýmkoli překladem, je důležité přistupovat k textu s modlitbou, pokornou odevzdaností a s touhou jednat podle zjeveného. Proč?`