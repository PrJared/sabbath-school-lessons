---
title:  'Bible a kultura'
date:  05/05/2020
---

> <p></p>
> 22Pavel se tedy postavil doprostřed shromáždění na Areopagu a promluvil: „Athéňané, vidím, že jste v uctívání bohů velice horliví. 23Když jsem procházel vašimi posvátnými místy a prohlížel si je, nalezl jsem i oltář s nápisem: ‚Neznámému bohu‘. Koho takto uctíváte, a ještě neznáte, toho vám zvěstuji.

> <p></p>
> 28‚Neboť v něm žijeme, pohybujeme se, jsme,‘ jak to říkají i někteří z vašich básníků: ‚Vždyť jsme jeho děti.‘“ (Sk 17,22.23.28)

**Osobní studium**

`Přečti si text Sk 17,16–32 a uvažuj o něm. Ve Sk 17. kapitole se apoštol Pavel pokouší tlumočit evangelium v novém kontextu – na pozadí filozofie řecké kultury. Jakým způsobem jiné kulturní pozadí ovlivňuje to, jak hodnotíme význam různých myšlenek?`

Když chceme správně pochopit význam mnoha biblických statí, může nám pomoci znalost dobového pozadí a blízkovýchodní kultury. „Tak například židovský způsob myšlení připisoval člověku odpovědnost i za činy, které sice neudělal, ale které umožnil nebo jim nezabránil. Proto také inspirovaní pisatelé Bible běžně připisují Bohu, že něco sám vykonal, zatímco my bychom dnes řekli, že to pouze dovolil nebo že tomu nezabránil, např. zatvrzení faraónova srdce.“ (Methods of Bible Study, 4 část; dokument je dostupný na www.adventistbiblicalresearch.org; v češtině je přiložen v PSB 2/2020 a také na stránkách www.sobotniskola.cz)

`Také vliv kultury, ve které Písmo vznikalo, přináší některé důležité hermeneutické otázky. Je Bible kulturně podmíněna a vztahuje se tedy jen na kulturu, ke které promlouvá? Nebo Boží poselství dané v určité kultuře tuto kulturu přesahuje a promlouvá ke všem lidem? Co když se naše kulturní zkušenost stane základem pro náš výklad Písma?`

Ve Sk 17,26 nabízí apoštol Pavel zajímavý pohled na realitu, kterou často při čtení textu přehlížíme. Apoštol Pavel konstatuje, že Bůh nás všechny stvořil „z jednoho člověka“. Přestože jsme kulturně velmi rozdílní, z biblického pohledu existuje něco, co nás jako lidi spojuje. Bez ohledu na naše kulturní rozdíly je Bůh Stvořitelem všech lidí. Skutečnost, že jsme hříšní a potřebujeme spasení, není omezena na jednu kulturu. My všichni potřebujeme záchranu, jejíž nabídka k nám přichází prostřednictvím smrti a vzkříšení Ježíše Krista.

V Písmu je zaznamenáno, co Bůh říkal konkrétním lidem v určité době. Ze způsobu, jakým Ježíš a apoštolové přistupovali k Písmu, a z některých dalších skutečností můžeme poznat, že Božím záměrem bylo, aby i následující generace při čtení Písma rozuměly biblickým pravdám, které přesahují místní a časové souvislosti, v nichž biblické texty vznikaly. Analogií nám může být například algebra, jejíž základy (obecný postup řešení lineárních a kvadratických rovnic) se poprvé objevily v 9. století v Bagdádu v díle perského matematika Muhammada Al-Chorezmího. Určitě to však neznamená, že pravidla a principy tohoto odvětví matematiky jsou místně a časově omezené na Persii 9. století.

Stejný princip můžeme aplikovat i na pravdy Božího slova. Ačkoli Bible vznikla velmi dávno, v kultuře velmi odlišné od té naší, pravdy a principy, které Písmo obsahuje, jsou pro nás stejně důležité, jako pro lidi, kterým byly texty Písma původně určeny.

**Aplikace**

`Jak se vyrovnáváš s nejistotami při úsilí pochopit správný význam biblického textu?`