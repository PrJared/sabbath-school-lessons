---
title:  'Genesis a pohanství'
date:  26/05/2020
---

> <p></p>
> 14I řekl Bůh: „Buďte světla na nebeské klenbě, aby oddělovala den od noci! Budou na znamení časů, dnů a let. 15Ta světla ať jsou na nebeské klenbě, aby svítila nad zemí.“ A stalo se tak. 16Učinil tedy Bůh dvě veliká světla: větší světlo, aby vládlo ve dne, a menší světlo, aby vládlo v noci; učinil i hvězdy. 17Bůh je umístil na nebeskou klenbu, aby svítila nad zemí, 18aby vládla ve dne a v noci a oddělovala světlo od tmy. Viděl, že to je dobré. 19Byl večer a bylo jitro, den čtvrtý. (Gn 1,14–19)

**Osobní studium**

Nezdá se, že by kniha Genesis vycházela z pohanských mýtů o stvoření. Mnohem reál­něji vyznívá tvrzení, že vznikla, aby tyto mýty vyvrátila a odlišila Boha Stvořitele od pohanských božstev.

`Jak jsou podle úvodních veršů popsána jednotlivá nebeská tělesa stvořená čtvrtý den? Jaká měla být jejich funkce?`

Za zmínku stojí, že názvy „slunce“ a „měsíc“ jsou v tomto záznamu vynechány, popisuje se jen jejich funkce. Názvy pro slunce a měsíc byly totiž v hebrejštině úzce spojené se slunečními a s měsíčními bohy starověkého Egypta a Blízkého východu. Použití pojmu „větší světlo“ a „menší světlo“ ukazuje, že byla stvořena s určitým cílem – aby byla „na znamení časů, dnů a let“ a aby „svítila nad zemí“ (Gn 1,14.15). Text tedy velmi jasně ukazuje, že slunce a měsíc nejsou bohy, ale stvořenými tělesy s konkrétní funkcí. Naše dnešní vnímání slunce a měsíce je téměř totožné.

`Uvažuj o verších Gn 2,7.18–24. Jak Bůh tvoří Adama a Evu? Jak bys charakterizoval jeho účast v celém procesu?`

Starověké blízkovýchodní mýty jednotně popisují stvoření člověka jako dodatečný nápad, který vychází ze snahy ulevit bohům od namáhavé práce. Tato mýtická představa je v rozporu s biblickým plánem. Podle Písma má totiž člověk vládnout nad světem jako Boží zmocněnec. Nic při stvoření člověka nevyznívá jako náhradní, dodatečný plán. Genesis představuje člověka jako vyvrcholení stvořitelského díla. Tímto jasně ukazuje, jak velké rozpory existují mezi biblickým záznamem a pohanskými mýty.

Genesis je jakousi „korekturou“ mýtů starověkého světa. Mojžíš používá některé pojmy a myšlenky, které jsou neslučitelné s pohanskými představami. Jednoduše popisuje biblický pohled na realitu, Boží roli při stvoření a cíl, který Bůh při stvoření sledoval.

**Aplikace**

`Před tisíci lety byl biblický záznam o stvoření v jasném rozporu s většinovým názorem vyjádřeným v mýtech. Paradoxem je, že i dnes je biblický záznam v rozporu s převládající představou lidí. Proč bychom ani neměli být překvapeni?`