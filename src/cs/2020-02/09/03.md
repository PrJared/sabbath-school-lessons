---
title:  'Stvoření a starověká literatura'
date:  25/05/2020
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. 28A Bůh jim požehnal a řekl jim: „Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ (Gn 1,26–28)

**Osobní studium**

`Archeologové objevili texty ze starověkého Egypta a Blízkého východu, v nichž jsou zapsány starodávné příběhy stvoření a potopy. Mnoho z nich tyto objevy přivedly k otázkám, zda záznamy o těchto událostech, nacházející se v knize Genesis, nebyly náhodou převzaty nebo odvozeny od zmíněných kultur. Jak to tedy vlastně je?`

Přečti si text Gn 1,1–2,4. Pak si přečti následující úryvky z akkadského mýtu o Atrachasísovi, které pojednávají o stvoření člověka (vybíráme ho jako jeden z mnoha podobných záznamů o stvoření; jeho záznam pochází přibližně z 18. století př. Kr.):

„Dva tisíce a pět set let Igigové [sedm božstev] nesmírně těžce robotovali ve dne i v noci.

Spílali a naříkali, na práci kopáčů žalovali...

... potomka nechť rodička stvoří!

Lopotu bohů člověk na bedra svá vezme!“

Boha Geštuge, jenž rozumem byl obdařen, bohové společně zabili.

S jeho masem a krví Nintu smísila hlínu.“

(Duchovní prameny života: Stvoření světa ve starých mýtech a náboženstvích. Vyšehrad, Praha 1997, str. 76.77)

`Jaké rozdíly vidíš při porovnání uvedených textů (Genesis a mýtus o Atrachasísovi)?`

Přestože mezi oběma příběhy existuje určitá podobnost (první lidé byli stvořeni z hlíny), rozdíly jsou obrovské.

(1) V mýtu o Atrachasísovi člověk pracuje, aby bohové mohli odpočívat. V Genesis Bůh stvořil zemi, a všechno co je na ní, pro lidi, kteří jsou vrcholem stvoření. Bůh odpočívá spolu s nimi. V Genesis jsou lidé umístěni do zahrady a jsou pozváni do společenství s Bohem. Bůh jim svěřuje péči o své stvoření – takovýto plán v Atrachasísovi nenacházíme.

(2) V Atrachasísovi je zabit jeden z nižších bohů a jeho krev je smísena s hlínou, z níž bylo zformováno sedm mužů a sedm žen. V Genesis je nejprve Adam „zformován“ Bohem, který do něj vdechl dech života. Později byla „utvořena“ žena, která měla být Adamovi „rovnocennou pomocí“. Bůh nestvořil Adama a Evu z krve nějakého zabitého božstva.

(3) V knize Genesis se v souvislosti se stvořením nezmiňuje žádný konflikt nebo násilný čin, jak je to v příběhu o Atrachasísovi.

Biblický záznam obsahuje vznešený popis jednání všemocného Boha, který lidstvu svěřuje důstojný smysl v dokonalém světě. Tento zásadní rozdíl přivedl odborníky k závěru, že jde o dva opravdu odlišné příběhy stvoření.

**Aplikace**

`Někteří odborníci se shodují na tom, že jednotlivé příběhy o stvoření a potopě mohly na začátku popisovat skutečné události, ale postupným předáváním se během staletí jejich obsah zkomolil. Mojžíš inspirovaný Duchem svatým však zaznamenal skutečný průběh událostí. Proč je takový přístup lepším vysvětlením podobnosti různých příběhů než názor, že Mojžíš svůj záznam převzal z pohanského mýtu?`