---
title:  'Plochá Země?'
date:  24/05/2020
---

> <p></p>
> 21Což o tom nevíte? Což jste neslyšeli? Neoznámili vám to už na počátku? Což nechápete, kdo položil základy zemi? 22Ten, který sídlí nad obzorem země, jejíž obyvatelé jsou jako kobylky, ten, který nebesa jak závoj roztahuje a napíná je jako stan k obývání. 23Ten hodnostáře za nic nemá a jako s nicotou nakládá se soudci země. (Iz 40,21–23)

**Osobní studium**

Mnozí lidé si myslí, že zatímco dnes věří tomu, ze Země je plochá, jen zastánci konspiračních teorií, ve starověku si to mysleli všichni. Mnoho lidí bylo však v minulosti přesvědčeno, že Země je kulatá. I dnes jsou však lidé, kteří se domnívají, že Bible mluví o ploché Zemi.

`Uvažuj o textech Zj 7,1 a 20,7.8. Jaký je kontext těchto veršů? Říkají něco o ploché zemi?`

Jan, autor těchto textů, zaznamenává proroctví týkající se konce času a popisuje přitom čtyři anděly, kteří se postavili „do čtyř úhlů země a bránili všem čtyřem větrům“ (Zj 7,1). Třikrát opakuje slovo „čtyři“, aby anděly spojil se čtyřmi světovými stranami.

Jan zde používá obrazný jazyk, podobně jako když my dnes řekneme, že „slunce zapadá“ nebo že „od východu se zvedá vítr“. Trvat na doslovném výkladu tohoto prorockého textu, když kontext jasně hovoří o obrazném pojmenování severu, jihu, východu a západu, znamená vytrhnout tyto věty z jejich kontextu a vkládat do nich význam, který zjevně nemají. Vždyť podobně Ježíš řekl: „Neboť ze srdce vycházejí špatné myšlenky, vraždy, cizoložství, smilství, loupeže, křivá svědectví, urážky“ (Mt 15,19), ale rozhodně nemluvil o lidské fyziologii ani nepopisoval funkci lidského srdce. Používal obrazný jazyk, aby zdůraznil určitý mravní princip.

`Uvažuj o textech Jb 26,7–10 a Iz 40,21–23. Co se z nich dozvídáme o vlastnostech země?`

V textu Jb 26,7 je země popsána jako něco, co visí v prázdnotě: „On roztáhl sever nad pustotou, nad nicotou zavěsil zemi.“ Izajáš konstatuje: „Ten, který sídlí nad obzorem země, jejíž obyvatelé jsou jako kobylky, ten, který nebesa jak závoj roztahuje a napíná je jako stan k obývání.“ (Iz 40,22)

**Aplikace**

`Představ si, že žiješ v 1. století po Kr. Jaké důkazy bys mohl najít o tom, že země se pohybuje? Nebo by se ti zdálo pravděpodobnější, že země se nehýbe? A jaké důkazy bys mohl mít o tom, jestli je téměř kulatá, anebo plochá?`