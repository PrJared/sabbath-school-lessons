---
title:  'Stvoření a čas'
date:  27/05/2020
---

> <p></p>
> 1Toto je výčet rodopisu Adamova: V den, kdy Bůh stvořil člověka, učinil jej k podobě Boží. 2Jako muže a ženu je stvořil, požehnal jim a v den, kdy je stvořil, dal jim jméno Adam (to je Člověk). 3Ve věku sto třiceti let zplodil Adam syna ke své podobě, podle svého obrazu, a dal mu jméno Šét. 4Po zplození Šéta žil Adam ještě osm set let a zplodil syny a dcery. 5Všech dnů Adamova života bylo devět set třicet let, a umřel. (Gn 5,1–5)

**Osobní studium**

`Přečti si Gn 5. a 11. kapitolu. Jakým způsobem Bible zaznamenává dějiny lidstva od Adama po Noema a od Noema po Abrahama?`

V uvedených rodokmenech se nachází důležitý faktor, který z nich dělá jedinečné biblické záznamy – obsahují údaj času, díky němuž je někteří odborníci nazývají „časové rodokmeny“. Obsahují mechanizmus postupných informací, které jsou spolu propojeny. Dozvídáme se tedy, že „ve věku X let osoba Jedna, zplodila osobu Dva. A osoba Jedna žila po zplození osoby Dva ještě Y let a zplodila další syny a dcery“. Genesis 5 přidává ještě informaci, že „všech dnů osoby Jedna bylo Z let“. Tento vzájemně propojený systém znemožňuje, aby do rodokmenu byla nějaká osoba přidána nebo z něj byla odstraněna. Kapitoly 5 a 11 knihy Genesis obsahují pokračující linii potomků, jak to potvrzuje 1Pa 1,18–27, ve které nechybí ani není přidána žádná generace. Tímto způsobem se Bible sama vysvětluje.

Téměř dva tisíce let křesťanští a židovští vykladači pomocí těchto textů představovali dějiny a určovali datum potopy a stáří země přinejmenším od konce sedmi dní stvoření popsaného v Gn 1–2.

V uplynulých desetiletích se však objevily pokusy nově vysvětlovat 5. a 11. kapitolu tak, aby se přizpůsobily delším obdobím, a tak byly v souladu se spornými výklady a datováním určitých historických událostí. Takový přístup vyvolal vážné otázky související se spolehlivostí biblického záznamu.

Když však chceme pochopit Boží plán času a jeho realizaci v dějinách, musíme pochopit, že obě tyto kapitoly „jsou historickým i teologickým záznamem a spojují Adama se zbytkem stvoření a Boha s člověkem v kontextu daného místa a času. Gn 5 a 11,10–26 poskytuje časový rámec a posloupnost lidí, kteří spojují Boží lid s člověkem, kterého Bůh stvořil jako vrchol šestidenního stvoření této planety.“ (Hasel, Gerhard F., „The Meaning of the Chronogenealogies of Genesis 5 and 11“, Origins 7/2 [1980], str. 69)

**Aplikace**

`Přestože uvedené texty mají ve Starém zákoně důležité místo, apoštol Pavel vybízí při jejich studiu k opatrnosti. Uvažuj v této souvislosti o textech 1Tm 1,4 a Tt 3,9. Na jaké nebezpečí Pavel upozorňuje?`