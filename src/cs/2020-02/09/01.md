---
title:  'Genesis a některé sporné pojmy'
date:  23/05/2020
---

### Texty na tento týden
Jb 26,7–10; Gn 1–2; Gn 5; Gn 11; 1Pa 1,18–27; Mt 19,4.5; J 1,1–3

> <p>Základní verš</p>
> „Nebesa vypravují o Boží slávě, obloha hovoří o díle jeho rukou.“ (Ž 19,2)

Písmo inspirovalo mnoho velkých myslitelů, aby zkoumali stvořený svět. Johannes Kepler, Isaac Newton, John Ray, Robert Boyle a mnozí další významní vědci věřili, že jejich práce odhalí ještě více o díle Stvořitele.

Po francouzské revoluci se věda devatenáctého století změnila. Přestala vycházet z pozice teistického světonázoru a přijala pohled na svět ovlivněný naturalizmem (příroda je jediná opravdová skutečnost a neexistuje žádný duchovní princip) a materializmem (vše, co existuje, je buď hmota samotná, nebo je ve své existenci na hmotě závislé). Při takovém přístupu už většinou nezbylo žádné místo pro cokoliv nadpřirozeného. Tyto filozofické myšlenky zpopularizoval Charles Darwin ve svém díle O původu druhů (1859). Věda se od té doby výrazně vzdálila biblickým základům. Jedním z výsledků je radikální přehodnocení příběhů zapsaných v knize Genesis.

Učí Bible překonaný a vědecky nepodložený pohled na kosmologii? Převzala Bible svůj pohled od okolních pohanských národů, nebo se její výklad světa liší? Je platnost Bible kulturně podmíněna místem a časem vzniku, nebo nás její inspirovaný původ pozvedá k takovému pohledu na vznik života, který je díky Božímu zjevení komplexní a univerzální?

Toto jsou některé z otázek, které si budeme klást tento týden.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`