---
title:  'Živé Boží slovo'
date:  29/03/2020
---

> <p></p>
> 45Když Mojžíš domluvil k celému Izraeli všechna tato slova, 46řekl jim: „Upněte své srdce ke všem slovům, která vám dnes dosvědčuji. Přikážete svým synům, aby bedlivě dodržovali všechna slova tohoto zákona. 47Pro vás není to slovo prázdné, ono je váš život. Pro toto slovo budete dlouho žít v zemi, do níž přejdete přes Jordán, abyste ji obsadili.“ (Dt 32,45–47)

> <p></p>
> A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy. (J 1,14)

> <p></p>
> Ježíš mu odpověděl: „Já jsem ta cesta, pravda i život. Nikdo nepřichází k Otci než skrze mne.“ (J 14,6)

**Osobní studium**

Nejdůležitějšími slovy člověka jsou často ta, která vysloví na konci života. Mojžíš, autor prvních pěti knih Písma, adresuje před smrtí svému lidu píseň (Dt 31,30–32,43).

`Uvažuj o úvodních verších Dt 32,45–47. Jak Mojžíš popisuje Boží slovo a jeho moc v životech Izraelců těsně před jejich vstupem do zaslíbené země?`

V posledních Mojžíšových slovech zaznívá velmi silná výzva. Tím, že vede srdce lidí ke slovům, která jim jeho prostřednictvím říkal Bůh, chtěl Mojžíš zdůraznit, že mají svůj zrak neustále upírat na Boha a že mají hledat Boží vůli pro své životy. Tím, že budou těmto slovům vyučovat své děti, předá každá generace té následující zaslíbený Boží plán spasení. Všimněme si, že si z těchto slov neměli vybírat, která se jim hodí, ale měli dodržovat „všechna slova tohoto zákona“ (Dt 32,46).

Také na konci pozemských dějin zde Bůh bude mít ty, kteří zůstanou věrní celému Písmu. Znamená to, že budou zachovávat Boží přikázání a budou mít Ježíšovu víru (Zj 14,12). Tento lid bude věrný učení Bible, které zaslibuje plnější život na zemi a také věčný život u Otce, kde pro nás připravuje místo sám Ježíš (J 14,1–3).

`Uvažuj o úvodních textech J 1,1–5.14 a J 14,6. Co tyto verše říkají o Ježíši a o věčném životě? Jak se Slovo stalo tělem? Jak tato myšlenka souvisí se zjevením a inspirací Písma?`

Ježíš je základem a také cílem celého Písma. Když přišel v těle jako Mesiáš, naplnil tím starozákonní zaslíbení. Jelikož žil, zemřel a opět žije, je nejen potvrzením Písma, ale i velkým zaslíbením věčného života ve zcela nové existenci.

**Aplikace**

`Opět uvažuj o textu Dt 32,47. Jakou zkušenost máš s tím, že poslušnost Božího slova není jen „prázdné slovo“? Proč víra v Boha a poslušnost jeho slova není nikdy marná ani bezvýznamná?`