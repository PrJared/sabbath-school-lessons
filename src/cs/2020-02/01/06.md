---
title:  'Proměňující moc Písma'
date:  02/04/2020
---

> <p></p>
> 8Velekněz Chilkijáš řekl písaři Šáfanovi: „Nalezl jsem v Hospodinově domě knihu Zákona.“ ... 10A Šáfan ji před králem [Jóšijášem] četl. 11Když král uslyšel slova knihy Zákona, roztrhl své roucho. 12Potom král přikázal knězi Chilkijášovi, Achíkamovi, synu Šáfanovu, Akbórovi, synu Míkajášovu, písaři Šáfanovi a Asajášovi, královskému služebníku: 13„Jděte se dotázat Hospodina ohledně mne i lidu a celého Judska, pokud jde o slova této nalezené knihy. (2Kr 22,8–13)

**Osobní studium**

`Přečti si text 2Kr 22,3–20. Co vedlo krále Jóšijáše k tomu, že roztrhl své roucho? Jak ho změnilo to, co zjistil v Písmu, a jaký vliv to mělo na celý národ?`

V roce 621 př. Kr., když měl Jóšijáš kolem 25 let, nejvyšší kněz Chilkijáš našel při rekonstrukci Hospodinova domu „knihu Zákona“. Pravděpodobně šlo o pět Mojžíšových knih, nebo jen o tu poslední – Deuteronomium. Během vlády Jošijášova otce Amóna a dědečka Menašeho, kteří páchali zlo a vedli celý národ do záhuby, tento svitek zřejmě zapadl do zapomnění. Byl uctíván Baal, Ašéra a „veškerý nebeský zástup“ (2Kr 21,3–9). Když se Jóšijáš dozvěděl o podmínkách smlouvy s Hospodinem, znepokojený a rozrušený na nejvyšší míru roztrhl své roucho. Uvědomil si totiž, jak daleko se on i celý národ vzdálili od uctívání pravého Boha. Okamžitě začal v celé zemi provádět reformu – dal zbourat a zničit vše, co bylo spojeno s uctíváním model. Nakonec zůstalo v celém Judsku jediné místo vyhrazené k uctívání – Hospodinův chrám v Jeruzalémě. Objev „knihy Zákona“ vedl k usvědčení a pokání a dal sílu ke změně. Tato změna se začala u Jóšijáše a postupně se rozšířila na celé Judsko.

Jak nás Písmo ujišťuje, že má moc změnit naše životy a ukázat nám cestu spasení? Uvažuj v uvedené souvislosti o verších J 16,13; 17,17; Žd 4,12 a Ř 12,2.

Jedním z nejpůsobivějších svědectví o moci Písma je změna života konkrétních lidí. Boží slovo proniká hříchem a zkažeností člověka, zjevuje naši opravdovou podstatu a naši potřebu Spasitele.

Bible je jedinečná kniha, která vznikala během dějin, obsahuje proroctví a má moc měnit životy. Jako taková musí být vykládána jedinečným způsobem. Nelze ji interpretovat stejným způsobem jako jinou knihu, protože živé Boží slovo musíme chápat ve světle živého Krista, který zaslíbil, že pošle svého Ducha, aby nás uvedl „do veškeré pravdy“ (J 16,13). Bible jako zjevení Boží pravdy obsahuje v sobě vnitřní principy výkladu. Tyto principy lze objevit při studiu způsobů, jakými sami autoři Písma toto slovo používali a jak se jím nechávali vést, když umožňovali, aby Písmo vykládalo samo sebe.

**Aplikace**

`Jako Boží slovo změnilo tvůj život? V čem by byl tvůj život jiný, kdyby do něj nepromluvilo slovo od Boha?`