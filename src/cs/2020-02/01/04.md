---
title:  'Bible jako prorocká kniha'
date:  31/03/2020
---

> <p></p>
> Ovšem, Panovník Hospodin nečiní nic, aniž by zjevil své tajemství prorokům, svým služebníkům. (Am 3,7)

**Osobní studium**

Bible se od ostatních náboženských děl odlišuje i tím, že více než třicet procent jejího obsahu tvoří proroctví a prorocká literatura. Začlenění proroctví a jejich naplnění v průběhu času je důležitým rysem biblického pohledu na svět, protože Bůh jednající v dějinách, zná budoucnost a zjevuje ji svému lidu (Am 3,7). Bible není jen historickým a zároveň i dnes živým slovem – je také slovem prorockým.

**Jak tyto texty odhalují podrobnosti o při­cházejícím Mesiáši?**

`Gn 49,8–12`

`Ž 22,13–19`

`Iz 53,3–7`

`Da 9,24–27`

`Mi 5,1`

`Mal 3,1`

`Za 9,9`

Ve Starém zákoně se nachází minimálně šedesát pět přímých proroctví o Mesiá­ši a celá řada symbolických předobrazů jeho života a služby. Tato proroctví se týkají takových konkrétních podrobností, jako „Juda nikdy nebude zbaven žezla“ (Gn 49,10); Mesiáš se narodí v judském Betlémě (Mi 5,1); bude „plný bolesti ... opovržený“, bude falešně obviněn, neotevře ústa na svou obranu (Iz 53,3–7); jeho ruce a nohy budou probodnuty a o jeho oděv budou losovat (Ž 22,13–19; B21).

Skutečnost, že starozákonní proroctví se s takovou dokonalou přesností naplnila v životě, smrti a vzkříšení Ježíše Krista, je svědectvím o jejich božské inspiraci a nadpřirozeném zjevení. Zároveň ukazují, že Ježíš byl tím, za koho se sám prohlašoval a za koho ho označovali i jiní. Ježíš následoval dávné proroky tím, že i on sám předpověděl svou smrt a své vzkříšení (L 9,21.22; Mt 17,22.23). Kromě toho předpověděl pád Jeruzaléma (Mt 24,1.2) a svůj druhý příchod (J 14,1–3). Písmo tedy předpovědělo vtělení, smrt i vzkříšení Mesiáše. Naplnění těchto předpovědí je pro nás ujištěním o hodnověrnosti Bible.

**Aplikace**

`Pokus se uvést všechny důvody, pro které ty osobně věříš v Ježíše a v jeho smrt za nás. Poděl se o ně v sobotu ve své třídě. Položte si společně otázku: Proč jsou tyto důkazy tak důležité a přesvědčivé?`