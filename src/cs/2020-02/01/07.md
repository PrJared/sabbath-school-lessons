---
title:  'Podněty k zamyšlení'
date:  03/04/2020
---

Přečti si 37. kapitolu „Naše jediná jistota“ z knihy Velké drama věků (GC 593–602; VDV 385–390) a 73. kapitolu „Nebojte se!“ z knihy Touha věků (DA 662–680; TV 424–436).

„Bůh ve svém slovu poskytuje lidem vědomosti potřebné ke spasení. Písmo svaté je proto třeba přijímat jako autoritativní, neomylné zjevení Boží vůle. Má být kritériem charakteru, má zjevovat věrouku a má být zkušebním kamenem naší zkušenosti.“ (GC 9; VDV 10)

Mnoho lidí zemřelo pro obhajobu Božího slova a pro věrnost Písmu. Jedním z takových lidí byl Rowland Taylor, teolog a anglický protestantský duchovní, který navzdory nařízením odmítal sloužit katolickou mši ve své farnosti v Hadleigh během vlády Marie I. (nazývané též Katolická nebo i Krvavá). Když ho vyobcovali z církve a pohrdali jím za jeho lpění na Písmu, odvolal se k biskupovi ve Winchesteru, který sloužil jako nejvyšší státní úředník. Ten ho však uvrhl do vězení a nakonec poslal na smrt upálením. Před svou smrtí v roce 1555 Taylor řekl: „Dobří lidé! Neučil jsem vás nic jiného, jen Boží svaté slovo a to, co jsem se dozvěděl z Bohem požehnané knihy, svaté Bible. Dnes tu stojím, abych to zpečetil svou krví.“ (Foxe, John. The New Foxe‘s Book of Martyrs, New Jersey: Bridge-Logos Publishers, 1997, str. 193) Rowlanda Taylora bylo slyšet, jak si v plamenech opakuje slova Žalmu 51.

**Otázky k rozhovoru**

`1.	Jakým způsobem potvrzují proroctví Boží původ Bible? Jak mohou naplněná proroctví posilovat naši víru?`

`2. 	V souvislosti s aplikační otázkou z části na úterý uvažujte, proč jsou důkazy o Ježíši jako Mesiáši tak silné?`

`3. 	Ježíš a apoštolové neochvějně věřili v pravdivost a Boží autoritu Písma. Samotný Ježíš například opakovaně odkazoval na texty Písma a zdůrazňoval, že se (často v souvislosti s odkazem na sebe) Písma musí „naplnit“. (Viz například Mt 26,54.56; Mk 14,49; L 4,21; J 13,18 a 17,12.) Jestliže Ježíš přistupoval k Písmu (v jeho případě k Starému zákonu) s takovou vážností, jako bychom měli přistupovat k Písmu my? Proč?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.