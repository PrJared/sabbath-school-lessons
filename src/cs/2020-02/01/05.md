---
title:  'Bible jako kniha naděje'
date:  01/04/2020
---

> <p></p>
> 3Odevzdal jsem vám především, co jsem sám přijal, že Kristus zemřel za naše hříchy podle Písem 4a byl pohřben; byl vzkříšen třetího dne podle Písem, 5ukázal se Petrovi, potom Dvanácti. (1K 15,3–5)

> <p></p>
> Jestliže ve vás přebývá Duch toho, který Ježíše vzkřísil z mrtvých, pak ten, kdo vzkřísil z mrtvých Krista Ježíše, obživí i vaše smrtelná těla Duchem, který ve vás přebývá. (Ř 8,11)

**Osobní studium**

Bible je v porovnání s jinými náboženskými knihami jedinečná mimo jiné v tom, že je silně provázána s dějinnými událostmi. V Písmu tedy nejde jen o jakési filozofické myšlenky o lidském bytí (jaké přinesly například Konfucius nebo Buddha), ale zaznamenává Boží jednání v dějinách, které směřuje k určitému konkrétnímu cíli, k jasně definované naději. V Bibli jsou těmito cíli: (1) zaslíbení Mesiáše a (2) Ježíšův druhý příchod. Takový dějinný vývoj je jedinečný pro židovsko-křesťanskou tradici a je v protikladu s cyklickým pohledem mnoha světových náboženství počínaje od starověkého Egypta až po moderní východní náboženství.

`Přečti si texty 1K 15,3–5.51–55; Ř 8,11 a 1Te 4,14. Co tyto verše mluví o historické skutečnosti Ježíšova vzkříšení? Co to znamená pro nás dnes?`

Všechna čtyři evangelia a také Pavel ve svých epištolách přinášejí svědectví, že Ježíš zemřel, byl vzkříšen v těle a zjevil se mnoha lidem. Dosvědčují to očití svědci, kteří ho uložili do hrobu a později viděli hrob prázdný. Svědci měli možnost dotknout se Ježíše a on s nimi jedl u stolu. Marie Magdaléna, Marie (matka Ježíšova) a další ženy vzkříšeného Krista viděly. Učedníci s ním hovořili na cestě do Emauz. Kromě toho se jim Ježíš zjevil při velkém pověření. Pavel říká, že pokud bychom odmítli svědectví Písma, pak by naše zvěst a naše víra byly „klamné“ (1K 15,14; ČEP), jinak přeloženo „prázdné“ (ČSP), „k ničemu“ (B21). Učedníci prohlašují: „Pán byl opravdu vzkříšen a zjevil se...“ (L 24,34). Řecký výraz ontós po­ukazuje na něco, co se „opravdu“, „skutečně“ stalo.

Kristus je představen jako „první z těch, kdo zesnuli“ (1K 15,20). Historický fakt, že Kristus tělesně vstal z mrtvých a také dnes žije, je zárukou, že i mrtví budou vzkříšeni tak jako on. „...první vstal Kristus, potom při Kristově příchodu vstanou ti, kdo jsou jeho“ (1K 15,23). Vyjádření „budou obživeni“ (1K 15,22; ČSP) odkazuje na budoucí akt stvoření, když ti, „kdo jsou Kristovi“, budou vzkříšeni „při jeho příchodu“ (1K 15,23; ČSP), „až se naposled ozve polnice“ (1K 15,52).

**Aplikace**

`Jaký význam má pro vás skutečnost, že Ježíš po své smrti znovu vstal k životu? Proč je i zaslíbené vzkříšení jeho následovníků tak důležité pro naši víru? Proč by bez vzkříšení byla naše víra „k ničemu“?`