---
title:  'Kdo a kdy napsal Písmo?'
date:  30/03/2020
---

> <p></p>
> Když dítě odrostlo, přivedla je k faraónově dceři a ona je přijala za syna. Pojmenovala ho Mojžíš… (Ex 2,10)

> <p></p>
> Ámos Amasjášovi odpověděl: „Nebyl jsem prorok ani prorocký žák, zabýval jsem se dobytkem a sykomorami.“ (Am 7,14)

> <p></p>
> 1Slova Jeremjáše, syna Chilkijášova, z kněží v Anatótu v zemi Benjamínově. ... 6„Ach, Panovníku Hospodine, nevím, jak bych mluvil. Jsem přece chlapec.“ (Jr 1,1.6)

> <p></p>
> 3Nad [satrapy] byli tři říšští vládcové, z nichž jedním byl Daniel… 4Král ho zamýšlel ustanovit nad celým královstvím. (Da 6,3.4)

> <p></p>
> Když šel Ježíš odtud dál, viděl v celnici sedět člověka jménem Matouš a řekl mu: „Pojď za mnou!“ On vstal a šel za ním. (Mt 9,9)

> <p></p>
> 5[Byl jsem] obřezán osmého dne, z rodu izraelského, z pokolení Benjamínova, Hebrej z Hebrejů; jde-li o zákon – farizeus; 6jde-li o horlivost – pronásledovatel církve; jde-li o spravedlnost podle zákona, byl jsem bez úhony.“ (Fp 3,5.6)

**Osobní studium**

Různorodost autorů, jejich geografické rozmístění a prostředí, ze kterého pocházeli, přinášejí jedinečné svědectví o Božím jednání. Bůh adresuje poselství různým skupinám posluchačů a povolává k tomu rozmanité lidi.

`Co ses z úvodních textů dozvěděl o rozmanitém původu a životních osudech biblických pisatelů? Jak tyto okolnosti mohly ovlivnit způsob, jakým psali to, k čemu je Bůh vedl?`

Bibli psali lidé pocházející z různého prostředí a nacházející se v různých situacích. Někteří psali v palácích, jiní ve vězení, v exilu nebo během svých misijních cest zaměřených na hlásání evangelia. Tito lidé měli různé vzdělání a povolání. Mojžíš byl například předurčen stát se panovníkem a Daniel sloužil jako vysoký státní úředník. Jiní byli jen prostí pastýři. Někteří byli mladí, jiní psali na sklonku svého života. Navzdory těmto rozdílům měli všichni jedno společné: Bůh je povolal a Duch svatý inspiroval, aby zaznamenali poselství Božímu lidu.

Autoři se lišili i v tom, že někteří byli očitými svědky, zatímco jiní psali na základě osobního prozkoumání událostí a dokumentů (Joz 10,13; L 1,1–3). Všechny části Písma jsou však inspirovány (2Tm 3,16). To je také důvod, proč apoštol Pavel říká, že „co je tam psáno, bylo napsáno k našemu poučení, abychom z trpělivosti a z povzbuzení, které nám dává Písmo, čerpali naději“ (Ř 15,4). Bůh, který stvořil lidskou řeč, dal vybraným lidem schopnost vyjádřit slovy inspirované myšlenky důvěryhodným a spolehlivým způsobem.

„Bůh ochotně sděloval svou pravdu světu prostřednictvím lidí a on sám dal skrze Ducha svatého schopnosti lidem, aby toto dílo vykonali. Vedl jejich mysli při výběru toho, co říci a napsat. Poklad byl svěřen hliněným nádobám, ale přesto má nebeský původ.“ (1SM 26)

**Aplikace**

`Tentýž Bůh byl představen prostřednictvím různých autorů pocházejících z různých podmínek, a přesto jejich svědectví tvoří jedinečný celek. Jak tato pravda pomáhá vnímat jedinečnost a věrohodnost Bible?`