---
title:  'Ztišení při Božím slově'
date:  24/06/2020
---

> <p></p>
> 1Poutní píseň, Davidova. Nemám, Hospodine, domýšlivé srdce ani povýšený pohled. Neženu se za velkými věcmi, za divy, jež nevystihnu, 2nýbrž chovám se klidně a tiše. Jako odstavené dítě u své matky, jako odstavené dítě je ve mně má duše. (Ž 131,1.2)

**Osobní studium**

Naše životy se často odehrávají v rychlém tempu, napětí a stresu. Mnozí namáhavě pracujeme, jen abychom vydělali dostatek prostředků na základní živobytí. Jindy, přestože máme naplněné základní potřeby, se honíme jako blázni jen proto, že chceme mít víc a více. Toužíme po věcech a zážitcích, o kterých jsme přesvědčeni, že naplní prázdno v nás a udělají nás šťastnými. Ale jak nás varuje Šalomoun v knize Kazatel, i to je jen „pomíjivost a honba za větrem“ (Kaz 2,11; 4,4).

Ať už investujeme své síly do čehokoliv, můžeme být tak zaneprázdněni, že uprostřed toho všeho shonu nám už nezbývá místo pro Boha. Neznamená to, že bychom Bohu nedůvěřovali, ale jednoduše si neuděláme dostatečný prostor ke čtení, modlitbě a společenství s Bohem, v jehož rukou, jak píše Daniel, „je tvůj dech a všechny tvé cesty“ (Da 5,23). Můžeme být tak rozptýleni vším kolem, že nám nezbyde dostatek času pro Boha. Každý z nás potřebuje chvíle, kdy záměrně zpomalíme, abychom se setkali s Ježíšem, naším Spasitelem. Jak k nám může promlouvat Duch svatý, pokud se nezastavíme, abychom poslouchali? Základem našeho duchovního života je důvěrný a tichý čas strávený s Bohem při čtení jeho slova a na modlitbě.

**Uvažuj o následujících textech. Co říkají o ztišení se před Bohem? Proč je důvěrný čas strávený s Bohem tak důležitý?**

`Ž 37,7`

`Ž 62,2.3.6`

`Ž 131,1.2`

Když máme někoho rádi, je pro nás potěšením s ním trávit čas. Najdi si místo, na kterém si můžeš číst a rozjímat o Božím slově bez vyrušování. V našem uspěchaném světě se nám to často může podařit jen tak, že si předem vyhradíme čas a místo k takovému ztišení. Obvykle je pro takovou chvíli rozjímání nejlepší začátek dne. Než nás pohltí každodenní shon, může se nám čas strávený přemýšlením a modlitbou stát požehnáním pro celý zbytek dne, protože naši mysl naplní cenné myšlenky. Každému samozřejmě může vyhovovat jiný čas a jiný způsob ztišení.

Spojení na modlitbě s živým Bohem Bible ovlivňuje velmi výrazně náš život. Mimo jiné nám to pomáhá, abychom se stále více podobali Ježíši.

**Aplikace**

`Jaké místo má ve tvém denním rozvrhu čas na ztišení se a modlitbu? Jak tento čas prožíváš a co pro tebe společenství s Bohem znamená? Jak ti to pomáhá prožívat jistotu Boží lásky?`