---
title:  'Písně a učení se textů zpaměti'
date:  25/06/2020
---

> <p></p>
> 10Dotazuji se na tvoji vůli celým srdcem, nedej, abych zbloudil od tvých přikázání. 11Tvou řeč uchovávám v srdci, nechci proti tobě hřešit. 12Požehnán buď, Hospodine, vyučuj mě v tom, co nařizuješ. 13Mé rty budou vypravovat o všech soudech tvých úst. (Ž 119,10–13)

**Osobní studium**

Učit se biblické verše zpaměti může být velkým požehnáním. Když si v mysli uchováváme vzácné texty Božího slova, můžeme si je připomenout ve chvíli, když to nejvíc potřebujeme. Tak Bible přímo ovlivňuje nejen naše uvažování a rozhodování, ale i naše hodnoty a chování. Texty Písma, které si pamatujeme, ovlivňují naši každodenní zkušenost s Bohem, pomáhají nám správně uctívat Boha a žít životem inspirovaným Písmem.

Pamatovat si verše z Bible pro nás může být důležitou ochranou před svody a nesprávným výkladem Písma. Když máme Písmo v srdci, můžeme se na něj odvolávat a připomínat si ho i tehdy, když nemáme k dispozici tištěnou nebo elektronickou Bibli. Když se pak ocitneme v problémech nebo v pokušení, texty Písma, které naplňují naši mysl, nám mohou pomáhat a dát nám sílu. Připomínat si Boží zaslíbení a soustředit se raději na Boží slovo než na problémy, pozvedá naše myšlenky k Bohu, který má připraveno tisíc způsobů, jak nám pomoci i tam, kde my nevidíme ani jeden.

`Uvažuj o verších Ef 5,19 a Ko 3,16. Jak zpívání textů z Božího slova může posílit vliv Bible na tvé uvažování?`

Zpívání veršů z Bible může být skvělým způsobem, jak si osvojit biblické texty. Při zpěvu si totiž slova Písma můžeme zapamatovat mnohem snadněji a rychleji. Spojení slov Písma a krásné melodie nám pomůže upevnit si je v mysli a zároveň rozptýlí naši úzkost a naše obavy. Texty Písma a hezkou melodii se mohou zpíváním a posloucháním snadno naučit dospělí i děti. Písmo se stalo inspirací pro mnoho slavných oratorií, symfonií a také krásných písní, které během staletí křesťany ovlivňovaly. Skladby, které pozvedají naši mysl a zaměřují ji na Boha a jeho slovo, jsou nádherným požehnáním a pozitivně působí na naše životy.

„Hudba je součástí uctívání Boha v nebi a měli bychom usilovat o to, abychom se v  písních chval co nejvíce přiblížili harmonii nebeských sborů.“ (PP 594; NUD 291)

**Aplikace**

`Které písně jsou pro tebe největším povzbuzením? Proč?`