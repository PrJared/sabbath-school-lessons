---
title:  'Ježíš, náš vzor'
date:  22/06/2020
---

> <p></p>
> 4Ježíš mu odpověděl: „Je psáno: Člověk nebude živ jenom chlebem.“

> <p></p>
> 8Ježíš mu odpověděl: „ Je psáno: Budeš se klanět Hospodinu, Bohu svému, a jeho jediného uctívat.“

> <p></p>
> 10„Vždyť je psáno ‚andělům svým dá o tobě příkaz, aby tě ochránili‘ 11a ‚na ruce tě vezmou, abys nenarazil nohou svou na kámen‘.“ 12Ježíš mu odpověděl: „Je psáno: nebudeš pokoušet Hospodina Boha svého.“ (L 4,4.8.10–12)

**Osobní studium**

Neexistuje lepší příklad a vhodnější k následování než Ježíš Kristus. Velmi dobře znal Boží slovo a byl ochoten se jím ve všem řídit.

`Jak Ježíš podle úvodních veršů používal Písmo, aby se bránil proti satanovým pokušením? Co se z toho dozvídáme o důležitosti Písma pro naši víru a pro náš život – a to zvláště v době trápení?`

Ježíš velmi dobře znal Písmo. Znal ho tak důkladně, že texty, které citoval, vyvěraly přímo z jeho srdce. Taková znalost psaného Božího slova byla především výsledkem živého vztahu s Bohem a také přemýšlení a hlubokého rozjímání nad Písmem.

Kdyby Ježíš dobře neznal přesná slova i jejich kontext, mohlo by se stát, že se satanovi podaří nějakým způsobem Ježíše nachytat nebo oklamat. Písmo citoval dokonce i satan, ale jen ve snaze překrucovat je. Schopnost citovat Písmo a odvolávat se na jeho texty nám nestačí, to právě dělá i satan. Potřebujeme vědět, co všechno Písmo říká o daném předmětu a jaký je skutečný význam a záměr jednotlivých textů. Jen taková známost Božího slova nám může pomoci, aby nás Boží nepřítel neoklamal. Když chceme obstát před satanovými útoky, potřebujeme, aby se Písmo stalo naší součástí, základem našeho uvažování a prožívání. V Písmu můžeme opakovaně číst o tom, jak Ježíš otevřel mysl svých následovníků, takže potom pochopili skutečný smysl Písma. Ježíš je odkazoval na to, co „je psáno“ (L 24,45.46; Mt 11,10; J 6,45 apod.). Ježíš předpokládal, že ti, kdo čtou Písmo, mohou pochopit jeho skutečný význam: „Ježíš mu odpověděl: ‚Co je psáno v Zákoně? Jak to tam čteš?‘“ (L 10,26) Pro Ježíše bylo to, co je psáno v Písmu, normou, podle které bychom měli žít.

`Ježíš – Slovo, které se stalo tělem –, upozorňuje své následovníky na to, co bylo napsáno a řečeno. „Kdo věří ve mne, ‚proudy živé vody poplynou z jeho nitra,‘ jak praví Písmo.“ (J 7,38) Ježíš je zaslíbený Mesiáš a Písmo o něm vydávává svědectví (J 5,39). Sám Ježíš byl ochoten řídit se Písmem. Pokud byl ochoten žít takto on, proč bychom si měli my pro náš život dávat jiné cíle?`

**Aplikace**

`Jakou máš ty osobní zkušenost s použitím Písma v boji proti pokušení? Kdy ses naposledy odkazoval na Písmo nebo v něm hledal pomoc či povzbuzení, když jsi procházel pokušením? Jaký byl výsledek? Co ses z této zkušenosti naučil?`