---
title:  'Živé Boží slovo a Duch svatý'
date:  21/06/2020
---

> <p></p>
> 12A tak, moji milí, jako jste vždycky byli poslušní – nikoli jen v mé přítomnosti, ale nyní mnohem více v mé nepřítomnosti – s bázní a chvěním uvádějte ve skutek své spasení. 13Neboť je to Bůh, který ve vás působí, že chcete i činíte, co se mu líbí. 14Všechno dělejte bez reptání a bez pochybování, 15abyste byli bezúhonní a ryzí, Boží děti bez poskvrny uprostřed pokolení pokřiveného a zvráceného. V něm sviťte jako hvězdy, které osvěcují svět, 16držte se slova života, abych se vámi mohl pochlubit v den Kristův, že jsem nadarmo neběžel ani se nadarmo nenamáhal. (Fp 2,12–16)

**Osobní studium**

Je velmi důležité studovat Boží slovo pečlivě a správným způsobem. Stejně důležité (nebo dokonce důležitější) je však žít podle toho, co jsme se naučili. A přestože se nám může zdát skvělé získávat stále větší a větší znalosti, v žádném případě se to nemá stát smyslem našeho studia Písma. Naším konečným cílem nemá být ovládnutí Písma. Smyslem studia má být, aby Písmo ovládlo nás, aby změnilo náš život a náš způsob uvažování. To je to, na čem opravdu záleží. Naše ochota žít podle pravdy, kterou jsme se při studiu Písma dozvěděli, znamená ochotu podřídit se biblické pravdě. Takové rozhodnutí může někdy znamenat i intenzivní duchovní boj, protože každý z nás je součástí sporu o to, kdo bude tou nejvyšší autoritou v našem rozhodování a životě. Existují jen dvě možnosti.

`Jaká výzva zaznívá v úvodních verších a jak ovlivňuje (nebo alespoň by měla ovlivňovat) tvůj život?`

Ano, Bůh v nás koná své dílo. Děje se tak prostřednictvím Ducha svatého, který jediný nám dává moudrost pochopit Bibli. Jsme hříšné lidské bytosti a velmi často se vzpíráme Boží pravdě. Kdybychom byli odkázáni jen sami na sebe, nebyli bychom schopni žít podle Božího slova (Ř 1,25; Ef 4,17.18). Bez Ducha svatého bychom nenacházeli v Božím slově žádné zalíbení – a tím bychom neprožívali ani žádnou naději, důvěru a lásku. Ale jak píše apoštol Pavel, prostřednictvím Ducha svatého Bůh „ve vás působí, že chcete i činíte, co se mu líbí“ (Fp 2,13).

Duch svatý je učitel, který nás touží vést k hlubšímu porozumění Písma a k radostné vděčnosti za Boží slovo. Upozorňuje nás na pravdy Božího slova a dává nám jejich jasné a aktuální pochopení, aby naše životy vynikaly věrností a laskavou poslušností Boží vůle. „Nikdo nedokáže vysvětlit Písmo bez pomoci Ducha. Když však přistupujeme k Božímu slovu s pokorným a otevřeným srdcem, Boží andělé budou stát při nás, aby na nás zapůsobili svědectvím o pravdě.“ (1SM 411) Takovýmto způsobem jsou duchovní věci vykládány duchovně (1K 2,13.14) a my jsme schopni radostně následovat Boží slovo „ráno za ránem“ (Iz 50,4.5; B21).

**Aplikace**

`Text Fp 2,16 říká: „Držte se slova života...“ Co si myslíš, že to znamená? A jak to můžeme udělat? Prostuduj si i text Dt 4,4, který představuje podobnou myšlenku. Jakou roli máš v celém popsaném procesu?`