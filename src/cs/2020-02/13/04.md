---
title:  'Ježíš a Písmo'
date:  23/06/2020
---

> <p></p>
> 45Nedomnívejte se, že já budu na vás u Otce žalovat; vaším žalobcem je Mojžíš, v něhož jste složili svou naději. 46Kdybyste opravdu věřili Mojžíšovi, věřili byste i mně, neboť on psal o mně. (J 5,45.46)

**Osobní studium**

`Jaké důležité poselství o Ježíšově vztahu k Písmu zaznívá v úvodních verších?`

Někteří lidé při čtení Písma docházejí k závěru, že když Ježíš mluvil, jeho slova byla v ostrém protikladu ke slovům Písma, jak jsou zaznamenána ve Starém zákoně. Tvrdí, že Ježíšova slova jsou dokonce důležitější než to, co je napsáno v Písmu.

V Novém zákoně čteme, že Ježíš řekl: „Slyšeli jste, že bylo řečeno... Já vám však říkám ...“ (Mt 5,43.44; viz také Mt 5,21.22.27.28.33.34.38.39). Když Ježíš řekl tato známá slova ve svém Kázání na hoře, nepokoušel se omezit platnost Starého zákona nebo jej zrušit, jak se někteří mylně domnívají. Naopak, Ježíš reagoval na různé výklady Písma a na ústní tradici. Obojí bylo některými vykladači té doby používáno (či spíše zneužíváno) k omluvě takového chování vůči jiným lidem (bližním), jaké Bůh nikdy nepřikázal ani nedovolil, například „nenávidět svého nepřítele“ (Mt 5,43).

Ježíš nezrušil Starý zákon a ani nijak nesnížil jeho autoritu. Právě naopak, prostřednictvím proroctví Starého zákona Ježíš ukazoval, kým ve skutečnosti je. Ježíš nenarušil autoritu Starého zákona, naopak vysvětloval a prohluboval význam starozákonních výroků tím, že poukazoval na původní Boží záměr.

Zneužívat Ježíšovu autoritu ke znevažování Písma nebo znehodnocování některých částí jako „méně inspirovaných“ je jedním z nejrafinovanějších a zároveň nejnebezpečnějších zpochybnění Písma, protože se to děje v Ježíšově jménu. V evangeliích vidíme, jak velkou autoritu Ježíš připisoval Písmu, které v jeho době sestávalo pouze z knih Starého zákona. Nepotřebujeme žádný další důkaz o tom, že Starý zákon je směrodatný i pro nás dnes.

Ježíš nikdy nezpochybňoval autoritu Bible. Naopak, znovu a znovu Písmo vyvyšoval jako spolehlivý a důvěryhodný základ. I ve zmiňovaném Kázání na hoře Ježíš jednoznačně zdůraznil: „Nedomnívejte se, že jsem přišel zrušit Zákon nebo Proroky; nepřišel jsem zrušit, nýbrž naplnit.“ (Mt 5,17) Zároveň řekl, že kdo by „zrušil jediné z těchto nejmenších přikázání a tak učil lidi, bude v království nebeském vyhlášen za nejmenšího“ (Mt 5,19).

**Aplikace**

`Které z klíčových věroučných bodů mají i dnes svůj základ ve Starém zákoně? Uvažuj například o stvoření (Gn 1–2) a o pádu člověka do hříchu (Gn 3). Které další křesťanské pravdy nacházíme ve Starém zákoně a později je ještě rozšiřuje Nový zákon?`