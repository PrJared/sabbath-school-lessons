---
title:  'Zkušenost'
date:  20/04/2020
---

> <p></p>
> 4Či snad pohrdáš bohatstvím jeho dobroty, shovívavosti a velkomyslnosti, a neuvědomuješ si, že dobrotivost Boží tě chce přivést k pokání? 5Svou tvrdostí a nekajícnou myslí si střádáš Boží hněv pro den hněvu, kdy se zjeví spravedlivý Boží soud. (Ř 2,4.5)

> <p></p>
> 4Ale ukázala se dobrota a láska našeho Spasitele Boha: 5On nás zachránil ne pro spravedlivé skutky, které my jsme konali, nýbrž ze svého slitování; zachránil nás obmytím, jímž jsme se znovu zrodili k novému životu skrze Ducha svatého. 6Bohatě na nás vylil svého Ducha skrze Ježíše Krista, našeho Spasitele, 7abychom ospravedlněni jeho milostí měli podíl na věčném životě, k němuž se upíná naše naděje. (Tt 3,4–7)

**Osobní studium**

`Jak podle úvodních veršů prožíváme Boží dobrotu, trpělivost, shovívavost, dobrotivost a lásku? Proč je důležité, aby naše víra byla nejen teoretickým a rozumovým poznáním, ale také něčím, co ve svém životě prakticky zažíváme? Jak se může naše zkušenost dostat do konfliktu s Biblí, nebo dokonce svést naši víru na nesprávnou cestu?`

Zkušenost je součástí naší lidské existence. Má velmi silný vliv na lidské myšlenky a pocity. Bůh nás stvořil tak, že náš vztah k jeho stvoření, a dokonce k Bohu samotnému, je velmi úzce propojen a formován tím, co prožijeme.

Bůh touží, abychom zakoušeli krásu vztahů, hudby, výtvarného umění a zázraků stvoření. Zároveň chce, aby byl náš život naplněn radostí z jeho spasení a z moci zaslíbení jeho slova. Naše víra a naše vyznání jsou mnohem víc než poslušnost věrouce a správná rozhodnutí. Naše životní zkušenost výrazně formuje naše vnímání Boha, a dokonce i naše chápání jeho slova. Zároveň si však při poznávání Boží vůle potřebujeme jasně uvědomovat, že naše zkušenost má svá omezení a nedostatky.

`Jaká výstraha se nachází v textu 2K 11,1–3? Co tyto verše říkají o tom, že se nemůžeme spo­léhat pouze na vlastní zkušenost?`

Pokud životní zkušenost nemá v naší víře jasně vymezené místo, může být velmi zavádějící. Aby nám byla k dobrému, musí být založena na znalostech Bible a Písmem také formována a vykládána. Někdy můžeme toužit prožívat něco, co není v souladu s Božím slovem a s Boží vůlí. Potřebujeme se naučit důvěřovat Božímu slovu více než našim touhám a zkušenostem. Musíme si dávat pozor, aby naše zkušenost a to, jak ji chápeme, byly v souladu s Božím slovem a neodporovaly jasnému učení Písma.

**Aplikace**

`Pokud je součástí víry láska k Bohu a láska k druhým lidem jako největší přikázání (Mk 12,28–31), pak je naše zkušenost a naše prožívání její důležitou součástí. Proč je však zároveň důležité, abychom naši zkušenost vždy ověřovali Božím slovem?`