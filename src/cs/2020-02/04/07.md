---
title:  'Podněty k zamyšlení'
date:  24/04/2020
---

Přečti si 37. kapitolu „Naše jediná jistota“ z knihy Velké drama věků (GC 593–602; VDV 385–390).

Tradice, zkušenost, kultura, způsob uvažování a Bible ovlivňují naše přemýšlení o Božím slově. V této souvislosti zaznívá důležitá otázka: Který z těchto vlivů má v naší teologii konečné slovo a svrchovanou autoritu? Jedna věc je obhajovat Bibli, ale něco úplně jiného je umožnit, aby Bible prostřednictvím služby Ducha ovlivňovala a měnila náš život.

V určitém smyslu nemusí být kultura, zkušenost, rozum, a dokonce ani tradice samy o sobě špatné. Stávají se problémem, jestliže odporují tomu, co učí Písmo. Ještě horší však je, když tyto vlivy mají přednost před Božím slovem. Ve Starém i Novém zákoně máme mnoho příběhů odpadnutí, kdy došlo k tomu, že vnější vlivy měly přednost před zjevením Boží vůle.

**Otázky k rozhovoru**

`1. 	Proč je jednodušší zachovávat do detailu některé lidské tradice než žít podle ducha Božího zákona: „Miluj Hospodina, Boha svého, celým svým srdcem, celou svou duší a celou svou myslí. ... Miluj svého bližního jako sám sebe.“ (Mt 22,37–40)?`

`2. 	Uvažujte společně o otázce z části na neděli. Jaké místo by měla mít tradice v naší církvi? V čem jsou podle vás tradice ku prospěchu, a v čem naopak spočívá jejich nebezpečí?`

`3. 	Jak se můžeme ujistit, že tradice, ať je jakkoli dobrá, nenahrazuje psané Boží slovo jako naši konečnou normu a autoritu?`

`4. 	Představte si, že někdo tvrdí, že měl sen, ve kterém k němu mluvil Bůh a řekl mu, že pravým dnem odpočinku a bohoslužby je dnes pro nás neděle. Jak bys tomuto člověku odpověděl? Co se z podobných příběhů můžeme naučit o tom, že naši zkušenost musíme vždy posuzovat na základě Božího slova?`

`5. 	Uvažujte o kultuře a společenských hodnotách, které vás jako společenství ovlivňují. Jaký vliv mají některé názory vaší kultury na vaši víru? Můžete uvést příklady z dějin, kdy kultura a situace ve společnosti ovlivňovaly chování členů církve tak silně, že to dnes můžeme hodnotit negativně? Co se z toho můžeme dnes naučit, abychom se vyhnuli podobným chybám v budoucnosti?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.