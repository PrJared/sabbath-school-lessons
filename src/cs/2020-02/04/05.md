---
title:  'Způsob uvažování'
date:  22/04/2020
---

> <p></p>
> 4Zbraně našeho boje nejsou světské, nýbrž mají od Boha sílu bořit hradby. Jimi boříme lidské výmysly 5a všecko, co se v pýše pozvedá proti poznání Boha. Uvádíme do poddanství každou mysl, aby byla poslušna Krista, 6a jsme připraveni potrestat každou neposlušnost, dokud vaše poslušnost nebude úplná. (2K 10,4–6)

> <p></p>
> Počátek poznání je bázeň před Hospodinem, moudrostí a kázní pohrdají pošetilci. (Př 1,7)

> <p></p>
> Začátek moudrosti je bázeň před Hospodinem a poznat Svatého je rozumnost. (Př 9,10)

**Osobní studium**

`Uvažuj o výše uvedených verších. Proč je důležité, aby i naše myšlenky byly podřízeny Kristu? Proč je bázeň před Hospodinem počátkem moudrosti?`

Bůh nám dal schopnost přemýšlet a rozhodovat se. Každé lidské jednání a každý teologický argument předpokládají, že máme schopnost uvažovat a vyvozovat různé závěry. Nechceme víru, která by nebyla podpořena rozumnými argumenty. V 18. století začal věk osvícenství. Především v západní kultuře získal lidský rozum dominantní postavení, které přeceňuje naši schopnost uvažovat a docházet ke správným závěrům.

Zatímco na jedné straně stojí myšlenka, že všechno naše poznání je založeno na smyslovém vnímání, jiný pohled považuje za hlavní zdroj poznání lidský rozum. Tento přístup se nazývá racionalizmus. Vychází z toho, že pravdu nepoznáváme smysly, ale intelektem, naším rozumem. Tento přístup předpokládá, že existují určité pravdy a my je můžeme poznat vlastním rozumem. Lidský rozum se tak stává testem a normou pravdy. Novou autoritou, před níž se musí sklonit všechno ostatní – autorita církve, a dokonce i autorita Bible jako Božího slova. Vše, co nebylo možné lidským uvažováním zdůvodnit a pochopit, bylo odmítnuto a zpochybněno. Takový postoj ovlivnil chápání mnoha částí Písma. Žádné zázraky a nadpřirozené Boží skutky, mezi které můžeme zahrnout například vzkříšení Krista, narození z panny nebo stvoření za šest dnů, nebyly nadále považovány za pravdivé a hodnověrné.

Je důležité si uvědomit, že i naše schopnost uvažovat je ovlivněna hříchem, a proto ji musíme podřídit Kristu. Apoštol Pavel říká, že máme zatemnělou mysl a odcizili jsme se Bohu (Ef 4,18). Proto potřebujeme být osvíceni Božím slovem. Skutečnost, že Bůh je náš Stvořitel, naznačuje, že naše schopnost uvažovat nebyla stvořena jako něco, co funguje nezávisle na Bohu. Bible říká, že „začátkem moudrosti je bázeň před Hospodinem“ (Př 9,10; 1,7). Správně uvažovat můžeme jen tehdy, když přijmeme Boží zjevení vtělené do psaného Božího slova jako svrchovanou autoritu pro náš život a jsme ochotni řídit se jeho radami.

**Aplikace**

`Bývalý americký prezident Thomas Jefferson (1743–1826) si kdysi vytvořil svou vlastní verzi Nového zákona. Z původního textu odstranil vše, co se podle jeho názoru vymykalo rozumu. Zmizely tak téměř všechny Ježíšovy zázraky, včetně jeho vzkříšení. Co se z takového přístupu můžeme naučit o lidském rozumu?`