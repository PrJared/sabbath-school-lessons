---
title:  'Tradice'
date:  19/04/2020
---

> <p></p>
> 6Řekl jim [Ježíš]: „Dobře prorokoval Izaiáš o vás pokrytcích, jak je psáno: ‚Tento lid ctí mě rty, ale srdce jejich je daleko ode mne; 7marná je zbožnost, kterou mne ctí, učíce naukám, jež jsou jen příkazy lidskými.‘ 8Opustili jste přikázání Boží a držíte se lidské tradice.“ 9A ještě řekl: „Jak dovedně rušíte Boží přikázání, abyste zachovali svou tradici!“ (Mk 7,6–9)

> <p></p>
> 1Jednejte podle mého příkladu, jako já jednám podle příkladu Kristova. 2Chválím vás, že si mne stále připomínáte a držíte se tradice, kterou jste ode mne přijali. (1K 11,1.2)

**Osobní studium**

Tradice jako souhrn ustálených názorů a myš­lenek přenášených z generace na generaci nemusí být sama o sobě špatná. Do našeho každodenního života může přinášet uspořádanost a pocit jistoty, že všechno jde ve vyšlapaných a osvědčených kolejích. Tradice nám může pomoci zůstat ve spojení s našimi kořeny a hraje také důležitou roli v našem náboženství. V souvislosti s tradicí však existují i některá významná nebezpečí.

`Uvažuj o textu Marek 7,1–13. Jak Ježíš reaguje na některé lidské tradice své doby? Co se z toho můžeme naučit dnes?`

Tradice, kterou Ježíš podrobuje kritice, byla v židovské komunitě pečlivě předávána od učitele k žákovi. V prvním století byla stejně důležitá jako Písmo. Tradice má však tendenci se v průběhu času rozrůstat, a tak zahrnovat stále více podrobností a aspektů, které původně nebyly součástí Božího slova a plánu. Tyto lidské tradice – i když jsou podporovány respektovanými „otci“ (Mk 7,3.5; ČEP) nebo „staršími“ (Mk 7,3.5; B21; ČSP), kteří byli náboženskými vůdci židovského společenství, nejsou rovny Božím přikázáním (Mk 7,8.9). Tyto tradice však měly nepříznivý vliv na život celého společenství. Ježíš za to kritizoval učitele zákona: „tak rušíte Boží slovo svou tradicí“ (Mk 7,13).

`Jak se dá rozlišit mezi poselstvím Božího slova a učením lidské tradice? Uvažuj o tom v kontextu veršů 1K 11,2 a 2Te 3,6. Proč je důležité rozpoznat tento rozdíl?`

Živé Boží slovo v nás probouzí úctu a věrnost Bohu. Z této oddanosti se pak po čase může stát určitá tradice. To ale nestačí. Naše věrnost musí vždy vycházet ze vztahu k živému Bohu, který zjevil svou vůli v psaném slově. Bible má proto jedinečné postavení, které přesahuje všechny lidské tradice. Bible stojí nad všemi tradicemi, a to i nad těmi odůvodněnými a správnými. Tradice, které vycházejí z naší zkušenosti s Bohem a jeho slovem, musejí být vždy znovu přezkoumávány ve světle Božího slova.

**Aplikace**

`Co z toho, co jako církev děláme, by mohlo být označeno jako „tradice“? Proč je důležité si vždy znovu uvědomit, že jde o tradici, ne o biblické učení? V čem je pro nás taková „tradice“ přínosem, a na co si naopak musíme dát pozor?`