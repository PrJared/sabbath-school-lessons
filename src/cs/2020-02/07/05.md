---
title:  'Text a kontext'
date:  13/05/2020
---

> <p></p>
> Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. (Gn 1,27)

> <p></p>
> I vytvořil Hospodin Bůh člověka, prach ze země, a vdechl mu v chřípí dech života. Tak se stal člověk živým tvorem. (Gn 2,7)

**Osobní studium**

Všechna vyjádření v Písmu se nacházejí v určitém kontextu. Žádné slovo nestojí osamoceně. Bezprostřední kontext každého slova tvoří věta, v níž se nachází. Proto je třeba vždy nejprve pochopit, jaký význam má dané slovo v konkrétní větě. Potom existuje širší kontext, ve kterém se daná věta nachází. Může jít o odstavec, kapitolu nebo několik kapitol. Abychom při studiu Božího slova nedošli k chybným závěrům, je důležité usilovat o co nejlepší pochopení kontextu jednotlivých slov a vět.

`Porovnej navzájem úvodní verše a pak si přečti text Gn 2,15–23. Jak nám tyto různé pasáže a kontexty mohou pomoci pochopit význam hebrejského slova adam, které se překládá jako „člověk“ nebo „muž“?`

Už jsme si ukázali, že opakování slova bara („stvořit“) ve verši Gn 1,27 vyjadřuje důraz na to, že člověka stvořil Bůh. Nyní si můžeme uvědomit, že „člověk“ je v kontextu tohoto verše definován jako „muž a žena“. To znamená, že hebrejské slovo adam máme v kontextu tohoto verše vnímat jako obecné označení lidstva nebo lidství.

Ve verši Gn 2,7 je však totéž slovo (adam) použité při popisu toho, jak byl Adam zformován z prachu „země“ (v hebrejštině se „zem“ řekne adama; jde o slovní hříčku). Mluví se zde pouze o muži Adamovi, protože Eva byla stvořena nejen o něco později, ale i odlišným způsobem. V každém z těchto dvou veršů (přestože se nacházejí v rozmezí dvou kapitol) nabývá tedy slovo adam jiný význam: „lidstvo“ (Gn 1,27) a „muž“ Adam (Gn 2,7). Skutečnost, že muž Adam je zároveň i „součástí“ lidstva, se později potvrzuje v rodokmenech (Gn 5,1–5; 1Pa 1,1 a L 3,38) a v odkazu na Ježíše, který se stal „druhým Adamem“ (Ř 5,12–14 ).

Podobně, jako slovo Adam v konkrétním verši, i zpráva o stvoření Adama a Evy se nachází v širším kontextu zprávy o stvoření v Genesis 1 a 2. Tyto dvě kapitoly můžeme tedy vnímat jako vyšší textovou jednotku, která přináší informace o dalších tématech, myšlenkách a událostech. Text Gn 2,4–25 se někdy označuje jako „druhá zpráva o stvoření“, ale ve skutečnosti nejde o jinou zprávu, ale jen o tutéž zprávu s odlišnými důrazy (více v příští lekci). V obou zprávách se hovoří o skutečném původu lidstva.

**Aplikace**

`V uvedených verších jsme si mohli všimnout, že lidé – muž i žena – jsou přímo stvořeni Bohem. Co na základě této zprávy můžeš usuzovat o tom, jak pošetilá je „moudrost světa“ (1K 1,20), která vznik života popisuje jako náhodu?`