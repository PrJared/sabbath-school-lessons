---
title:  'Knihy bible a jejich poselství'
date:  14/05/2020
---

> <p></p>
> 1Po těchto událostech se stalo k Abramovi ve vidění slovo Hospodinovo: „Nic se neboj, Abrame, já jsem tvůj štít, tvá přehojná odměna.“ 2Abram však řekl: „Panovníku Hospodine, co mi chceš dát? Jsem stále bezdětný. Nárok na můj dům bude mít damašský Elíezer.“ 3Abram dále řekl: „Ach, nedopřáls mi potomka. To má být mým dědicem správce mého domu?“ 4Hospodin však prohlásil: „Ten tvým dědicem nebude. Tvým dědicem bude ten, který vzejde z tvého lůna.“ 5Vyvedl ho ven a pravil: „Pohleď na nebe a sečti hvězdy, dokážeš-li je spočítat.“ A dodal: „Tak tomu bude s tvým potomstvem.“ (Gn 15,1–5)

> <p></p>
> 16Přisáhl jsem při sobě, je výrok Hospodinův, protože jsi to učinil a neodepřel jsi mi svého jediného syna, 17jistotně ti požehnám a tvé potomstvo jistotně rozmnožím jako nebeské hvězdy a jako písek na mořském břehu. Tvé potomstvo obdrží bránu svých nepřátel 18a ve tvém potomku dojdou požehnání všechny pronárody země, protože jsi uposlechl mého hlasu. (Gn 22,16–18)

**Osobní studium**

Největšími kontextovými jednotkami Písma jsou jednotlivé knihy. Biblické knihy vznikaly na různých místech, v různorodých podmínkách a s různým záměrem. Některé knihy sloužily jako prorocké poselství, jiné byly sbírkami – jako například Žalmy. Některé jsou historickými knihami (se silným náboženským podtextem – například knihy Královské) a další jsou listy různým církvím.

Když se snažíme pochopit význam a poselství knihy, je důležité věnovat se autorovi a místu vzniku. Některé knihy mají jasně určeného autora. Typickým příkladem jsou Pavlovy listy, kde apoštol sama sebe označuje za autora. Autorství prvních pěti knih Starého zákona se připisuje Mojžíšovi (Joz 8,31.32; 1Kr 2,3; 2Kr 14,6; 21,8; Ezd 6,18; Neh 13,1; Da 9,11.13; Mal 3,22). Mojžíšovo autorství potvrdil i Ježíš (Mk 12,26; J 5,46.47; 7,19) a apoštolové (Sk 3,22; Ř 10,5). Jsou však biblické knihy, kde nedokážeme zjistit totožnost autora. (Například u autorství knih Rút a Ester nebo mnoha historických knih, jako jsou knihy Samuelovy nebo Paralipomenon.)

`Uvažuj znovu o úvodních textech. Proč je pro nás důležitá informace, že autorem knihy Genesis je Mojžíš?`

Knihy Exodus, Leviticus, Numeri a Deuteronomium (tedy 2. až 5. kniha Tóry) napsal Mojžíš – samozřejmě po vyjití z Egypta. Ale protože Genesis je klíčová pro pochopení Božího jednání od stvoření až po období patriarchů, je logické předpokládat, že vznikla ještě před knihou Exodus.

„Jak plynula léta, jeho modlitby za Izrael vystupovaly dnem i nocí k Bohu. Zde, inspirován Duchem svatým, napsal [Mojžíš] knihu Genesis. Dlouhé roky strávené uprostřed samoty pouště přinesly bohaté požehnání pro svět ve všech dobách.“ (PP 251; NUD 118)

Z knihy Genesis se dozvídáme nejen o stvoření světa a o původu člověka, ale také o plánu spasení a způsobu, jakým Bůh zachrání hříšné lidstvo. Tento plán se stal jasnějším, když Bůh uzavřel smlouvu s Abrahamem. Tato smlouva zahrnovala i zaslíbení vytvořit z Abrahamova potomstva velký národ, kterého bude jako hvězd na nebi a jako písku na mořském břehu (Gn 22,17).

**Aplikace**

`Které další důležité pravdy se dozvídáme z knihy Genesis? Proč jsou zprávy zaznamenané v této knize nejen jedinečné, ale i klíčové? Co nás to učí o úloze Božího slova pro budování naší víry?`