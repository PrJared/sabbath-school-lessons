---
title:  'Pochopení Písma'
date:  10/05/2020
---

> <p></p>
> 16Veškeré Písmo pochází z Božího Ducha a je dobré k učení, k usvědčování, k nápravě, k výchově ve spravedlnosti, 17aby Boží člověk byl náležitě připraven ke každému dobrému činu. (2Tm 3,16.17)

> <p></p>
> 46Řekl jim [Mojžíš]: „Upněte své srdce ke všem slovům, která vám dnes dosvědčuji. Přikážete svým synům, aby bedlivě dodržovali všechna slova tohoto zákona. 47Pro vás není to slovo prázdné, ono je váš život. Pro toto slovo budete dlouho žít v zemi, do níž přejdete přes Jordán, abyste ji obsadili.“ (Dt 32,46.47)

**Osobní studium**

Bible byla napsána jako svědectví o Božím jednání v průběhu dějin, jako zpráva o Božím plánu záchrany padlého lidstva a jako návod ke spravedlivému životu. Hospodin se rozhodl nechat zaznamenat svědectví o svých myšlenkách a činech lidskými slovy. Tím, že vyvedl Izraelce z Egypta, vyvolil Bůh konkrétní národ, aby o něm svědčil všem obyvatelům země. Umožnil tomuto národu, aby jeho slovo sdělovali prostřednictvím jejich vlastního jazyka – hebrejštiny (a zčásti aramejštiny, jazyka, kterým v různých historických obdobích také běžně mluvili).

Vzestup řecké (resp. helénistické) kultury přinesl nové příležitosti – a to byl také jeden z důvodů, proč Nový zákon vznikl a šířil se v řečtině, která se hojně využívala v celé oblasti Středomoří. (V té době již existoval i řecký překlad Starého zákona známý jako Septuaginta.) Tento „univerzální“ jazyk se spolupodílel na rychlém šíření evangelia apoštoly po Ježíšově smrti.

V pozdějších letech apoštol Jan „dosvědčil Boží slovo a svědectví Ježíše Krista, vše, co viděl“ (Zj 1,2). Takovým způsobem Bible potvrzuje spojitost mezi inspirovaným Písmem a svědectvím Ježíše Krista.

`Uvažuj znovu o textu Dt 32,46.47. Proč bylo pro Izraelce tak důležité, aby „bedlivě dodržovali všechna slova tohoto zákona“ (má se na mysli Tóra; Dt 32,46)? Platí i dnes slova o tom, že díky dodržování zákona budeme „dlouho žít v zemi“ (Dt 32,47)? Vysvětli svou odpověď.`

Ať už ovládáme původní biblické jazyky a studujeme Bibli v originále, nebo ji čteme prostřednictvím jednoho či více překladů, klíčové je, abychom byli za Boží slovo vděční, a co je nejdůležitější, abychom podle něj i žili.

**Aplikace**

`Proč nikdy není „prázdné“ poslouchat Boží slovo a učit to i svoje děti? (Dt 23,47)?`