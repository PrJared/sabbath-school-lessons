---
title:  'Jazyk, text a kontext'
date:  09/05/2020
---

### Texty na tento týden
Dt 32,46.47; 1Kr 3,6; Nu 6,24–26; Gn 1,26.27; Gn 2,15–23; Gn 15,1–5

> <p>Základní verš</p>
> „Vezměte knihu tohoto zákona a uložte ji po straně schrány smlouvy Hospodina, vašeho Boha. Tam bude proti tobě svědkem.“ (Dt 31,26)

Miliardy lidí na naší planetě používají k dorozumívání celkem více než šest tisíc jazyků. Celá Bible je přeložena do více než šesti set jazyků, do dalších více než dvou tisíc pěti set jazyků je přeložen Nový zákon nebo některé jeho části. Jde samozřejmě o obrovský počet překladů, ale je to stále jen polovina známých jazyků, jimiž se na světě mluví – ačkoli někdy se jedná jen o malé jazykové skupiny.

Odhady říkají, že přibližně jedna a půl miliardy lidí nemá do svého rodného jazyka přeloženou žádnou část Bible. A tak i přes obrovské úsilí překladatelů, kteří umožnili, aby téměř šest miliard lidí mohlo číst Písmo ve svém jazyce, zbývá ještě mnoho práce, kterou je třeba vykonat.

Můžeme vnímat jako požehnání, že máme k dispozici ne jeden, ale hned několik biblických překladů! Často to bereme jako samozřejmost a zapomínáme nejen na ty, kteří nemohou číst Bibli v mateřštině, ale i na skutečnost, že po staletí existovaly i v samotné Evropě snahy, aby se lidem Bible do rukou nedostala. Díky reformaci a vynálezu knihtisku to už však není problém. My, kteří Bibli máme, bychom měli toužit po tom, abychom ji pod vlivem Ducha svatého správně studovali a co nejlépe poznávali Hospodina, který se nám zjevuje na jejích stránkách.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`