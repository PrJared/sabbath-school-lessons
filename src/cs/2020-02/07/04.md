---
title:  'Význam opakování slov v biblickém textu'
date:  12/05/2020
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. (Gn 1,26.27)

> <p></p>
> 1Toho roku, kdy zemřel král Uzijáš, spatřil jsem Panovníka. Seděl na vysokém a vznosném trůnu a lem jeho roucha naplňoval chrám. 2Nad ním stáli serafové: každý z nich měl po šesti křídlech, dvěma si zastíral tvář, dvěma si zakrýval nohy a dvěma se nadnášel. 3Volali jeden k druhému: „Svatý, svatý, svatý je Hospodin zástupů, celá země je plná jeho slávy.“ 5I řekl jsem: „Běda mi, jsem ztracen. Jsem člověk nečistých rtů a mezi lidem nečistých rtů bydlím, a spatřil jsem na vlastní oči Krále, Hospodina zástupů.“ (Iz 6,1–3.5)

**Osobní studium**

Pro zdůraznění myšlenek existuje v hebrejském způsobu uvažování více možností. Na rozdíl od evropských jazyků (včetně češtiny) neobsahuje hebrejština žádná interpunkční znaménka, takže struktura tohoto jazyka vyjadřuje myšlenky odlišným způsobem.

`Přečti si úvodní texty a zaměř se na to, jaká slova se v nich opakují. Jak se opakováním rozšiřuje význam slov a celé myšlenky?`

Jedním ze způsobů, jakým hebrejský autor mohl zdůraznit určitou charakteristiku Boha, bylo zopakovat ji třikrát. Když se zpráva o stvoření dostává k vyvrcholení Božího stvořitelského díla, text zdůrazňuje jedinečnou důležitost stvořeného lidstva. Subjektem slovesa bara („stvořit“) je vždy Bůh. To znamená, že jen Bůh má moc tvořit, aniž by byl závislý na předchozí existenci hmoty. Ve verši Gn 1,27 se sloveso „stvořit“ opakuje třikrát. Mojžíš tak zdůrazňuje, že lidské bytosti jsou stvořené Bohem a zároveň jsou stvořeny k jeho obrazu.

V záznamu Izajášova vidění a povolání serafové opakují slova: „Svatý, svatý, svatý je Hospodin zástupů, celá země je plná jeho slávy.“ (Iz 6,3) V tomto verši se zdůrazňuje svatost bázeň vzbuzujícího Boha, který svou přítomností naplňuje chrám. Boží svatost můžeme vnímat i prostřednictvím Izajášova vyjádření, když si uvědomí, že stojí v přítomnosti Všemohoucího: „Běda mi, jsem ztracen…“ (Iz 6,5) Dokonce i prorok jako Izajáš je při uvědomění si Boží svatosti a dokonalosti otřesen z vlastní zkaženosti a nicotnosti. Zde, dávno předtím, než apoštol Pavel popsal lidskou hříšnost a naléhavou potřebu Spasitele (Ř 1–3), Bible popisuje hříšnou přirozenost člověka.

Ve třetí kapitole knihy Daniel nacházíme v různých obměnách opakování výrazu „Nebúkadnesar dal zhotovit“ (var.: „postavil“ Da 3,1.2.3.5.7.12.14.15.18). Toto vyjádření (a jeho va­riace) se v textu opakuje desetkrát. Takovým způsobem je Nebúkadnesarovo vzdorovité jednání postaveno do jasného protikladu s obrazem, který mu Bůh zjevil prostřednictvím Daniela (Da 2,31–45). Text zdůrazňuje nesmyslnou snahu člověka připodobnit se Bohu a nárokovat si uctívání ostatních lidí, která stojí v příkrém rozporu se skutečností, že jedině pravý Bůh je hodný uctívání.

**Aplikace**

`Uvažuj, jaké myšlenky jsou pomocí opakování vyjádřeny ve verších Jr 22,29 a Ez 21,32. Jak bys tento důraz vyjádřil bez použití opakování? Proč je důležité znát alespoň některá základní pravidla, jakými se řídili ve svém vyjadřování bibličtí pisatelé, kteří psali hebrejsky či řecky?`