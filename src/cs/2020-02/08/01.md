---
title:  'Stvoření'
date:  16/05/2020
---

### Texty na tento týden
J 1,1–3; Gn 1,3–5; Ex 20,8–11; Zj 14,7; Mt 19,3–6; Ř 5,12

> <p>Základní verš</p>
> „Na počátku bylo Slovo, to Slovo bylo u Boha, to Slovo bylo Bůh. To bylo na počátku u Boha. Všechno povstalo skrze ně a bez něho nepovstalo nic, co jest. V něm byl život a život byl světlo lidí.“ (J 1,1–4)

Jedním z typických rysů Bible (a vůbec starověké literatury) je to, že důležité myšlenky, které určují pochopení celého díla, jsou představeny hned na počátku. To, co je řečeno nejprve, je jakýmsi „předznamenáním“, v jehož duchu máme číst a chápat to, co bude následovat.

První kapitoly knihy Genesis tak tvoří základ celého Písma. Hlavní naučení a nejdůležitější informace Bible mají svůj zdroj právě v těchto kapitolách. Zde nacházíme poznatky o Bohu, který jedná v harmonii tří osob jako Otec, Syn (J 1,1–3; Žd 1,1.2) a Duch (Gn 1,2) při stvoření světa a všeho, co je na něm – včetně stvoření člověka (Gn 1,26–28). Genesis nás také seznamuje se sobotou (Gn 2,1–3), s původem zla (Gn 3), s Mesiášem a plánem vykoupení (Gn 3,15); celosvětovou potopou (Gn 6–9); smlouvou (Gn 1,28; 2,2.3.15–17; 9,9–17 a Gn 15); se zmatením jazyků a rozptýlením lidí (Gn 10–11) a s rodokmeny, které přinášejí informace o biblické chronologii od stvoření až po Abrahama (Gn 5 a 11). A konečně, z knihy Genesis je odvozeno i naše pochopení takových témat, jako jsou: moc slova pocházejícího od Boha (Gn 1,3; 2Tm 3,16; J 17,17), podstata člověka (Gn 1,26–28); Boží charakter (Mt 10,29.30); manželství mezi mužem a ženou (Gn 1,27.28; Gn 2,18.21–25); správa země a jejích zdrojů (Gn 1,26; 2,15.19) a zaslíbení naděje na nové stvoření (Iz 65,17; 66,22; Zj 21,1). Části z těchto témat se budeme věnovat tento týden.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`