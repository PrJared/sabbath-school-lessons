---
title:  'Stvořitelské dny'
date:  18/05/2020
---

> <p></p>
> 3I řekl Bůh: „Buď světlo!“ A bylo světlo. 4Viděl, že světlo je dobré, a oddělil světlo od tmy. 5Světlo nazval Bůh dnem a tmu nazval nocí. Byl večer a bylo jitro, den první. (Gn 1,3–5)

**Osobní studium**

V posledních letech se opakovaně objevují tendence nepovažovat stvořitelský týden za doslovný časový úsek, ale spíše za metaforu, podobenství, nebo dokonce mýtus. Tento přístup souvisí s evoluční teorií, která při vzniku života na Zemi počítá s dlouhými časovými obdobími.

`Co o tomto tématu říká Bible? Proč máme stvořitelské „dny“ v knize Genesis považovat za doslovné dny, ne za dny obrazné?`

`Jakého významu nabývá slovo „den“ v kontextu úvodních veršů i textu Ex 20,8–11?`

V celé zprávě o stvoření je pro označení doslovného dne důsledně použito hebrejské slovo jom. Nic v záznamu o stvoření v knize Genesis nenaznačuje, že by měl autor na mysli něco jiného než doslovný den, jak ho chápeme dnes.

Je zajímavé, že první časové jednotce dal název samotný Bůh (Gn 1,5). Jom nebo „den“ je definován slovním spojením „byl večer a bylo jitro“ (Gn 1,5.8.13.19.23.31 – celkově šestkrát). Slovo den je zde použito v jednotném čísle a znamená jeden den.

Sedm dní stvoření bychom tedy měli vnímat jako sedm ucelených časových jednotek. První výskyt spojení „byl večer a bylo jitro“ uvádí základní číslovka echad („jeden“; doslovný překlad by tedy zněl „byl večer a bylo jitro, den jeden“), po níž už následují řadové číslovky (tedy „den druhý“, „den třetí“ atd.). Toto schéma ukazuje na posloupnost dní, které mají své zakončení sedmý den. Použité výrazy ani forma vyprávění nenaznačují, že by mezi jednotlivými dny byla jakákoli přestávka nebo časová mezera. Sedmi dnům stvoření je třeba rozumět přesně tak, jak sedm dní popisujeme dnes.

Posloupnost sedmi doslovných dní během stvořitelského týdne je také základem pro sobotní odpočinek ve čtvrtém přikázání, které Bůh napsal vlastním prstem.

**Aplikace**

`Zpráva o stvoření v knize Genesis není jedinou zprávou o stvoření v Písmu. V Bibli se mluví o „novém stvoření“, které souvisí s Ježíšovým druhým příchodem. Při druhém stvoření Bůh promění naše smrtelná těla „naráz, v okamžiku, až se naposled ozve polnice“ (1K 15,52). Pokud něco takového může Bůh vykonat „v okamžiku“ při druhém stvoření, proč by při prvním stvoření potřeboval miliardy let?`