---
title:  'Stvoření, pád a kříž'
date:  21/05/2020
---

> <p></p>
> Bůh viděl, že všechno, co učinil, je velmi dobré. Byl večer a bylo jitro, den šestý. (Gn 1,31)

> <p></p>
> 15Hospodin Bůh postavil člověka do zahrady v Edenu, aby ji obdělával a střežil. 16A Hospodin Bůh člověku přikázal: „Z každého stromu zahrady smíš jíst. 17Ze stromu poznání dobrého a zlého však nejez. V den, kdy bys z něho pojedl, propadneš smrti.“ (Gn 2,15–17)

**Osobní studium**

V Bibli nacházíme nepřerušenou linku událostí a témat od dokonalého stvoření, pádu do hříchu a zaslíbení Mesiáše, až po konečné vykoupení. Tyto hlavní události tvoří základ dějin spasení lidstva.

`Uvažuj nad úvodními texty a také nad Gn 3,1–7. Co se stalo a jaké to mělo následky pro dokonalé Boží stvoření?`

Bůh prohlásil své stvoření za „velmi dobré“ (Gn 1,31). „Tím bylo dokončeno stvoření. ... Pozemský ráj vzkvétal. Adam a Eva měli volný přístup ke stromu života. Stvořených bytostí se nedotkla žádná skvrna hříchu, ani stín smrti.“ (PP 47; PP 26) Bůh Adama a Evu varoval, že pokud budou jíst ze zakázaného stromu, určitě zemřou (Gn 2,15–17). Had začal své přesvědčování otázkou a pak vyřkl slova, které byla v naprostém protikladu k tomu, co řekl Bůh: „Nikoli, nepropadnete smrti.“ (Gn 3,4) Satan slíbil, že Eva získá úžasné poznání a bude jako Bůh. Očividně této lži uvěřila.

`Jakými slovy Pavel potvrzuje Boží výrok z Gn 2,15–17. Uvažuj o verších Ř 5,12 a 6,23. Jak veršům rozumíš? Proč tyto texty odporují konceptu teistické evoluce?`

V Písmu vidíme, že pozdější autoři potvrzují předchozí biblická tvrzení a dále je vysvětlují a aplikují. V dopisu Římanům apoštol Pavel píše o hříchu a také o kráse spasení: „Skrze jednoho člověka totiž vešel do světa hřích a skrze hřích smrt; a tak smrt zasáhla všechny, protože všichni zhřešili.“ (Ř 5,12) Ale evoluční pohled (v jakékoliv formě) představuje smrt jako nedílnou součást přírody miliony let před tím, než se objevil člověk. Tato myšlenka velmi vážně ovlivňuje biblické učení o původu hříchu, o Kristově zástupné smrti na kříži a o plánu spasení. Pokud smrt nesouvisí s hříchem, pak smrt není odplatou (mzdou) za hřích (Ř 6,23) a Kristus by neměl žádný důvod zemřít za naše hříchy.

Stvoření, pád do hříchu a kříž jsou však neoddělitelně a úzce spjaty. Podle Písma je první Adam provázán s druhým Adamem (1K 15,45.47). Víra v darwinistickou evoluci přes snahy zařadit do tohoto procesu Boha je v přímém rozporu se samotnými základy křesťanství.

**Aplikace**

`Jak tvůj každodenní život ovlivňuje skutečnost, že nejsi dílem náhody a že Ježíš Kristus za tebe zemřel, aby tě vykoupil?`