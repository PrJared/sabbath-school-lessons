---
title:  'Na počátku...'
date:  17/05/2020
---

> <p></p>
> Na počátku stvořil Bůh nebe a zemi. (Gn 1,1)

> <p></p>
> 1Na počátku bylo Slovo, to Slovo bylo u Boha, to Slovo bylo Bůh. 2To bylo na počátku u Boha. 3Všechno povstalo skrze ně a bez něho nepovstalo nic, co jest. (J 1,1–3)

> <p></p>
> 1Mnohokrát a mnohými způsoby mluvíval Bůh k otcům ústy proroků; 2v tomto posledním čase k nám promluvil ve svém Synu, jehož ustanovil dědicem všeho a skrze něhož stvořil i věky. (Žd 1,1.2)

**Osobní studium**

`Uvažuj o textu Gn 1,1. Jaké důležité pravdy se nacházejí v tomto jediném verši?`

Bible začíná nesmírně vznešeným výrokem, který sice může působit jednoduše, ale když ho podrobně studujeme, objevíme v něm nepopsatelnou hloubku. Vždyť nakonec právě v první větě Písma nacházíme odpovědi na největší otázky lidského hledání – kým vlastně jsme a odkud jsme se tu vzali.

Existujeme, neboť Bůh nás stvořil v konkrétním čase v minulosti. Nevyvinuli jsme se z ničeho, nevznikli jsme náhodou, naše existence není nesmyslná a náhodná, jak by to mohlo vyplývat ze současných vědeckých modelů původu života. Darwinova evoluce protiřečí Písmu z každého úhlu pohledu a pokusy některých křesťanů sladit evoluční model s Biblí vyznívají přinejmenším nerozumně.

Bůh stvořil svět v konkrétním čase, který Písmo označuje termínem „na počátku“. Znamená to, že Bůh musel existovat dříve, než byl stvořen čas, který byl vyjádřen každodenním cyklem „večer a ráno“ a následně prostřednictvím měsíců a let souvisejících s postavením Země vůči Slunci a Měsíci. Tento absolutní začátek nachází odezvu i v dalších knihách Písma, což opakovaně potvrzuje povahu a smysl Božího stvořitelského díla (J 1,1–3).

`Uvažuj znovu o úvodních textech J 1,1–3 a Žd 1,1.2. Jak rozumíš skutečnosti, že ten, jehož prostřednictvím se uskutečňovalo stvoření, za nás zemřel na kříži?`

Písmo nám zjevuje, že stvoření se odehrávalo skrze Ježíše Krista, skrze Slovo. Bible říká, že „Všechno povstalo skrze ně a bez něho nepovstalo nic, co jest.“ (J 1,3) Zároveň vidíme, že Ježíš Kristus je tím, „skrze něhož [Bůh] stvořil i věky“ (Žd 1,2). Jelikož vše mělo na počátku svůj původ v Ježíši, můžeme mít naději, že na konci opět přivede k dokonalosti vše, co začal, protože on je „Alfa i Omega“ a „první i poslední, počátek i konec“ (Zj 1,8; 22,13).

**Aplikace**

`Jak tvůj život a tvoje názory ovlivňuje poznání, že tě stvořil Bůh? Jak by se tvoje postoje změnily, kdybys tomu nevěřil? V čem a proč by bylo tvoje vnímání sebe sama i ostatních odlišné?`