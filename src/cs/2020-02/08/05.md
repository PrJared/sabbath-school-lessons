---
title:  'Stvoření a manželství'
date:  20/05/2020
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. 28A Bůh jim požehnal a řekl jim: „Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ (Gn 1,26–28)

**Osobní studium**

Během uplynulého desetiletí jsme se stali svědky velkých změn v tom, jak jednotlivé země a jejich právní normy definují manželství. Mnohé státy odsouhlasily sňatky lidí stejného pohlaví. Změnily tak předchozí zákony, které chránily rodinu, v jejímž centru je jeden muž a jedna ženu. Jde o opravdu nevídaný vývoj a vyvolává nové otázky o instituci manželství, o vztahu mezi církví a státem a také o posvátnosti manželství a rodiny, o níž se píše v Písmu.

`Co nám úvodní verše a také Gn 2,18.21–24 říkají o Božím ideálu pro manželství?`

Šestý den Bůh tvoří člověka jako vy­vrcholení dosavadního stvořitelského díla. Je pozoruhodné sledovat, že v souvislosti s Bohem je poprvé použito množné číslo, když v Gn 1,26 Bůh říká: „Učiňme člověka, aby byl naším obrazem podle naší podoby.“ Všechny tři osoby trojjediného Boha naplněné vzájemnou láskou nyní na zemi formují základy manželství, vztahu dvou lidí uspořádaného podle božského vzoru.

„Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil.“ (Gn 1,27) Později Adam po stvoření ženy prohlašuje: „Toto je kost z mých kostí a tělo z mého těla!“ (Gn 2,23), a nazývá ji „muženou“ (překlad je pokusem vyjádřit slovní hříčku v hebrejštině, kde slovo iša /„žena“/ vzniká odvozením ze slova iš /„muž“/). Samo manželství je charakterizováno následovně: „Proto opustí muž svého otce i matku a přilne ke své ženě a stanou se jedním tělem.“ (Gn 2,24)

Písmo je jednoznačné v tom, že tento jedinečný vztah se vytváří mezi ženou a mužem, kteří oba pocházejí ze spojení svých rodičů – také ženy a muže. Tento koncept je objasněn i v instrukcích, které dostávají první pozemští rodiče: „A Bůh jim požehnal a řekl jim: ‚Ploďte a množte se a naplňte zemi.‘“ (Gn 1,28) Podle pátého přikázání mají děti (potomci) ctít svého otce a svou matku (Ex 20,12). Taková výzva nemůže být naplněna v žádném jiném vztahu než v heterosexuálním partnerství.

**Aplikace**

`Uvažuj o Ježíšových slovech z Mt 19,3–6. Co se z těchto veršů dovídáme o povaze a posvátnosti manželství? Jak by se měl projevovat náš pevný a věrný postoj k biblickým principům manželství, uvědomíme-li si Boží lásku k celému lidstvu a skutečnost, že jsme všichni hříšní?`