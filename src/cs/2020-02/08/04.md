---
title:  'Sobota a stvoření'
date:  19/05/2020
---

> <p></p>
> 1Tak byla dokončena nebesa i země se všemi svými zástupy. 2Sedmého dne dokončil Bůh své dílo, které konal; sedmého dne přestal konat veškeré své dílo. 3A Bůh požehnal a posvětil sedmý den, neboť v něm přestal konat veškeré své stvořitelské dílo. (Gn 2,1–3)

> <p></p>
> Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ (Zj 14,7)

**Osobní studium**

Sobota dnes čelí útokům sekulární společnosti i církevních společenství. Můžeme to pozorovat v různých oblastech. Některé vlivy jsou zřejmé, například plánování práce ve velkých firmách, kde je náročné nebo téměř nemožné upravit si rozvrh tak, aby člověk mohl světit sobotu. Jiné vlivy si možná neuvědomujeme tak jasně. Například kalendáře jsou v mnoha zemích, naši nevyjímaje, uspořádány tak, že pondělí je prvním dnem týdne a neděle sedmým dnem. V nedávné papežské encyklice Laudato si´: – O péči o náš společný domov, věnované klimatickým změnám, je sobota označena jako „židovská sobota“, zatímco neděle je v duchu tradice katolické církve vyzvednuta jako „první den nového stvoření“. Podle této encykliky neděle „svým světlem prozařuje celý týden a povzbuzuje nás, abychom pečovali o přírodu a o chudé“. (Papež František, Laudato si´, Vatikán, 2015, odstavec 237)

`Uvažuj o textech Gn 2,1–3; Ex 20,8–11, Mk 2,27 a Zj 14,7. Jak je myšlenka stvořitelského týdne propojena se čtvrtým přikázáním? A jak souvisí s poselstvím tří andělů?`

V Bibli čteme: „Sedmého dne dokončil Bůh své dílo, které konal…“ (Gn 2,2). Mnozí kreacionisté dnes zdůrazňují Boží dílo během šesti dní stvoření, ale vyhýbají se skutečnosti, že neskončilo šestým dnem. Stvoření skončilo až sedmý den, kdy Bůh stvořil sobotu. To je také jeden z důvodů, pro který Ježíš říká farizeům: „Sobota je učiněna pro člověka, a ne člověk pro sobotu.“ (Mk 2,27) Ježíšovo autoritativní prohlášení vychází z toho, že on sám stvořil sobotu jako věčné znamení a pečeť Boží smlouvy se svým lidem. Sobota nebyla určena pouze pro židovský národ, ale pro celé lidstvo, „pro člověka“.

Začátek druhé kapitoly knihy Genesis charakterizuje třemi slovesy, co Bůh udělal po stvoření soboty. Zaprvé, podle Ex 2,2 „přestal konat“ (ČEP; ČSP), jinak přeloženo „odpočinul“ (B21), čímž nám dal příklad své touhy odpočívat spolu s námi (s jeho stvořením). Zadruhé, „požehnal“ sedmý den (Gn 2,3). V příběhu stvoření Bůh žehná zvířatům (Gn 1,22) a Adamovi a Evě (Gn 1,28), ale ze všech dní dal konkrétní požehnání jen sedmému dni. A zatřetí, Bůh „posvětil“ sedmý den (Gn 2,3).

Tato tři ustanovení se netýkají žádného jiného dne v Písmu. Opakují se ve čtvrtém přikázání, ve kterém Bůh připomíná stvoření jako základ svěcení soboty (Ex 20,11).

**Aplikace**

`V Zj 14,7 a v Ex 20,11 se uctívání Boha a zachovávání soboty přímo váže na stvoření a uctívání Stvořitele. Jak sobota souvisí s událostmi posledních dnů?`