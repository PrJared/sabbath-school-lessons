---
title:  'Hlubší pochopení Božího poselství'
date:  16/09/2020
---

> <p></p>
> 13Závěr všeho, co jsi slyšel: Boha se boj a jeho přikázání zachovávej; na tom u člověka všechno závisí. 14Veškeré dílo Bůh postaví před soud, i vše, co je utajeno, ať dobré či zlé. (Kaz 12,13.14)

> <p></p>
> 19Či snad nevíte, že vaše tělo je chrámem Ducha svatého, který ve vás přebývá a jejž máte od Boha? Nepatříte sami sobě! 20Bylo za vás zaplaceno výkupné. Proto svým tělem oslavujte Boha. (1K 6,19.20)

**Osobní studium**

Poselství pro čas konce ze Zjevení předsta­vu­je Ježíše v plnosti jeho zachraňující milosti, kterou prokazuje celému lidstvu (Zj 14,6). Výzva „bát se“ nebo brát Boha vážně se týká všeho, co děláme. Ve světle Božího soudu máme zachovávat jeho příkazy a poslouchat jeho zákon (Zj 14,7). „Bát se Boha“ souvisí se způsobem našeho uvažování. Je to výzva žít životem, který se Bohu líbí, a dát Bohu první místo ve všem, o čem přemýšlíme a co děláme. Je to postoj poslušnosti, který vede ke zbožnému životu (Př 3,7; Sk 9,31; 1Pt 2,17). Toto poselství nás vyzývá, abychom Bohu „vzdali čest“ (ČEP; B21) nebo také „slávu“ (ČSP). Opět to souvisí s tím, jak se chováme v každé oblasti našeho života.

`Uvažuj o úvodních textech. Jak nám tyto verše pomáhají lépe pochopit, co to znamená bát se Boha a vzdát mu čest a slávu?`

V době obecné morální nezodpovědnosti, kdy jsou miliony lidí přesvědčeny, že za své chování neodpovídají nikomu jinému, nám poselství o přicházejícím soudu připomíná, že za své jednání neseme odpovědnost. Existuje totiž souvislost mezi postojem poslušnosti a úcty k Bohu a soudem. Poslušnost je ovocem zachraňujícího vztahu s Ježíšem. Jen jeho spravedlnost je dost dobrá, abychom nebyli odsouzeni. V jeho spravedlnosti máme jistotu. Prostřednictvím Kristovy spravedlnosti žijeme životem, který oslaví jeho jméno ve všem, co děláme.

`Přečti si texty Zj 14,7; Zj 4,11; Gn 2,1–3 a Ex 20,8–11. Co je základem pravého uctívání Boha? Jakým způsobem sobota odráží toto pochopení?`

Satan útočí na sobotu, protože ví, že tvoří základ uctívání Boha. Sobota vyvyšuje Krista jako Stvořitele a zaznívá v ní výzva všem lidem na celé zemi: „...poklekněte před tím, kdo učinil nebe, zemi, moře i prameny vod.“ (Zj 14,7) V době, která vyzdvihuje evoluci, má poselství soboty mimořádný význam. Vyzývá nás, abychom uctívali Ježíše, který nás stvořil a který nám dává naši skutečnou hodnotu, protože pro něj tolik znamenáme.

**Aplikace**

`Uvažuj o důležitosti soboty jako připomínky toho, že Bůh je náš Stvořitel, a tudíž jako jediný je hoden našeho uctívání. Vždyť nakonec co jiného je tak důležitého, že Bůh přikázal, abychom si to každý týden jeden den – tedy jednu sedminu našeho života – připomínali, než to, že Bůh je náš Stvořitel?`

#### Další čtení: Vybrané citace od Ellen Whiteové

Pavel se v tomto dopise snažil korintským křesťanům ukázat, že Kristova moc je může ochránit před zlem. Věděl, že pokud se budou ří­dit ponaučeními, která jim dal, stanou se silnými skrze Boží moc. Aby jim pomohl osvobodit se z otroctví hří­chu a v Boží bázni dosáhnout dokonalé svatosti, důrazně jim připomněl požadavky toho, jemuž v době svého obrácení zasvětili svůj život. Napsal jim: „Jste Kristovi.“ „Nepatříte sami sobě! Bylo za vás zaplaceno výkupné. Proto svým tělem oslavujte Boha.“ 1. Korintským 3,23; 6,19.20. {PNL 176.3}

Naše těla jsou Kristovým vykoupeným vlastnictvím a my s nimi nemůžeme zacházet, jak se nám zlíbí. Každý, kdo zná zákony zdraví, by si měl uvědomit, že je povinen tyto zákony, které pro lidi ustanovil Bůh, respektovat. Poslušnost zdravotních zákonů se musí stát věcí osobní zodpovědnosti. My sami totiž musíme nést následky porušování těchto zákonů. Každý z nás se musí osobně zodpovídat Bohu za své zvyky a za své počínání. Otázka, na kterou musíme odpovědět, proto nezní: „Jak jedná svět?“, nýbrž: „Jak mám já jako jedinec zacházet s tělem, které mi dal Bůh?“ {ZNP 161.1}

"Bůh si přeje, abychom dosáhli té míry dokonalosti, jaká nám byla umožněna darem Krista. Vybízí nás, abychom se správně rozhodli, abychom se spojili s nebeskými prostředky a přijali zásady, které v nás obnoví Boží obraz. Ve svém psaném slově a ve velké knize přírody zjevuje Bůh principy života. Je na nás, abychom je poznali a řídili se jimi, abychom spolupracovali s Bohem při vracení zdraví tělu i duši. {ZNP 51.1}

Je třeba, aby lidé poznali, že z požehnání, které plyne z poslušnosti, se mohou plně těšit jen tehdy, přijmou-li Kristovu milost. Kristova milost totiž dává člověku sílu k tomu, aby poslouchal Boží zákony. Právě tato milost mu umožňuje, aby zpřetrhal pouta zlozvyku. Je to jediná síla, která člověka může přivést na správnou cestu a udržet ho na ní. {ZNP 51.2}

Bůh dal lidem sobotu jako památník své stvořitelské moci, aby jej mohli poznávat v díle jeho rukou. Sobota nás vybízí, abychom ve stvoření viděli slávu Stvořitele. Kristus sledoval podobný záměr, proto své jedinečné učení spojil s krásou přírody. Každý den, ale především v sobotu, bychom měli studovat poselství, které pro nás Bůh zapsal v přírodě. Podobenství Spasitele bychom měli studovat tam, kde je pronesl — na poli, v lese, pod širým nebem na trávníku, mezi květinami. Kdykoli se přibližujeme k přírodě, Pán Ježíš nám umožňuje pocítit svou přítomnost a promlouvá k nám o svém pokoji a lásce. {PM 13.1}