---
title:  'Kristus přijde brzo'
date:  14/09/2020
---

> <p></p>
> Hle, přichází v oblacích! Uzří ho každé oko, i ti, kdo ho probodli, a budou kvůli němu naříkat všechna pokolení země. Tak jest, amen. (Zj 1,7)

> <p></p>
> Zatroubil sedmý anděl. A ozvaly se mocné hlasy v nebi: „Vlády nad světem se ujal náš Pán a jeho Mesiáš; a bude kralovat na věky věků.“ (Zj 11,15)

**Osobní studium**

Evangelia se zaměřují především na Kristův první příchod. Přinášejí příběh Ježíšova narození, života a služby a také jeho smrti a vzkříšení. A přestože evangelia mluví o Ježíšově druhém příchodu, není toto téma v popředí. Naproti tomu je v knize Zjevení hlavní důraz položen na vyvrcholení tisíciletí trvajícího velkého sporu. Každé z hlavních proroctví Zjevení končí slavným návratem našeho Pána Ježíše Krista.

`Uvažuj více o úvodních textech a také o Zj 14,14–20 a Zj 19,11–18. V čem jsou si závěry jednotlivých pasáží podobné?`

Od první až do poslední kapitoly knihy Zjevení je vyvrcholením každého proroctví Ježíšův příchod. „Beránek, ten obětovaný“ (Zj 5,12) se opět vrací už jako Král králů a Pán pánů (Zj 19,16). On porazí všechny nepřátele, kteří utlačují a pronásledují jeho lid (Zj 17,14). Své věrné vysvobodí z noční můry hříchu a přivede je do domova slávy. Velký spor mezi dobrem a zlem skončí. Zem bude obnovená a vykoupení budou žít navěky se svým Pánem (Zj 21,1–4).

Ve Zjevení 22,7 (22,12.17.20) Ježíš říká: „Hle, přijdu brzo. Blaze tomu, kdo se drží proroctví této knihy.“ Ježíšova závěrečná slova celému lidstvu obsahují výzvu, aby co nejvíce lidí odpovědělo na jeho lásku, přijalo jeho milost a následovalo pravdu. Tak se připraví na jeho návrat. Zjevení končí pozváním: „A Duch i nevěsta praví: ‚Přijď!‘ A kdokoli to slyší, ať řekne: ‚Přijď!‘“ (Zj 22,17)

Ježíš k sobě zve všechny, kteří touží po věčném životě. Nás, kteří jsme již přijali nabídku spasení a dychtivě očekáváme jeho příchod, zve, abychom se připojili a spolu s ním vyzývali i ostatní k přijetí jeho lásky. Ježíš chce, abychom mluvili o potřebě přípravy na jeho brzký příchod. Není nic uspokojivějšího, než mít účast na Ježíšově díle pro tento svět. Nic člověka nenaplní víc než spolupráce s Kristem na jeho díle spasení.

**Aplikace**

`Kristus přijde brzo. Jan napsal tato slova před dvěma tisíci lety. V souvislosti s naším chápáním stavu mrtvých vlastně nastane Kristův druhý příchod pro mne hned poté, co zemřu. Jak ti tato skutečnost pomáhá pochopit, co to znamená, že Kristus přijde brzo?`

#### Další čtení: Vybrané citace od Ellen Whiteové

"Kristovi učedníci doufali, že slavné Boží království přijde v nejbližší době. Pán Ježíš jim ve své modlitbě naznačil, že nebude zřízeno ihned. Měli se modlit za jeho příchod jako za budoucí událost. Tato prosba pro ně vyjadřovala také zaslíbení. I když Pán Ježíš věděl, že učedníci za svého života nespatří Boží království, vyzval je, aby se za ně modlili. To je důkaz, že v době, kterou Bůh určil, jeho království jistě přijde. {MON 64.2}

Království Boží slávy však nastane až při druhém příchodu Ježíše Krista na tento svět. „Království, vladařská moc a velikost všech království pod celým nebem budou dány lidu svatých Nejvyššího.“ Daniel 7,27. Oni zdědí království připravené pro ně „od založení světa“ Matouš 25,34. Kristus se pak ujme své svrchované moci a bude vládnout. {MON 64.3}"

Musíme v sobě živit a posilovat víru, o níž svědčili proroci a apoštolové, víru, jež se chápe zaslíbení Božích a čeká na vysvobození v době, již určí Bůh, a způsobem, který sám stanoví. Jisté slovo proroctví se nakonec splní ve slavném příchodu našeho Pána a Spasitele Ježíše Krista jako Krále králů a Pána pánů. Doba čekání se snad může zdát dlouhá, duše snad může být sklíčena neblahými okolnostmi, mnozí, v něž blya vložena důvěra, snad mohou cestou klesnout; my však prohlašujme ve víře jako prorok, který se snažil povzbudit Judu v době nevídaného odpadlictví: „Hospodin v chrámě svatosti své jest, umlkniž před obličejem jeho všecka zamě.“ Abakuk 2,20. Mějme vždy na paměti potěšující poselství: „Ještě do jistého času bude vidění, a směle mluviti bude až do konce, a nezklame; jestliže by se pak opozdilo, posečkej na ně, neboť jistotně dojde, aniž bude meškati…Spravedlivý z víry své živ bude.“ Abakuk 2,3.4. {PK 257.1}

"Aby lidé mohli obstát v Boží den, muselo být vykonáno velké dílo duchovní obnovy. Bůh viděl, že mnozí z jeho vyznavačů nebudují pro věčnost. Ve své milosti jim chtěl poslat varovné poselství, aby je vyburcoval z jejich otupělosti a připravil je na příchod Pána Ježíše. {VDV 207.6}

Toto výstražné poselství je obsaženo ve 14. kapitole knihy Zjevení; sestává ze tří částí a jeho symbolickými hlasateli jsou nebeské bytosti. Poté následuje popis návratu Ježíše Krista, který přichází, aby sklidil „žeň světa“. První varovné poselství ohlašuje začátek Božího soudu. Apoštol Jan viděl anděla letícího „středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. Volal mocným hlasem: Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ Zjevení 14,6.7. {VDV 208.1}"