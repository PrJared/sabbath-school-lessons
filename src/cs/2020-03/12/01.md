---
title:  'Dobrá zpráva pro všechny'
date:  12/09/2020
---

### Texty na tento týden
2Pt 1,12.16–21; Zj 19,11–18; Zj 14,14–20; Kaz 12,13.14; Zj 14,6–12

> <p>Základní verš</p>
> „Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. Volal mocným hlasem: ‚Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.‘“ (Zj 14,6.7)

Kristova smiřující oběť byla univerzální. Znamená to, že zemřel za všechny lidi, bez ohledu na to, kdy a kde žili. Evangelium promlouvá k lidem všech jazykových skupin, národností a kultur. Sbližuje příslušníky rozdělených etnických skupin. Dobrou zprávou je, že Ježíš svým životem, smrtí a vzkříšením zvítězil nad smrtí a mocnostmi zla. Tím nejdůležitějším je pro nás to, kým Ježíš je a co vykonal – že za nás zemřel a nyní pro nás žije. Před dvěma tisíci lety přišel, aby celé lidstvo vykoupil z moci hříchu, a znovu přichází, aby nás vysvobodil z našich současných hříchů. Zemřel smrtí, kterou jsme si zasloužili my, abychom mohli žít životem, který si zasloužil on. V Kristu jsme ospravedlněni, posvěceni a jednoho dne budeme i oslaveni.

Bible se soustřeďuje na dva příchody Ježíše Krista. Kristus zde už jednou byl, aby nás vykoupil, a vrátí se znovu, aby vzal k sobě ty, za které zaplatil nekonečnou cenu. Zjevení jako poslední kniha Bible byla napsána mimo jiné i proto, aby připravila svět na druhý Ježíšův příchod. Jde o naléhavou zprávu pro naši generaci. Tento týden se budeme věnovat významu knihy Zjevení pro svět ve 21. století. Nově se soustředíme na Ježíšovu výzvu, aby církev šířila jeho evangelium určené pro období konce dějin.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Kristovi učedníci hlásali evangelium — zvěst o prvním příchodu Krista na svět. Byla to dobrá zpráva o spasení z víry v Pána Ježíše. Poukazovala i na jeho druhý příchod v slávě, kdy vykoupí svůj lid. Nabízela lidem naději, že mohou vírou a poslušností dosáhnout dědictví svatých ve slávě nebes. I dnes lidé slyší tuto zvěst, navíc zdůrazněnou upozorněním, že Kristův příchod je velmi blízko. ... {PM 114.6}

V knize Zjevení Jan předpověděl, že těsně před druhým příchodem bude hlásáno poselství evangelia. Viděl anděla, který „letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. Volal mocným hlasem: ‚Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.‘“ Zjevení 14,6.7. {PM 115.1}

Za varovné upozornění na soud a s ním spojená poselstvími řadí proroctví příchod Syna člověka na nebeských oblacích. Poselství o soudu je oznámením blízkého druhého příchodu Ježíše Krista. Celé toto poselství se nazývá věčným evangeliem. Kázání o druhém příchodu Krista a zdůrazňování jeho blízkosti je tedy podstatnou částí zvěsti evangelia. {PM 115.2}"

"Bible uvádí, že toto poselství je součástí „věčného evangelia“, jehož hlásání Bůh nesvěřil andělům, ale lidem. Boží andělé mají řídit toto dílo, mají na starosti velká hnutí pro záchranu lidí; evangelium však ve skutečnosti hlásají Kristovi služebníci na zemi. {VDV 208.2}

Pán Ježíš řekl: „Dokud máte světlo, neustávejte v cestě, aby vás nepřekvapila tma.“ Jan 12,35. Lidé, kteří odmítají Bohem nabízené světlo, nebo ti, kdo se je nesnaží hledat, i když je mají na dosah, zůstávají „ve tmě“. Spasitel však prohlásil: „Kdo mě následuje, nebude chodit ve tmě, ale bude mít světlo života.“ Jan 8,12. Kdo se upřímně snaží konat Boží vůli a řídí se přesně světlem, které už obdržel, dostane větší světlo. Takovému člověku Bůh pošle „hvězdu nebeské záře“, aby ho uvedla do celé pravdy. {VDV 208.4}"