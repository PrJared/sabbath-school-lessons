---
title:  'Přítomná pravda v dějinách spasení'
date:  13/09/2020
---

> <p></p>
> Proto vám hodlám tyto věci stále připomínat, ačkoliv o nich víte a jste utvrzeni v přítomné pravdě. (2Pt 1,12; ČSP)

> <p></p>
> 16Nedali jsme se vést vymyšlenými bájemi, ale zvěstovali jsme vám moc a slavný příchod našeho Pána Ježíše Krista jako očití svědkové jeho velebnosti. 17On přijal od Boha Otce čest i slávu, když k němu ze svrchované slávy zazněl hlas: Toto jest můj milovaný Syn, v něm jsem nalezl zalíbení. 18A tento hlas, který vyšel z nebe, jsme my slyšeli, když jsme s ním byli na svaté hoře. 19Tím se nám potvrzuje prorocké slovo, a činíte dobře, že se ho držíte; je jako svíce, svítící v temném místě, dokud se nerozbřeskne den a jitřenka vám nevzejde v srdci. 20Toho si buďte především vědomi, že žádné proroctví v Písmu nevzniká z vlastního pochopení skutečnosti. 21Nikdy totiž nebylo vyřčeno proroctví z lidské vůle, nýbrž z popudu Ducha svatého mluvili lidé, poslaní od Boha. (2Pt 1,16–21)

**Osobní studium**

Během dějin spasení Bůh posílal prostřednictvím proroků zvláštní poselství, aby připravil lidi na budoucí události. Bůh netápe, on vždy ví, co se děje (Iz 46,9.10). Připravuje svůj lid na budoucnost tím, že posílá proroky, aby oznámili jeho vůli dříve, než přijde soud (Am 3,7). V době před potopou Bůh poslal prostřednictvím Noema zprávu o blížící se potopě. V Egyptě Bůh povolal Josefa, aby během sedmi úrodných let připravil zemi na sedm let hladu. Proroci upozorňovali vůdce Izraele na nadcházející zničení Jeruzaléma babylónskou armádou. Výzvy Jana Křtitele k pokání připravily národ na první příchod Mesiáše.

`Proč Petr použil v 2Pt 1,12 (ČSP) pro popis Božího poselství jeho generaci výraz „přítomná pravda“? Co tím chtěl říct?`

`Co je podle veršů 2Pt 1,16–21 onou „přítomnou pravdou“, kterou zvěstoval Petr a ostatní učedníci?`

Poselství, které mělo pro první století obrovský dosah, se týkalo Ježíšova příchodu. Otcova láska se zjevila prostřednictvím Kristovy oběti na kříži. A přestože „odplatou za hřích je smrt“, prostřednictvím Krista jsme všichni dostali nabídku věčného života. Je jen na každém z nás, zda se vírou rozhodneme tento dar přijmout (Ř 3,23; Ř 6,23 a Ef 2,8). Toto poselství o spasení v Ježíši nepřestane nikdy platit. Je to přítomná pravda pro každou generaci.

Zjevení Janovo jako poslední kniha Bible představuje Ježíše a spasení v období konce dějin. Zaznívá v něm výzva k přípravě na Kristův návrat. Zjevení odhaluje i nebezpečí a faleš lidské tradice a na sebe zaměřeného náboženství. Od začátku do konce celé Zjevení představuje Ježíše a jeho dílo ve prospěch lidstva.

Ježíš nám pravdivě odhaluje charakter svého Otce. On je „vládce králů země“, on „nás miluje a svou krví nás zprostil hříchů a učinil nás královským kněžstvem Boha, svého Otce“ (Zj 1,5–6). Celé Zjevení představuje Ježíše a jeho poselství pro čas konce s cílem připravit lidi na jeho brzký návrat.

**Aplikace**

`Co se ti vybaví jako první, když přemýšlíš o knize Zjevení? Soustředíš se spíše na šelmy a prorocké symboly, nebo na Ježíše? Jak nám proroctví ve Zjevení ukazují Ježíšovy laskavé plány s lidmi?`