---
title:  'Podněty k zamyšlení'
date:  18/09/2020
---

„Bůh si přeje, aby církev byla světlem světa stejně, jako jím ve starozákonní době měl být izraelský národ. Oddělil ji od světa ostrým mečem pravdy, jímž je trojandělské poselství, a uvedl ji do těsného společenství se sebou. Svěřil jí do opatrování svůj zákon a zjevil jí veliké prorocké pravdy pro tuto dobu. Tento odkaz je stejně svatý jako výroky svěřené starobylému Izraeli a je nutné jej předat světu.

Tři andělé ze 14. kapitoly Janova Zjevení představují ty, kdo přijali světlo Božího poselství a vyšli je zvěstovat do všech končin země. Kristus svým učedníkům říká: ‚Vy jste světlo světa.‘ (Mt 5,14) Každého, kdo přijal Krista, kříž z Golgoty vyzývá: ‚Jděte do celého světa a kažte evangelium všemu stvoření.‘ (Mk 16,15) Tuto práci nesmí nic přerušit. Je to ten nejdůležitější úkol, protože se týká věčnosti. Láska k člověku, kterou Ježíš projevil ve své oběti, je hnacím motorem všech jeho následovníků.

Kristus s velkým nadšením přijímá každého člověka, který se mu odevzdá. Spojuje lidské s božským, aby mohl svět seznámit s tajemstvím vtělené lásky. Naplňte svět jeho pravdou, mluvte o ní, zpívejte o ní, hovořte o ní na modlitbách, pronikejte s ní na vzdálená místa.“  (CCh 58.59; RPC 55)

**Otázky k rozhovoru**

`1. 	Jak určuje trojandělské poselství ze Zjevení 14 podstatu Církve adventistů sedmého dne?`

`2. 	Uvažujte o sobotě a o významu, který má. Jak jsme tento týden poznali, poselství obsažené v sobotě je natolik důležité, že Bůh přikázal oddělit jednu sedminu našeho času pro připomínání si jeho jako Stvořitele a Vykupitele. Na rozdíl od svatých hor nebo míst nemusíme za sobotou cestovat. Každý týden sobota přichází k nám. Jak vám tato pravda pomáhá pochopit důležitost tohoto dne a jeho poselství?`

`3. 	Jak můžeme co nejsrozumitelněji vysvětlit myšlenku pádu Babylóna a pojem znamení šelmy? Jak můžeme tyto pravdy představit co nejméně útočným způsobem, i když je pochopitelné, že se navzdory naší snaze mohou někteří lidé cítit dotčeni?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.