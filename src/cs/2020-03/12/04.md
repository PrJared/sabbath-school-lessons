---
title:  'Poselství Zjevení pro čas konce'
date:  15/09/2020
---

> <p></p>
> 14A viděl jsem, hle, bílý oblak, a na oblaku sedí někdo jako Syn člověka, na hlavě má korunu ze zlata a v ruce ostrý srp. 15Vtom další anděl vyšel z chrámu a mocným hlasem zavolal na toho, který seděl na oblaku: „Pošli svůj srp a začni žeň, protože nastala hodina žně a úroda země dozrála.“ 16A ten, který seděl na oblaku, hodil svůj srp na zem, a země byla požata.

> <p></p>
> 17A další anděl vyšel z nebeského chrámu a také on měl ostrý srp. 18A jiný anděl vyšel od oltáře a ten měl moc nad ohněm. Zavolal mocným hlasem na toho, který měl ostrý srp: „Pošli svůj ostrý srp a skliď hrozny na vinicích země, neboť víno dozrálo.“ 19Tu hodil ten anděl svůj srp na zem a sklidil víno země a uvrhl je do velikého lisu Božího hněvu. 20A v lisu za městem byly hrozny stlačeny a vytékající krev dosahovala až po uzdy koní na vzdálenost sto šedesát mil. (Zj 14,14–20)

**Osobní studium**

Pro lidi žijící v posledních dnech dějin má 14. kapitola Zjevení mimořádný význam. Oznamuje totiž Boží poselství pro dobu před příchodem Ježíše Krista a je důležitá nejen pro Boží lid, ale pro celé lidstvo.

`Jaké symboly jsou v úvodních verších použity k zobrazení návratu našeho Pána? Co zdůrazňují?`

Symbol žně se pro popis Kristova návratu používá i na jiných místech Bible (Mt 13,37–43; Mk 4,29). Ve Zj 14 žeň dozrálé úrody představuje vykoupení spravedlivých a sklizeň zralých hroznů zobrazuje zničení nespravedlivých. Zj 14,6–12 obsahuje naléhavé poselství posledních dnů, které má pomoci připravit muže a ženy na závěrečnou sklizeň země.

`Přečti si text Zj 14,6.7. Co tvoří podstatu poselství těchto dvou veršů? Jak nám text pomáhá pochopit naše poslání jako adventistů sedmého dne?`

Poselství prvního anděla ze Zjevení 14. kapitoly je určeno lidem ve 21. století, kteří touží najít skutečný smysl života. Evangelium je zde představeno Boží milostí, která nabízí odpuštění všem. Odpuštění, které nás očišťuje od hříchu a dává nám moc žít vítězný život. Tato zpráva je základem pro vlastní sebeúctu vyplývající z vědomí, že Kristus nás stvořil a vykoupil. Poukazuje na to, že jednoho dne Boží soud ukončí všechnu nespravedlnost. Jde o skvělou zprávu.

**Aplikace**

`„V určitém smyslu se dá říct, že adventisté sedmého dne byli na světě ustanoveni strážci a nositeli světla. Bylo jim svěřeno poslední varování pro umírající svět. Osvěcuje je nádherné světlo Božího slova. Dostali nesmírně důležitý úkol – zvěstování poselství prvního, druhého a třetího anděla. Žádná jiná práce není tak důležitá. Neměli by dovolit, aby jejich pozornost zaujalo něco jiného.“ (Ev 119.120) Jak tato slova oslovují církev? A co je ještě důležitější – co znamenají pro tebe?`