---
title:  'Sloužit jako Kristus'
date:  15/08/2020
---

### Texty na tento týden
Mt 5,13.14; Fp 2,15; Mk 12,34; Ef 4,15; Mt 4,23–25; Mt 25,31–46

> <p>Základní verš</p>
> „Když viděl zástupy, bylo mu jich líto, protože byli vysílení a skleslí jako ovce bez pastýře.“ (Mt 9,36)

Ježíši na lidech upřímně záleželo. Zajímal se více o jejich obavy a potřeby než o své vlastní. Jeho život se naplno soustředil na druhé a jeho služba byla službou laskavého milosrdenství. Naplňoval tělesné, duševní i citové potřeby lidí, a proto byla jejich srdce otevřena pro duchovní pravdy, které je učil. Uzdravoval malomocné, vracel zrak slepým a sluch hluchým, vysvobozoval posedlé, sytil hladové a staral se o nuzné – to vše se dotýkalo srdcí lidí a měnilo jejich životy.

Ježíšův hluboký zájem o lidi způsoboval, že toužili naslouchat duchovním pravdám, o kterých jim říkal. „Skutečný úspěch při styku s lidmi může přinést jen Kristova metoda. Spasitel se stýkal s lidmi jako ten, kdo chce jejich dobro. Projevoval jim soucit, sloužil jejich potřebám a získával si jejich důvěru. Pak je vyzval: ‚Následujte mne.‘“ (MH 143; ŽNP 67) Ježíš velmi jasně věděl, že svět potřebuje evangelium nejen slyšet, ale potřebuje vidět to, jak se skutečně projeví. Pokud se náš život podobá Kristovu tím, že projevujeme laskavé milosrdenství a oddaně sloužíme druhým lidem, je to nejlepší potvrzení upřímnosti a pravdivosti slov, která zvěstujeme.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`