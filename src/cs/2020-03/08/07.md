---
title:  'Podněty k zamyšlení'
date:  21/08/2020
---

„Mnozí nemají víru v Boha a ztratili i důvěru k člověku. Váží si však projevů účasti a ochoty pomoci. Vidí-li někoho, kdo bez nároků na světské uznání nebo odměnu přichází do jejich domovů, slouží nemocným, sytí hladové, odívá nahé, utěšuje zarmoucené a všem laskavě ukazuje Toho, který je miluje, dotkne se to jejich srdcí. Vždyť tito ochotní pracovníci jsou nositeli Boží lásky a soucitu. Když to vše lidé uvidí, začnou být vděční a vzklíčí v nich víra. Pochopí, že Bůh se o ně stará, a jsou ochotni naslouchat, když otevřeme jeho slovo.“ (MH 145; ŽNP 68)

Ježíšova nesobecká služba otevírá srdce, láme předsudky a způsobuje, že jsou lidé vůči evangeliu vnímaví. Církev jako Kristovo tělo s láskou naplňuje různé potřeby lidí. Kristus nás posílá k našim sousedům, abychom jeho jménem přinášeli změnu. A přestože si musíme dávat pozor, abychom se nenechali pošpinit hříchem (a je to velmi reálná a nebezpečná hrozba), potřebujeme se stále znovu učit, jak přijít za lidmi tam, kde zrovna jsou, a nechat se použít Bohem, aby je zachránil z místa zániku a zkázy a přenesl je na místo života a plnosti.

Náměty na společné přemýšlení

1. 	Proč má Kristova služba milosrdenství takovou moc, že dokáže lámat předsudky a otevírat srdce lidí pro duchovní pravdy? Pokuste se představit si, jak účinná by byla naše svědecká služba, kdybychom uměli projevovat stejný nesobecký zájem o lidi, jak to dělal Ježíš.

2. 	Uvažujte o situacích, kdy jste sice zvěstovali to, co bylo správné, pravdivé a dokonce nutné, ale řekli jste to špatně – s nesprávným postojem, nebo dokonce v hněvu či s odsouzením. Co jste se z takové zkušenosti naučili? Jak vám to může pomoci vystupovat s větší pokorou a láskou?

3. 	Uvažujte o myšlence, že všichni Ježíšem uzdravení nebo dokonce vzkříšení lidé nakonec zemřeli. Co se z toho můžeme naučit pro náš přístup a službu lidem kolem nás?

4. 	Jakým novým způsobem může váš sbor začít sloužit lidem ve vašem okolí?

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.