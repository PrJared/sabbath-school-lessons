---
title:  'Co je pro Ježíše důležité?'
date:  20/08/2020
---

> <p></p>
> 34Tehdy řekne král těm po pravici: „Pojďte, požehnaní mého Otce, ujměte se království, které je vám připraveno od založení světa. 35Neboť jsem hladověl, a dali jste mi jíst, žíznil jsem, a dali jste mi pít, byl jsem na cestách, a ujali jste se mne, 36byl jsem nahý, a oblékli jste mě, byl jsem nemocen, a navštívili jste mě, byl jsem ve vězení, a přišli jste za mnou.“

> <p></p>
> 40Král odpoví a řekne jim: „Amen, pravím vám, cokoliv jste učinili jednomu z těchto mých nepatrných bratří, mně jste učinili.“ (Mt 25,34–36.40)

**Osobní studium**

Ježíšovo poselství učedníkům zaznamenané v Mt 24. kapitole spojuje události při zničení chrámu s dobou před jeho příchodem. Následující kapitola (Mt 25) přináší tři podobenství týkající se konce času. Tato podobenství naznačují, které charakterové vlastnosti považuje Ježíš u lidí očekávajících jeho příchod za důležité. Podobenství o deseti družičkách zdůrazňuje význam opravdového, nepředstíraného, Duchem svatým naplněného života. Podobenství o hřivnách podtrhuje důležitost věrného používání darů, které Bůh dal každému z nás. Podobenství o ovcích a kozlech ukazuje, že skutečné křesťanství je postavené na službě lidem, které Bůh přivádí každý den do našich životů.

`Přečti si podobenství o ovcích a kozlech (Mt 25,31–46). Jakou službu lidem zde Ježíš vyzdvihuje? Jak bys vyjádřil hlavní myšlenku tohoto podobenství? Co tě na tomto podobenství nejvíce překvapuje?`

Toto podobenství jasně ukazuje, že máme lidem pomáhat a naplňovat jejich opravdové potřeby. Je však možné, že toto podobenství odhaluje i nějakou další myšlenku? Lidé touží, aby byl naplněn jejich skrytý (a často nevědomý) hlad a žízeň po Ježíši (J 6,35; J 4,13.14). Všichni jsme zde na zemi jen cizinci, kteří touží po skutečném domově. Ten najdeme až tehdy, když poznáme a přijmeme Krista, jeho pokoj a milost. (Ef 2,12.13.19). Duchovně jsme nazí, dokud nás nepřikryje Kristova spravedlnost (Zj 3,18; 19,7.8).

Starozákonní proroci často popisovali stav člověka jako toho, kdo je beznadějně nemocný (Iz 1,5; Jr 30,12–15). Nemoc hříchu je smrtelná, ale prorok nám ukazuje skutečný lék: „Zahojím a vyléčím tvé rány, je výrok Hospodinův.“ (Jr 30,17) Ježíš je lékem na život ohrožující nemoc naší duše.

Podobenství o ovcích a kozlech nám sice připomíná, abychom dbali o fyzické potřeby lidí kolem nás, ale přidává k tomu i něco dalšího. Je to příběh o Kristu, který naplňuje nejhlubší potřeby lidské duše. Kristus nás zve, abychom s ním spolupracovali ve službě lidem kolem nás. Pokud člověk žije egoisticky a přehlíží tělesné, duševní, citové a duchovní potřeby druhých, riskuje věčnou ztrátu. V podobenství vidíme, že Kristus chválí ty, kteří zasvětili svůj život službě a pomoci druhým, a zve je do věčnosti. Ale ty, kteří se egoisticky starají jen o naplnění vlastních cílů a zanedbávají potřeby druhých lidí, Ježíš odsuzuje.

**Aplikace**

`Komu a jak chceš tento týden pomoci naplnit některou z jeho potřeb?`

#### Další čtení: Vybrané citace od Ellen Whiteové

"Tím, že mezi námi žijí bezmocní a chudí lidé, kteří jsou závislí na naší péči, zkouší Kristus ty, kdo se prohlašují za jeho následovníky. Svou láskou a službou potřebným Božím dětem dokazujeme opravdovost své lásky ke Kristu. Zanedbávat je znamená projevit se jako falešní učedníci, kterým je Kristus a jeho láska cizí. {ZNP 104.4}

I když bylo podniknuto všechno pro to, aby sirotci dostali domovy v rodinách, zůstává stále ještě mnoho takových, kteří potřebují péči. Mnoho dětí má dědičnou náklonnost ke zlému. Mohou se nám jevit jako beznadějný případ, možná jsou nehezké a zvrhlé. Přesto jsou vykoupeny Kristovou krví a v jeho očích jsou stejně vzácné jako naše vlastní děti. Nebude-li jim podána pomocná ruka, vyrostou v nevědomosti a bez povšimnutí a budou vehnány do neřesti a zločinu. Mnohé z těchto dětí by mohly být zachráněny zásluhou sirotčinců. {ZNP 104.5}"