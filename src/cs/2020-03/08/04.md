---
title:  'Ježíš naplňuje nejhlubší potřeby'
date:  18/08/2020
---

> <p></p>
> 5„Je snadnější říci ,odpouštějí se ti hříchy‘, nebo říci ,vstaň a choď‘? 6Abyste však věděli, že Syn člověka má moc na zemi odpouštět hříchy“ – tu řekne ochrnutému: „Vstaň, vezmi své lože a jdi domů!“ (Mt 9,5.6)

> <p></p>
> 33Ta žena věděla, co se s ní stalo, a tak s bázní a chvěním přišla, padla mu k nohám a pověděla mu celou pravdu. 34A on jí řekl: „Dcero, tvá víra tě zachránila. Odejdi v pokoji, uzdravena ze svého trápení!“ (Mk 5,33.34)

**Osobní studium**

Způsob Ježíšovy evangelizace nespočíval v naučených kázáních a v předem připravených prezentacích. Jeho způsob zvěstování dobré zprávy o odpuštění byl stejně bohatý a dynamický jako samotný život. Každý den se setkáváme s lidmi, kteří mají různé potřeby – tělesné, citové, sociální a duchovní. Ježíš touží naplnit tyto potřeby i naším prostřednictvím. Jak? Někdy stačí tak málo: projevit soucit s jejich samotou, smutkem a trápením a zároveň mít radost z jejich radosti, nadějí a snů.

Ježíš většinou nejprve naplňoval ty potřeby lidí, které si oni nejvíce uvědomovali, aby nakonec naplnil i jejich nejhlubší potřeby, kterých si často ani nebyli vědomi. Pociťované potřeby se týkají těch oblastí života, kde lidé vnímají, že si sami s nějakým problémem nevědí rady. Možná chtějí přestat kouřit, snaží se zbavit stresu, zhubnout nebo se zdravěji stravovat. Možná mají problém s bydlením, nemohou najít dobrého lékaře, potřebují poradit v manželské krizi nebo při výchově dětí.

Lidé však nejvíce ze všeho potřebují poznat, jak moc je důležité mít osobní vztah s Bohem. A také, že jejich život má smysl přesahující až na věčnost. Naší hlavní potřebou v tomto zkaženém a trpícím světě je nalezení od­puš­tění a smíření s Bohem.

`Přečti si příběh o uzdravení ochrnutého (Mt 9,1–7) a ženy trpící krvácením ­(Mk 9,25–34).­ Co v těchto příbězích ukazuje na skutečnost, že Ježíš spojoval tělesné uzdravení s tím nejdůležitějším – se smířením s Bohem?`

Kristova služba uzdravení v sobě zahrnovala mnohem víc, než jen tělesné nebo duševní uzdravení. Ježíš toužil, aby lidé zakusili život v plnosti, kterou zničil hřích. Pro Krista nebylo tělesné uzdravení úplné, pokud se k němu nepřidalo i uzdravení duchovní. Pokud nás Boží láska vede k tomu, abychom usilovali o tělesné a citové blaho druhých lidí, pak nás bude motivovat i k tomu, abychom jim pomáhali prožívat duchovní blaho. Jen tak totiž budou moci žít život v plnosti zde na zemi a později i po celou věčnost. Kaž­dý člověk, kterého Ježíš uzdravil, nakonec zemřel. Tím nejdůležitějším tedy bylo naplnění jeho duchovní potřeby.

**Aplikace**

`Jakými aktivitami může tvé sborové společenství pomáhat naplňovat potřeby lidí, a tak jim ukázat, že nám na nich opravdu záleží? Uvažuj o lidech ve vašem sousedství. Co dělá tvé společenství, aby přineslo do života lidí pozitivní změnu?`

#### Další čtení: Vybrané citace od Ellen Whiteové

Vyznal jsi své hříchy a tvé srdce je odmítlo. Rozhodl ses odevzdat se Bohu. Jdi tedy k němu a žádej ho, aby smyl tvé hříchy a dal ti nové srdce. Důvěřuj mu, že to učiní, poněvadž to slíbil. Za svého pozemského života nám Ježíš dal následující naučení: jestliže nám Bůh slíbil nějaký dar a my pevně věříme, že nám jej dá, pak se stal naším vlastnictvím. Ježíš uzdravoval lidi a léčil jejich nemoci, když věřili v jeho moc. Pomáhal jim ve věcech, které mohli vidět na vlastní oči, a získával tak jejich důvěru v sebe, že jim pomůže ve věcech, které nemohou vidět - vedl je k víře ve svou moc odpouštět hříchy. Jasně to řekl při uzdravení ochrnutého muže: „Abyste věděli, že Syn člověka má plnou moc na zemi odpouštět hříchy.“ Pak pravil ochrnutému: „Vstaň, vezmi své lože a odejdi domů!“ Matouš 9,6. {CK 35.3}