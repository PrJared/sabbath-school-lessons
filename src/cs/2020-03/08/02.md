---
title:  'Ježíšův přístup k lidem'
date:  16/08/2020
---

> <p></p>
> 13Vy jste sůl země; jestliže však sůl pozbude chuti, čím bude osolena? K ničemu již není, než aby se vyhodila ven a lidé po ní šlapali. 14Vy jste světlo světa. Nemůže zůstat skryto město ležící na hoře. (Mt 5,13.14)

**Osobní studium**

Ježíš hledal v lidech dobro. Snažil se v nich probudit to nejlepší. Náboženští představitelé ho velmi často kritizovali za to, že „přijímá hříšníky a jí s nimi“ (L 15,2). Znepokojovalo je, že se stýkal s „hříšníky“. Jejich přístup k náboženství byl založen na stavění hranic a oddělování, ne na přijímání a spojování. Rozhodně je překvapilo, když Ježíš o sobě řekl: „Nepřišel jsem pozvat spravedlivé, ale hříšníky.“ (Mt 9,13)

Náboženství zákoníků, farizeů a saduceů bylo postaveno na tom, co nedělat a komu se vyhýbat. Byli přesvědčeni, že je třeba udělat vše pro to, aby se „neznečistili a nenakazili hříchem“. Ale Ježíš, přestože sám byl čistý a bez hříchu, se nevyhnul našemu světu, ale přišel mezi nás, na místo prosáklé hříchem, chaosem a problémy, aby svět zachránil. On je „světlo světa“ (J 8,12).

Jakými obrazy Ježíš představil své následovníky v úvodním textu? Proč podle tebe použil právě tyto obrazy? (Viz také J 1,9; 12,46 a Fp 2,15.)

Sůl byla ve starověkém světě jednou z nejdůležitějších surovin. Měla velkou cenu a určitý čas ji římští vojáci používali dokonce jako platidlo. Byla symbolem bohatství. Používala se pro zlepšení chuti jídla. Když Ježíš použil sůl jako symbol jeho následovníků, vyjádřil tím, že skutečným bohatstvím světa nejsou mocní a bohatí lidé, ale oddaní křesťané, kteří jménem Božího království přinášejí do světa pozitivní změny. Jejich skutky lásky a nesobecká služba chrání dobro a dodávají světu „příjemnou chuť“.

Druhý obraz mluví o tom, že křesťané jsou „světlo světa“ (Mt 5,14). Světlo nemusí temnotu někam „odsunout“. Světlo v temnotě září. Nepotřebuje se temnotě vyhýbat. Proniká temnotou a mění ji ve světlo. Ježíšovi následovníci mají svítit v temnotě tohoto světa – ve svém okolí, ve městech a vesnicích. Mají přinášet světlo Boží slávy.

**Aplikace**

`Jak ve světle veršů J 17,15–18 rozumíš snahám „oddělit se od světa“ a „vyhýbat se světu“? Jde o totéž? Co měl Ježíš na mysli, když se modlil, aby Bůh zachoval od zlého jeho následovníky, kteří „jsou ve světě“, ale neprosí, aby je „vzal ze světa“?`