---
title:  'Ježíšova péče o lidi'
date:  17/08/2020
---

> <p></p>
> 5Když přišel do Kafarnaum, přistoupil k němu jeden setník a prosil ho: 6„Pane, můj sluha leží doma ochrnutý a hrozně trpí.“ 7Řekl mu: „Já přijdu a uzdravím ho.“ 8Setník však odpověděl: „Pane, nejsem hoden, abys vstoupil pod mou střechu; ale řekni jen slovo, a můj sluha bude uzdraven. 9Vždyť i já podléhám rozkazům a vojákům rozkazuji; řeknu-li některému ‚jdi‘, tak jde; jinému ‚pojď sem‘, tak přijde; a svému otroku ‚udělej to‘, tak to udělá.“ 10Když to Ježíš uslyšel, podivil se a řekl těm, kdo ho následovali: „Amen, pravím vám, tak velikou víru jsem v Izraeli nenalezl u nikoho.“ (Mt 8,5–10)

> <p></p>
> 28Přistoupil k němu jeden ze zákoníků, který slyšel jejich rozhovor a shledal, že jim dobře odpověděl. Zeptal se ho: „Které přikázání je první ze všech?“

> <p></p>
> 34Když Ježíš viděl, že moudře odpověděl, řekl mu: „Nejsi daleko od Božího království.“ Potom se ho již nikdo otázat neodvážil. (Mk 12,28.34)

**Osobní studium**

Ježíšovým cílem bylo objevit v lidech to nejlepší. I při mimořádně náročných okolnostech jednal laskavě. Lukáš ve svém evangeliu zaznamenává, že se lidé v synagóze divili „slovům milosti, vycházejícím z jeho úst“ (L 4,22). Jan k tomu přidává, že „milost a pravda se stala skrze Ježíše Krista“ (J 1,17). Přistupoval k lidem smírně a jeho laskavá slova oslovovala jejich srdce.

`Přečti si znovu úvodní texty. Jak na tebe působí Ježíšova slova adresovaná římskému setníkovi a židovskému zákoníkovi? Co mají společného, a v čem se liší?`

Ježíšova slova určená římskému setníkovi byla revoluční. Představ si, jak se asi musel cítit tento profesionální voják, když o něm Ježíš prohlásil, že u nikoho v Izraeli nenašel tak velkou víru. A co asi prožíval zákoník, když mu Ježíš řekl: „Nejsi daleko od Božího království“? Ježíš se záměrně snažil povzbudit v lidech dobro. Jen máloco otevře srdce každého člověka pro evange­lium tak úspěšně, jako povzbuzení nebo pochvala. Usilujte v lidech kolem sebe hledat to dobré a snažte se jim dát najevo, že si jich vážíte.

**O jakých základních principech spojených s evangelizací a naším vztahem k lidem hovoří následující verše?**

`Iz 42,3`

`Ko 4,5.6`

`Ef 4,15`

Pokud jsou naše slova plná povzbuzení a milosti, mají pozitivní vliv na životy druhých lidí. Izajášova prorocká slova ukazují, že Ježíš „nalomenou třtinu nedolomí“ a „nezhasí knot doutnající“. Jinými slovy, Ježíš byl tak laskavý a soucitný, že si dával velký pozor, aby zbytečně nezranil někoho, kdo má slabou víru nebo v jehož srdci doutná možná už jen malý uhlík víry.

**Aplikace**

`Proč je to, jak mluvíme, minimálně stejně důležité (pokud ne i víc) než to, co říkáme? Jak bys reagoval na výrok: „Pravda je pravda a lidé se musí rozhodnout – buď ji přijmou, nebo ne.“ Co je na tomto výroku problematického?`

#### Další čtení: Vybrané citace od Ellen Whiteové

"Tento Říman byl přesvědčen, že náboženství Židů je i přes svůj formalismus lepší než jeho. Překonal přehradu národnostních předsudků a nenávisti, která oddělovala vládnoucí národ od podrobeného. Projevil úctu k židovské bohoslužbě a k Židům se choval laskavě jako k Božímu lidu. Slyšel o Kristově učení a nalezl v něm to, co uspokojilo jeho duchovní potřeby. Celou svou duší přijímal Spasitelova slova. {TV 199.2}

Stejně jako já představuji moc Říma a vojáci uznávají moji nadřazenost, představuješ ty moc nekonečného Boha a všechno stvoření tě poslouchá. Můžeš přikázat nemoci, aby ustoupila, a ona ustoupí. Můžeš svolat své nebeské posly a oni vrátí nemocnému zdraví a sílu. Řekni jen slovo, a můj sluha bude uzdraven. {TV 199.4}

„Když to Ježíš uslyšel, podivil se, obrátil se k zástupu, který ho následoval, a řekl: ‚Pravím vám, že tak velikou víru jsem nenalezl ani v Izraeli.‘“ Lukáš 7,9. {TV 200.1}"

"Zákoník, který Ježíši otázku položil, znal zákon velmi dobře a Spasitelova odpověď jej překvapila. Nečekal, že prokáže tak zevrubnou a dokonalou znalost Písma. Kristus mu pomohl lépe pochopit podstatu svatých přikázání. V přítomnosti kněží a předních mužů otevřeně uznal, že Ježíšův výklad zákona je správný, a dodal: {TV 386.4}

„Správně, Mistře, podle pravdy jsi řekl, že jest jediný Bůh a že není jiného kromě něho; a milovat jej z celého srdce, z celého rozumu i z celé síly a milovat bližního jako sám sebe je víc než přinášet Bohu oběti a dary.“ Marek 12,32.33. {TV 386.5}

Moudrost Kristovy odpovědi zákoníka přesvědčila. Uvědomoval si, že jeho náboženství staví spíše na vnějších obřadech než na vnitřní zbožnosti. Do jisté míry cítil i marnost pouhých obřadních obětí a bezduchého prolévání krve za hřích. {TV 386.6}

Pochopil, že láska k Bohu a poslušnost stejně jako nesobecký vztah k bližnímu má mnohem větší cenu než celý obřadní systém. Svou ochotou uznat správnost Kristova výkladu i jasnou a rozhodnou odpovědí před zraky lidu se zákoník výrazně lišil od kněží a starších. Ježíš se nad čestným mužem, který se odvážil vyslovit své přesvědčení tváří v tvář hněvu kněží a hrozbám předních mužů, smiloval. „Když Ježíš viděl, že moudře odpověděl, řekl mu: ‚Nejsi daleko od Božího království.‘“ Marek 12,34. {TV 386.7}"