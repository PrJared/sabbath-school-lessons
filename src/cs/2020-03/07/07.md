---
title:  'Podněty k zamyšlení'
date:  14/08/2020
---

Přečti si pozorně kapitolu „Směřovat výš“ z knihy Cesta k vnitřnímu pokoji (SC 87–91; CVP 88–93).

Bůh pracuje v srdcích lidí kolem nás. Kdybychom dokázali duchovním zrakem rozpoznat, kde všude Bůh koná své dílo, určitě bychom využívali možnosti podělit se o jeho slovo. Když Bůh připravuje půdu lidského srdce, my máme možnost zasévat semínka evangelia. Duch svatý připravil srdce Nikodéma, samařské ženy u studny, ženy s krvácením, zločince na kříži, římského setníka a mnoha dalších ještě předtím, než se s nimi Ježíš setkal. Díky tomu, co prožili, a pod vlivem Ducha svatého byli připraveni přijmout Kristovo poselství.

Někdy můžeme cítit přirozenou neochotu zeptat se lidí, jestli se za ně můžeme modlit, říct jim něco z Bible nebo jim věnovat knihu. Cítíme-li naopak nutkání s někým sdílet naši víru, bude to velmi pravděpodobně působení Ducha svatého, který již dříve tohoto člověka ovlivňoval, aby přijal naše svědectví.

**Otázky k rozhovoru**

`1. 	Kdyby za vámi přišel někdo s obrovskými pocity viny za své chování a potřeboval by prožít Boží odpuštění, jakou radu byste mu dali a o které biblické texty byste se s ním podělili? Jaká je vaše vlastní zkušenost s pocity viny a s mocí Božího odpuštění?`

`2. 	Někdy Bůh přivede do našeho života lidi proto, že touží, aby poznali pravdu o něm. Jak se můžeme stát citlivějšími k Božímu vedení?`

`3. 	Uvažujte o Boží moci a o moci jeho slova, jak nám to ukazuje příběh stvoření. Pro nás je obtížné pochopit koncept vesmíru, protože nás naprosto přesahuje. A Bůh, který tento vesmír stvořil, je ještě velkolepější než to, co stvořil. V čem může být pro nás úlevou poznání, že Bůh, kterému sloužíme, je tak mocný? A není jen mocný, ale zároveň nás velmi miluje. Jakou naději můžeme cítit, jestliže o Bohu víme tyto skutečnosti? Jak nám toto poznání může pomoci o něm lépe svědčit druhým?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.