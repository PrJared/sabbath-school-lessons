---
title:  'Symboly Božího slova'
date:  09/08/2020
---

> <p></p>
> Světlem pro mé nohy je tvé slovo, osvěcuje moji stezku. (Ž 119,105)

> <p></p>
> Není mé slovo jako oheň, je výrok Hospodinův, jako kladivo tříštící skálu? (Jr 23,29)

> <p></p>
> Toto podobenství znamená: Semenem je Boží slovo. (L 8,11)

> <p></p>
> On však odpověděl: „Je psáno: ‚Ne jenom chlebem bude člověk živ, ale každým slovem, které vychází z Božích úst.‘“ (Mt 4,4)

**Osobní studium**

**Jakými symboly charakterizují Boží slovo verše z úvodu dnešní lekce? Co vypovídají o Božím slově? Který z uvedených symbolů tě nejvíce oslovuje? Čím?**

`Ž 119,105`

`Jr 23,29`

`L 8,11`

`Mt 4,4`

Symboly použité v těchto verších popisují některé základní úlohy Božího slova. Když se o Písmo dělíme s druhými, Písmo je jako světlo, které vchází do života člověka. Ježíš, „světlo světa“, prolamuje temnotu nepochopení, jaký Bůh je a jaký je jeho charakter. Mysli zatemněné neporozuměním jsou prostřednictvím Božího slova osvíceny Duchem svatým.

Podle Jeremjáše je Boží slovo jako oheň a kladivo. Pálí smetí a nepořádek, ale také se „probíjí“ k zatvrzelým srdcím. Když pomáháme lidem, aby v Písmu uviděli Ježíšovu slávu, jejich srdce jsou citlivá a oheň Boží lásky spálí pýchu, chamtivost, žádostivost a sobectví.

Boží slovo je přirovnáváno také k semenu. Klíčovou charakteristikou semena je, že z něho povstává život. Zrnku nějakou chvíli trvá, než začne růst. Ne všechna semena vyklíčí za stejnou dobu. Ne všechny rostliny rostou stejně rychle. Ale při správných podmínkách se život v semínku prodere ven k novému životu. Když zaséváme zrnka Božího slova v srdcích a myslích lidí, často nevidíme okamžité výsledky. Ale semínko bude pomalu klíčit a postupně růst. A pokud se člověk otevře volání Ducha, pak zaseté semínko v ten správný čas přinese úrodu pro Boží království.

Ježíš přirovnal Boží slovo k chlebu, který dává život. Mnozí z nás si umějí vychutnat čerstvý, ještě trochu teplý a krásně voňavý chléb. Boží slovo uspokojuje hlad duše a sytí naše vnitřní duchovní touhy. Když druhým vyprávíme o zaslíbeních Písma a pomáháme jim objevit, že Ježíš je Slovo, jejich životy budou proměňovány jeho dobrotou, láskou a milostí. Lidé budou moci spočinout v Boží přítomnosti.

**Aplikace**

`Uvažuj znovu o pravdách, které známe jen díky Písmu. Která z těchto pravd je pro tebe nejdůležitější, která nejkrásnější a která nejpřekvapivější?`

#### Další čtení: Vybrané citace od Ellen Whiteové

"Zatímco Pán Ježíš sledoval shromáždění očekávající ženicha, vyprávěl svým učedníkům podobenství o deseti družičkách a vylíčil tím, co prožije církev před jeho druhým příchodem. {PM 209.1}

Dvě skupiny družiček představují dvě třídy lidí, kteří prohlašují, že očekávají příchod svého Pána. Družičky jsou nazývány také panny, protože představují lidi, kteří mají čistou víru. Lampy znázorňují Boží slovo. Žalmista prohlásil: „Světlem pro mé nohy je tvé slovo, osvěcuje moji stezku.“ Žalm 119,105. Olej je symbolem Ducha svatého. {PM 209.2}"

"Již od pádu člověka satan neustále rozsévá semena bludu. Na počátku dosáhl nadvlády nad lidmi lží a stejným způsobem se snaží i dnes ničit Boží království na zemi a přivádět lidi pod svou moc. Kristus však přišel jako rozsévač z nebeského prostředí, aby zaséval pravdu. Radil se s Otcem a přebýval v nebeské svatyni, proto mohl lidem přinést čistou pravdu. Zjevoval ji světu již od pádu člověka do hříchu. Stále lidi seznamuje s nepomíjejícím semenem, „živým a věčným slovem Božím“ (viz 1. Petrův 1,23). Kristus zasel semeno evangelia již ve svém prvním zaslíbení, které dal našim prarodičům po pádu do hříchu. Podobenství o rozsévači představuje osobní působení Pána Ježíše mezi lidmi a dílo, které tím založil. {PM 16.3}

Slovo Boží je semeno. Každé semeno má v sobě zárodek života. Ukrývá v sobě život rostliny. Podobně tak i v Božím slově je život. Kristus řekl: „Slova, která jsem k vám mluvil, jsou Duch a jsou život.“ Jan 6,63. „Kdo slyší mé slovo a věří tomu, který mě poslal, má život věčný.“ Jan 5,24. V každém přikázání a v každém zaslíbení slova Božího je moc, Boží život. V něm může být naplněno každé přikázání a uskutečněno každé zaslíbení. Kdo vírou přijímá Boží slovo, přijímá pravý život a Boží povahu. {PM 16.4}"