---
title:  'Stvořitelská moc Božího slova'
date:  10/08/2020
---

> <p></p>
> 1Mnohokrát a mnohými způsoby mluvíval Bůh k otcům ústy proroků; 2v tomto posledním čase k nám promluvil ve svém Synu, jehož ustanovil dědicem všeho a skrze něhož stvořil i věky. 3On, odlesk Boží slávy a výraz Boží podstaty, nese všecko svým mocným slovem. Když dokonal očištění od hříchů, usedl po pravici Božího majestátu na výsostech. (Žd 1,1–3)

> <p></p>
> Slovo Boží je živé, mocné a ostřejší než jakýkoli dvousečný meč; proniká až na rozhraní duše a ducha, kostí a morku, a rozsuzuje touhy i myšlenky srdce. (Žd 4,12)

> <p></p>
> 6Nebesa byla učiněna Hospodinovým slovem, dechem jeho úst pak všechen jejich zástup.

> <p></p>
> 9Co on řekl, to se stalo, jak přikázal, tak vše stojí. (Ž 33,6.9)

**Osobní studium**

`Co říkají úvodní texty o moci Božího slova?`

Boží slovo je živým slovem. Má v sobě moc uskutečnit to, co říká. Lidská slova mohou mluvit o tom, co existuje, ale Bůh mluví o tom, co ještě není, a pak to mocí svého slova uskutečňuje. Boží slovo je stvořitelským slovem. Slovo, které vychází z Božích úst, má moc stvořit a uskutečnit to, o čem mluví.

V příběhu stvoření opakovaně zaznívá vyjádření „Bůh řekl“ (Gn 1,3.6.11.14.20.24.26.29). Boží slova mají takovou moc, že když Bůh říká, objevuje se suchá zem, raší rostliny, rozkvétají květiny, na stromech se objevuje ovoce a zemi osidlují zvířata.

V knize Genesis se nachází fascinující hebrejské sloveso, které popisuje Boží stvořitelskou činnost. Je to sloveso bara („stvořil“ – Gn 1,1.21.27; 2.3.4) V této konkrétní for­mě se používá k vyjádření toho, že Bůh tvoří něco z ničeho. Subjektem tohoto slovesa (tedy tím, „kdo stvořil“) je jen Bůh. Jedině Bůh tedy může bara („stvořit“) a činí tak pouze prostřednictvím moci svého slova.

Bůh prostřednictvím svého slova svět nejen stvořil, ale stejným slovem jej i udržuje a zachovává. Stejná moc, která se nachází ve vyslovených Božích slovech, se nachází také v jeho psaném slově. Tentýž Duch, který byl aktivní při stvoření, inspiroval Písma. A tento Duch je přítomen i tehdy, když Písmo čteme nebo když o něm vyprávíme druhým. V Božím slově je životodárná a život proměňující moc. „Stvořitelská energie, která kdysi vytvořila světy, je v Božím slově. Toto slovo dává moc a přináší život. Každý příkaz je zároveň i slibem. Pokud jej přijmeme vůlí a necháme proniknout do duše, přináší život nekonečného Boha, mění naši přirozenost a naši duši znovu přetváří k Božímu obrazu.“ (Ed 126; Vých 76)

Jestliže se držíme zaslíbení Božího slova, náš život se mění. Pomáháme-li druhým, aby i oni přijali tato nádherná zaslíbení, Duch svatý bude měnit i jejich život.

**Aplikace**

`Představ si: Bůh promluvil – a stalo se. Co toto konstatování vypovídá o Boží moci? Čím je pravda o Boží stvořitelské moci uklidňující, a čím by nás naopak mohla znepokojovat?`