---
title:  'Zvěstování Božího slova'
date:  13/08/2020
---

> <p></p>
> Panovník Hospodin dal mi jazyk učedníků, abych uměl zemdleného podpírat slovem. On mě probouzí každého jitra, probouzí mi uši, abych slyšel jako učedníci. (Iz 50,4)

> <p></p>
> Všechno má určenou chvíli a veškeré dění pod nebem svůj čas. (Kaz 3,1)

> <p></p>
> Hlásej slovo Boží, ať přijdeš vhod či nevhod, usvědčuj, domlouvej, napomínej v trpělivém vyučování. (2Tm 4,2)

**Osobní studium**

Dobrá zpráva se má šířit dál. Vzpomeň si na okamžiky, kdy jsi byl nadšený nějakou dobrou zprávou. Možná to bylo v den tvé svatby nebo narození dítěte. Možná jsi měl radost z dobré zprávy, že tě přijali do nového zaměstnání nebo že jste si konečně mohli dovolit koupit první bydlení. Byl jsi z toho tak nadšený, že ses nemohl dočkat, až to všem povíš.

Je nádherné, když se můžeme o svou radost dělit s ostatními. Ale tou nejlepší zprávou v celém vesmíru je příběh Ježíše Krista. Když objevujeme v Božím slově nové pravdy o spasení v Kristu, naše srdce překypuje radostí a toužíme o tom říct někomu dalšímu. Když se představitelé Židů snažili zakázat apoštolům mluvit o Kristu, Petr prohlásil: „O tom, co jsme viděli a slyšeli, nemůžeme mlčet.“ (Sk 4,20)

„Jakmile přijmeme Ježíše Krista, budeme chtít všem lidem sdělit, jak úžasného přítele jsme v něm našli. Boží pravdu, která nás zachraňuje pro věčný život a která nás mění, nedokážeme ve svém srdci zatajit. Jestliže přijmeme od Ježíše Krista odpuštění a proměňující moc, nedokážeme to před ostatními skrýt. Když nás naplní radost, kterou do lidského života přináší Boží Duch, musíme se o ni podělit s jinými. Poznali jsme, že náš Pán je dobrý, a to si nemůžeme nechat pro sebe.“ (SC 78; CVP 81)

V Ř 1,14–16 apoštol Pavel píše: „Cítím se totiž dlužníkem Řeků i barbarů, vzdělaných i nevzdělaných. Odtud moje touha zvěstovat evangelium i vám, kteří jste v Římě. Nestydím se za evangelium: je to moc Boží ke spasení pro každého, kdo věří, předně pro Žida, ale také pro Řeka.“ Apoštol Pavel stále znovu a znovu vyprávěl svůj příběh obrácení. Jeho srdce překypovalo radostí z Ježíše. Nemohl prostě mlčet a o dobrou zprávu se musel dělit.

**O kterých důležitých principech zvěstování Božího slova se mluví v úvodních verších?**

`Iz 50,4`

`Kaz 3,1`

`2Tm 4,2`

Když svůj život podřídíme Kristu a službě pro něj, on otevře dveře možnostem, abychom mohli v ten správný čas hlásat slovo těm, kteří mají otevřené srdce. Při našem vydávání svědectví musíme pamatovat na tři biblické principy: co říkáme, jak to říkáme a kdy to říkáme.

**Aplikace**

`Se kterými lidmi přicházíš do pravidelného kontaktu? Jak se pro ně můžeš stát lepším svědkem?`