---
title:  'Život podle Božího slova'
date:  12/08/2020
---

> <p></p>
> 7Jestliže však chodíme v světle, jako on je v světle, máme společenství mezi sebou a krev Ježíše, jeho Syna, nás očišťuje od každého hříchu. 8Říkáme-li, že jsme bez hříchu, klameme sami sebe a pravda v nás není. 9Jestliže vyznáváme své hříchy, on je tak věrný a spravedlivý, že nám hříchy odpouští a očišťuje nás od každé nepravosti. (1J 1,7–9)

> <p></p>
> 13Všecko mohu v Kristu, který mi dává sílu.

> <p></p>
> 19Můj Bůh vám dá všechno, co potřebujete, podle svého bohatství v slávě v Kristu Ježíši. (Fp 4,13.19)

**Osobní studium**

Kdosi spočítal, že se v Božím slově nachází více než tři tisíce zaslíbení. Každé z těchto zaslíbení vychází ze srdce milujícího Boha, který „působením své moci mezi námi může učinit nade všechno víc, než zač prosíme a co si dovedeme představit“ (Ef 3,20). Boží zaslíbení jsou vlastně sliby, které Bůh dává každému z nás. Když se na tato zaslíbení vírou odvoláváme a když ostatní vedeme k tomu, aby se na ně odvolávali také, do našich životů proudí nebeské požehnání. Apoštol Pavel zdůrazňuje tuto nebeskou realitu následovně: „On neušetřil svého vlastního Syna, ale za nás za všecky jej vydal; jak by nám spolu s ním nedaroval všecko?“ (Ř 8,32) Apoštol Petr toto zaslíbení vysvětluje slovy: „Všecko, čeho je třeba k zbožnému životu, darovala nám jeho božská moc...“ (2Pt 1,3). Prostřednictvím Kristovy smrti na kříži a jeho vítězství nad satanem a mocnostmi pekla nám Ježíš daroval všechno, co potřebujeme, abychom žili zbožným životem. Zaslíbil také, že se bude starat i o naše základní tělesné potřeby.

`Porovnej navzájem oba úvodní texty. Jak tato zaslíbení ovlivnila tvůj život?`

Ačkoli jsou tato zaslíbení odlišná, můžeme se z nich naučit něco důležitého o Božím charakteru. Obě představují Boha jako toho, kdo má nekonečnou moc, ale přitom je laskavý, pečuje o naše základní potřeby a odpouští nám. Dávají nám ujištění, že Bůh se o nás stará.

**Co říkají následující texty o důležitosti víry?**

`Žd 3,19`

`Žd 4,1–3`

`Mt 13,58`

V Písmu se nachází mnoho nádherných Božích zaslíbení. Když se na tato zaslíbení vírou odvoláváme a důvěřujeme jim, protože je zaslíbil Kristus, sestupuje na nás jejich požehnání. Naplnění Božích zaslíbení v našem životě je často omezeno nedostatkem naší víry v Boží schopnost splnit to, co zaslíbil.

**Aplikace**

`Modli se, aby tě Bůh vedl tento týden k někomu, kdo potřebuje zaslíbení naplněná nadějí, která se nacházejí v Písmu.`

#### Další čtení: Vybrané citace od Ellen Whiteové

"Písmo svaté máme přijímat jako Boží slovo pro nás, a to nejen slovo psané, ale i mluvené. {ZNP 55.2}

Tak je tomu se všemi zaslíbeními Božího slova. Bůh jimi promlouvá ke každému z nás. Mluví přímo k nám, jako bychom mohli naslouchat jeho hlasu. Právě v těchto zaslíbeních nám Kristus představuje svou milost a moc. Tato zaslíbení jsou listy z toho stromu, který má „léčivou moc pro všechny národy“. Zjevení 22,2. Přijmeme-li Boží milost a moc a přivlastníme-li si jeho zaslíbení, budou silou pro naši povahu. Budou nás inspirovat a udržovat nás při životě. Nic nemá takovou uzdravující moc. Nic jiného nemůže dodat odvahu a víru, která dává vitalitu celé bytosti. {ZNP 55.3}"

Kdo odevzdá svůj život Bohu, aby sloužil jeho dětem, spojil se s tím, kdo ovládá všechny zdroje ve vesmíru. Jeho život je spjat zlatým řetězem nezměnitelných zaslíbení se životem Boha. Pán ho v hodině utrpení a nedostatku neopustí. „Můj Bůh vám dá všechno, co potřebujete, podle svého bohatství v slávě v Kristu Ježíši.“ Filipským 4,19. V poslední kritické hodině najde milosrdný člověk útočiště v milosrdenství soucitného Spasitele a bude přijat do věčných příbytků. {MON 21.3}