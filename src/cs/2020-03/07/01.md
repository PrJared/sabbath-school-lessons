---
title:  'Zvěstování Božího slova'
date:  08/08/2020
---

### Texty na tento týden
Ž 119,105; Jr 23,29; Žd 1,1–3; 2Tm 3,14–17; 1J 1,7–9; Kaz 3,1; 2Tm 4,2

> <p>Základní verš</p>
> „Spustí-li se lijavec nebo padá-li sníh z nebe, nevrací se zpátky, nýbrž zavlažuje zemi a činí ji plodnou a úrodnou, takže vydává símě tomu, kdo rozsívá, a chléb tomu, kdo jí. Tak tomu bude s mým slovem, které vychází z mých úst: Nenavrátí se ke mně s prázdnou, nýbrž vykoná, co chci, vykoná zdárně, k čemu jsem je poslal.“ (Iz 55,10.11)

Jako křesťané svědčíme o Ježíši Kristu. Co bychom však věděli o Ježíši bez Bible? A co bychom věděli o Boží lásce, o velkém sporu mezi dobrem a zlem, o narození, životě, službě, smrti, vzkříšení, nanebevstoupení a druhém příchodu našeho Pána, kdybychom neměli Bibli?

Příroda sice zjevuje Boží majestátnost a moc, ale nemluví o plánu spasení. Ježíš, prostřednictvím Ducha svatého, je „pravé světlo, které osvěcuje každého člověka“ (J 1,9). Bez Božího slova, které nám plně vysvětluje nebeské pravdy, by však bylo působení Ducha svatého v našich srdcích omezené. Psané Boží slovo je úplným a nejjasnějším zjevením Ježíše, živého Slova.

Přestože náboženští představitelé Ježíšovy doby studovali Boží slovo, mnozí z nich nepochopili jeho základní poselství. „Zkoumáte Písma a myslíte si, že v nich máte věčný život; a Písma svědčí o mně.“ (J 5,39) Jestliže Písmo chápeme správně, pak v každé pravdě, kterou nás učí, budeme vidět odraz krásy Ježíšova charakteru. Když zvěstujeme Boží slovo, naším hlavním cílem nemá být dokazování, kdo má pravdu, a kdo se mýlí. Naším posláním je po­ukazovat na Krista ve všem, co se z Bible můžeme naučit.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`