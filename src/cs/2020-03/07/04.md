---
title:  'Užitek ze studia Božího slova'
date:  11/08/2020
---

> <p></p>
> 14Ty však setrvávej v tom, čemu ses naučil a o čem jsi přesvědčen. Víš, od koho ses tomu naučil. 15Od dětství znáš svatá Písma, která ti mohou dát moudrost ke spasení, a to vírou v Krista Ježíše. 16Veškeré Písmo pochází z Božího Ducha a je dobré k učení, k usvědčování, k nápravě, k výchově ve spravedlnosti, 17aby Boží člověk byl náležitě připraven ke každému dobrému činu. (2Tm 3,14–17)

> <p></p>
> 14Dal jsem jim tvé slovo, ale svět k nim pojal nenávist, poněvadž nejsou ze světa, jako ani já ne­jsem ze světa. 15Neprosím, abys je vzal ze světa, ale abys je zachoval od zlého. 16Nejsou ze světa, jako ani já nejsem ze světa. 17Posvěť je pravdou; tvoje slovo je pravda. (J 17,14–17)

**Osobní studium**

Studium Božího slova je užitečné z několika důvodů. Apoštol Petr říká, že díky zaslíbením Písma jsme se stali „účastnými božské přirozenosti“ (2Pt 1,4). Jakub zase říká: „zaseté slovo ... má moc spasit vaše duše“ (Jk 1,21). Pavel dodává, že slovo jeho milosti „má moc vás proměnit a dát vám podíl mezi všemi, kdo jsou posvěceni“ (Sk 20,32). Cílem Písma je zprostředkovat nám vykoupení. Měníme se pohledem na Krista, kterého nám představuje Bible. Tím, že hledíme na slávu našeho Pána, „jsme proměňováni k jeho obrazu“ (2K 3,18). „V oblasti rozumové i duchovní platí zákon, že se měníme podle toho, na co se díváme. Mysl se postupně přizpůsobuje předmětům, kterými se zabývá; připodobňuje se tomu, co se naučila milovat a uctívat.“ (GC 555; VDV 361)

`V čem a jak nám v kontextu úvodních veršů prospívá studium Božího slova?`

Apoštol Pavel v listě svému mladému společníkovi Timoteovi zdůrazňuje, aby zůstával věrný Písmu a těšil se z užitku, který přináší. Podle Pavla je Písmo „dobré k učení“. Bible zjevuje pravdy a odhaluje chyby. Představuje člověku Boží plán. Kárá naše hříchy, napravuje omyly v našem uvažování a učí nás, co je správné. Písmo ukazuje na Kristovu spravedlnost a vede nás od pošetilosti naší hříšnosti ke kráse Kristovy spravedlnosti. Když vnímáme Ježíšovu obětavou lásku v kontrastu s naší sobeckostí, plní nás to údivem. Čím více poznáváme hloubku Kristova milosrdenství a laskavosti, tím víc se náš život mění. Dělíme-li se o jeho slovo s ostatními, i oni se od základu mění. Hleděním na Krista, jak se nám představuje v Písmu, se měníme k jeho obrazu. Podstatou vydávání svědectví není představovat naše názory, a dokonce ani naši víru. Svědectví vydáváme tehdy, jestliže se dělíme o věčné pravdy, které se nacházejí v Božím slově. Pokud Boží slovo přineslo do našeho života velké požehnání, pak jsme věrohodnými svědky toho, jak mohou být požehnány i životy lidí, kterým přinášíme naše svědectví.

**Aplikace**

`Uvažuj o obdobích potíží, se kterými jsi musel zápasit. Bylo ti tehdy Boží slovo posilou? Co ses z této zkušenosti naučil?`