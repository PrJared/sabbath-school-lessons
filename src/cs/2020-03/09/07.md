---
title:  'Podněty k zamyšlení'
date:  28/08/2020
---

„Kristus je zdrojem pastýřské starostlivosti, rodičovské lásky a jedinečné milosti soucitného Spasitele. Uděluje svá požehnání v co nejpříjemnější podobě. Nespokojuje se s tím, že je jen oznámí, ale představuje je tak, aby po nich lidé toužili. Podobně mají bohatství slávy nepopsatelného Daru zvěstovat i jeho služebníci. Kristova podivuhodná láska si podmaní srdce i tam, kde by pouhé opakování věroučných výkladů k ničemu nevedlo. ‚»Potěšte, potěšte můj lid,« praví váš Bůh.‘ ,Vystup si na horu vysokou, Sijóne, který neseš radostnou zvěst, co nejvíc zesil svůj hlas, Jeruzaléme, který neseš radostnou zvěst, zesil jej, neboj se! Řekni judským městům: »Hle, váš Bůh!«‘ ,Jak pastýř pase své stádo, beránky svou paží shromažďuje, v náručí je nosí.‘ (Iz 40,1.9.11)“ (DA 826; TV 527)

**Otázky k rozhovoru**

`1. 	Je to smutné, ale někteří lidé se opravdu cítí lépe, když mohou poukazovat na chyby ostatních. Jak si můžeme být jisti, že neprojevujeme podobný postoj?`

`2. 	Představ si následující událost: Tvůj přítel se právě vrátí z pohřbu a řekne: „Jsem rád, že moje teta je již v nebi a dívá se na mě. Díky tomu nejsem tak smutný a cítím se lépe.“ Co bys mu na to řekl, když víš, že tvá slova by měla být pravdivá, laskavá, pokorná a vlídná? Stav mrtvých po smrti je sice důležitou otázkou, proč ale v tu chvíli není zřejmě ten nejlepší čas, abychom příteli dali biblickou hodinu na toto téma?`

`3. 	Uvažujte o následujícím citátu v souvislosti s vydáváním svědectví druhým: „Vyhledávání zlých stránek na druhých se v těch, kdo je vyhledávají, vyvine ve zlo. Zaměstnáváme-li se nedostatky druhých, měníme se sami v obraz těchto nedostatků. Díváme-li se však na Ježíše, mluvíme-li o jeho lásce a o dokonalosti jeho povahy, měníme se v jeho obraz. Rozjímáním o vznešeném ideálu, který před nás postavil Ježíš, se povzneseme do čistého, svatého ovzduší, do Boží přítomnosti. Přebýváme-li v něm, vyzařuje z nás světlo, které ozáří každého, kdo s námi přijde do styku“. (MH 492; ŽNP 266)`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.