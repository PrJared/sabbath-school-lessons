---
title:  'Otevřeni evangeliu'
date:  23/08/2020
---

> <p></p>
> 39Mnoho Samařanů z onoho města v něho uvěřilo pro slovo té ženy, která svědčila: „Všecko mi řekl, co jsem dělala.“ 40Když k němu ti Samařané přišli, prosili ho, aby u nich zůstal. I zůstal tam dva dny. 41A ještě mnohem víc jich uvěřilo pro jeho slovo. 42Oné ženě pak říkali: „Teď už věříme ne pro to, cos nám ty o něm řekla; sami jsme ho slyšeli a víme, že toto je opravdu Spasitel světa.“ (J 4,39–42)

**Osobní studium**

`Přemýšlej o textu J 4,27–30.39–42. Jak Ježíšův rozhovor se Samařankou ukazuje, že se najdou lidé připravení pro evange­lium – dokonce i na těch nejméně očekávaných místech?`

Nikdo z učedníků by ani ve snu nepředpokládal, že by se v Samařsku mohl najít někdo, kdo by přijal Ježíšovo poselství. Samařané a Židé byli v neustálém konfliktu, který se týkal věrouky i způsobu uctívání. Toto nepřátelství trvalo mnoho desetiletí. Samařané se chtěli podílet na stavbě chrámu v Jeruzalémě. Tato možnost jim však byla odepřena, protože se nedrželi pravého učení, a navíc uzavírali sňatky s lidmi z okolních pohanských kultur. To vedlo k tomu, že si Samařané postavili svůj vlastní chrám na hoře Gerizím. Učedníci by Samařsko nejraději obešli jako místo, kde se evangeliu zcela určitě nemůže dařit.

Ježíš však viděl to, co učedníci nedokázali vnímat: otevřená srdce. Janův záznam příběhu setkání se ženou u studny začíná slovy: „[Ježíš] opustil Judsko a odešel opět do Galileje. Musel však projít Samařskem.“ (J 4,3.4) Ježíš „musel“ projít Samařskem, protože mu Duch svatý ukázal, že na tomto pro Židy pochybném místě budou lidé ochotní slyšet evangelium. Když jsou naše oči pod vlivem Ducha svatého, uvidíme možnosti i tam, kde ostatní pozorují jen potíže. Zpozorujeme lidi připravené pro Boží království i tehdy, kdy všichni ostatní uvidí jen ne­úrodnou, kamenitou půdu.

`Uvažuj o textech Sk 8,4.5.14. Jak během prvních měsíců po Ježíšově smrti zareagovalo Samařsko na hlásání evangelia učedníky? Jakou roli v tom mohla sehrát Ježíšova předchozí návštěva a zkušenost, kterou tehdy prožili učedníci i Samařané?`

Učedníci by kdysi Samaří obešli a tamním obyvatelům by ani nedali možnost slyšet Boží slovo. Ježíš ale viděl, co jiným unikalo. Rozpoznal, že Duch svatý otevřel srdce jedné ženy. Její dramatické obrácení ovlivnilo mnoho lidí z jejího okolí. Ne vždy se nám podaří vidět takovou okamžitou odpověď na naše evangelizační úsilí, ale pokud zasejeme semínka do připravené půdy srdcí, jednoho dne přinesou úrodu k Boží slávě.

**Aplikace**

`Nikdy nemůžeme dopředu s jistotou vědět, jaký vliv budou mít naše slova a činy na druhé – ať už pozitivní, nebo negativní. Proč si v této souvislosti musíme dávat pozor na to, co říkáme a děláme v přítomnosti jiných lidí?`