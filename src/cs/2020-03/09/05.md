---
title:  'Odpouštět a přijímat'
date:  26/08/2020
---

> <p></p>
> Proto přijímejte jeden druhého, tak jako Kristus k slávě Boží přijal vás. (Ř 15,7)

> <p></p>
> Buďte k sobě navzájem laskaví, milosrdní, odpouštějte si navzájem, jako i Bůh v Kristu odpustil vám. (Ef 4,32)

> <p></p>
> Bratra ve víře slabšího přijímejte mezi sebe, ale nepřete se s ním o jeho názorech. (Ř 14,1)

> <p></p>
> 4Kdo se pokoří a bude jako toto dítě, ten je největší v království nebeském. 5A kdo přijme jediné takové dítě ve jménu mém, přijímá mne. (Mt 18,4.5)

**Osobní studium**

`Jaké myšlenky o vzájemném přijímání nám připomínají úvodní texty? Jak by se měl projevovat člověk, který přijímá ostatní?`

V prvních dvou textech apoštol Pavel představuje principy, které tvoří základ vzájemného přijímání. Kristus nám odpustil a přijímá každého z nás. Máme proto jinou možnost, než si navzájem odpouštět a přijímat se? Hlavním důvodem pro to, abychom přijali druhého člověka – navzdory všem problémům – je skutečnost, že Ježíš přijal nás.

Co to vlastně znamená? Představ si všechno, co jsi v minulosti udělal a s čím možná zápasíš ještě dnes, věci, o kterých víš jen ty, a byl bys zděšen, kdyby se o nich dozvěděli ostatní.

A co teď? Kristus, který o tobě ví úplně všechno – dokonce i to, o čem ostatní nemají ani tušení, tě přijímá. Není to proto, že bys byl dobrý ty, ale díky tomu, že on je dobrý. Přijal tě, protože jsi mu uvěřil.

`Jak bychom se tedy měli chovat k druhým? Jaký postoj bychom vůči nim měli zaujmout?`

Pro některé lidi je obtížné to pochopit. Opravdové přijetí znamená, že druhé přijímáme takové, jací jsou, se všemi jejich hříšnými zvyky, protože jsou lidskými bytostmi stvořenými k Božímu obrazu. Kristus „za nás zemřel, když jsme ještě byli hříšní“ a jeho smrtí jsme „my, Boží nepřátelé, byli s Bohem smířeni...“, proto můžeme i my odpouštět a přijímat druhé. Jeho láska k nám se stala základem skutečnosti, že my druhé přijímáme a odpouštíme jim (Ř 5,6–10).

Jestliže jsme uzavřeli přátelství plné pochopení a přijetí, je důležité v ten správný čas našemu příteli s láskou představit pravdy Písma. Pokud to neuděláme, selháváme v opravdové lásce. Pokud je mezi námi skutečné přátelství, mělo by nám záležet na tom, abychom se podělili o život měnící evangelium.

Ježíš nám nepředstavil postoj: „dělej si, co chceš, nic mi nevadí, stále tě přijímám“. Jeho přístup k lidem by se dal vyjádřit následovně: „Ať jsi udělal cokoliv, jsem připraven ti odpustit a dát ti sílu ke změně.“ Jestliže biblickou pravdu pokorně a laskavě představíme v Kristově duchu, získává lidská srdce a mění životy.

**Aplikace**

`Jak je možné přijmout člověka, aniž bychom souhlasili s jeho hříšným jednáním? Jak projevit přijetí, ale zároveň neschvalovat ani netolerovat hřích?`