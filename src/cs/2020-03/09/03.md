---
title:  'Volit správný přístup'
date:  24/08/2020
---

> <p></p>
> 22A hle, jedna kananejská žena z těch končin vyšla a volala: „Smiluj se nade mnou, Pane, Synu Davidův! Má dcera je zle posedlá.“ 23Ale on jí neodpověděl ani slovo. Jeho učedníci přistoupili a žádali ho: „Zbav se jí, vždyť za námi křičí!“ 24On odpověděl: „Jsem poslán jen ke ztraceným ovcím z lidu izraelského.“ 25Ale ona přistoupila, klaněla se mu a řekla: „Pane, pomoz mi!“ 26On jí odpověděl: „Nesluší se vzít chléb dětem a hodit jej psům.“ 27A ona řekla: „Ovšem, Pane, jenže i psi se živí z drobtů, které spadnou ze stolu jejich pánů.“ 28Tu jí Ježíš řekl: „Ženo, tvá víra je veliká; staň se ti tak, jak chceš.“ A od té hodiny byla její dcera zdráva. (Mt 15,22–28)

> <p></p>
> 4Někteří se hněvali: „Nač ta ztráta oleje? 5Mohl se prodat za víc než tři sta denárů a ty se mohly dát chudým.“ A osopili se na ni. 6Ježíš však řekl: „Nechte ji! Proč ji trápíte? Vykonala na mně dobrý skutek. 7Vždyť chudé máte stále kolem sebe, a kdykoli chcete, můžete jim činit dobře; mne však nemáte stále. 8Ona učinila, co měla; už napřed pomazala mé tělo k pohřbu.“ (Mk 14,4–8)

**Osobní studium**

To, co si o druhých lidech myslíme, velmi často působí i na naši schopnost je ovlivnit. Nevlídný, kritický a nepřátelský postoj bude od nás lidi odhánět, a i kdybychom jim měli možnost svědčit, naše slova by zřejmě nepřijali, ani kdyby byla sebevíc pravdivá.

Naproti tomu pozitivní postoje spojené s důvěrou v člověka k nám mohou druhé lidi přímo přitáhnout. Vytváří se tak pouto přátelství. Ježíš tento princip vyjádřil nádhernými slovy, když řekl: „Už vás nenazývám služebníky, protože služebník neví, co činí jeho pán. Nazval jsem vás přáteli, neboť jsem vám dal poznat všechno, co jsem slyšel od svého Otce.“ (J 15,15) Přátelé se navzájem přijímají navzdory svým slabostem a chybám a jsou ochotni se spolu dělit o radost i zármutek.

`Uvažuj o textech Mt 15,21–28 a Mk 14,6–9. Tyto texty popisují dvě setkání Ježíše se ženami. Každé z těchto setkání probíhalo zcela odlišně. Zdá se, jako by na jednu ženu byl Ježíš hrubý a nevlídný a na druhou milý a laskavý. Co naznačuje, že se Ježíš při obou setkáních snažil obě ženy zasáhnout svou milostí a vybudovat si s nimi vztah plný důvěry?`

`Ježíš zprvu záměrně odmítal žádost kananejské ženy z Mt 15. kapitoly, ale díky vytrvalosti, kterou žena projevovala, její víra postupně rostla. Nakonec její prosbě vyhověl a pak o ní řekl něco, co neřekl o žádném náboženském vůdci Judska té doby: „Ženo, tvá víra je veliká!“ (Mt 15,28) Vyslovil jí jednu z největších pochval, jakou mohl říci náboženský učitel. Umíš si představit, jakou měla radost a jak to změnilo její život?`

Žena, která pomazala Ježíše vzácným olejem, byla Židovka. Neměla dobrou pověst, mnohdy spadla velmi hluboko. Ježíš jí však odpustil a pomohl jí změnit se. Když ji ostatní kritizovali, Ježíš se jí zastal a vyzdvihl její jednání: „Amen, pravím vám, všude po celém světě, kde bude kázáno evangelium, bude se mluvit na její památku také o tom, co ona učinila.“ (Mk 14,9)

**Aplikace**

`Uvažuj opět o obou příbězích. V čem podle tebe spočívá základ pozitivního postoje, který pomáhá získávat lidi? V čem potřebuješ ty sám změnit své postoje nejen v souvislosti s vydáváním svědectví, ale i v ostatních oblastech tvého života?`

#### Další čtení: Vybrané citace od Ellen Whiteové

"Kristus věděl, v jaké je žena situaci. Věděl, že se s ním chce setkat, a proto jí vyšel vstříc. Pomohl nešťastné ženě, a názorně tak předvedl, jak se má jeho učení uplatňovat v běžném životě. Proto povolal do těchto míst i své učedníky. Chtěl jim ukázat, jaká nevědomost panuje v městech a vesnicích v těsné blízkosti Izraele. Lid, který měl všechny možnosti k poznání pravdy, nevěděl nic o potřebách lidí kolem sebe. Nijak se nesnažil pomoci těm, kdo žili v temnotě. ... {TV 253.3}

... Patřila k opovrhovanému národu a on k ní přistupoval stejně, jako by k ní byli přistupovali Židé. Chtěl, aby učedníci pochopili, jak tvrdě a bezcitně Židé v takových případech jednají. Chtěl jim také naznačit, jak by si měli počínat oni. Posléze nešťastné ženě vyhověl, a vlastním příkladem tak vybídl učedníky k soucitu s lidmi v nouzi. {TV 254.1}"