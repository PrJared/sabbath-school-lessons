---
title:  'Jasně, ale laskavě'
date:  27/08/2020
---

> <p></p>
> A Pán, Kristus, budiž svatý ve vašich srdcích. Buďte vždy připraveni dát odpověď každému, kdo by vás vyslýchal o naději, kterou máte. (1Pt 3,15)

> <p></p>
> Hlásej slovo Boží, ať přijdeš vhod či nevhod, usvědčuj, domlouvej, napomínej v trpělivém vyučování. (2Tm 4,2)

> <p></p>
> 4Ale ukázala se dobrota a láska našeho Spasitele Boha: 5On nás zachránil ne pro spravedlivé skutky, které my jsme konali, nýbrž ze svého slitování; zachránil nás obmytím, jímž jsme se znovu zrodili k novému životu skrze Ducha svatého. (Tt 3,4.5)

**Osobní studium**

Kristus nepřestal mluvit o pravdě jen proto, že by se to někomu nemuselo zdát laskavé. Právě kdyby zamlčoval pravdu, nebylo by to z lásky. Láska vždy usiluje o dobro druhého. Mezi pravdou a láskou neexistuje konflikt. Pravda, kterou představíme pokorně a vlídně, je vyjádřením lásky. Ježíš řekl: „Já jsem ta cesta, pravda i život. Nikdo nepřichází k Otci než skrze mne.“ (J 14,6) Ježíš je jedinou cestou ke spasení (Sk 4,12). Kristova milost nás zachraňuje, abychom mohli poznávat jeho pravdu a žít životem podle jeho vůle. Pravda bez lásky vede k zákonictví a ničí duchovní život. Takzvaná „láska“ bez pravdy vede k bezbřehé toleranci, zanechávající člověka ztraceného v moři nejistoty. Pravda, kterou představujeme v lásce, vede k autentické křesťanské zkušenosti a dává člověku jasný směr, cíl a potřebnou jistotu.

**Uvažuj o textech z úvodu. Která vyjádření v těchto verších představují vyváženost mezi představením biblické pravdy a pokorným, přijímajícím duchem?**

`1Pt 3,15`

`2Tm 4,2`

`Tt 3,4.5`

Novozákonní pisatelé nikdy nevyzdvihovali lásku na úkor pravdy. Naopak, nádherně spojovali lásku s pravdou, milost se zákonem a soucit s poctivostí. Petr vyzývá spoluvěřící, aby byli připraveni dát odpověď každému, kdo je žádá o zdůvodnění naděje, kterou mají. Jinými slovy, potřebujeme vědět, čemu věříme a proč tomu věříme – a měli bychom to umět i vysvětlit. Neznamená to, že bychom měli mít odpověď na každou otázku nebo že bychom měli být schopni každého přesvědčit silou argumentů. Znamená to jen, že „s pokorou a bázní“, vědomi si toho, že jde o věčný život, bychom měli umět vysvětlit a bránit svou víru.

Pavel radí mladému Timoteovi: „Hlásej slovo Boží, ať přijdeš vhod či nevhod, usvědčuj, domlouvej, napomínej v trpělivém vyučování.“ (2Tm 4,2) A Titovi připomíná, že je to slitování našeho Boha, co zachraňuje ty, kteří prožili znovuzrození (Tt 3,5).

I my jsme povoláni, abychom v pokoře a s láskou představovali pravdu. Náš Pán nás zve, abychom se k němu přidali a s laskavým a přijímajícím postojem oznamovali jeho poselství posledních dnů tomu světu, který bez Krista umírá.

**Aplikace**

`Jak bys odpověděl na otázku: „Proč jsi křesťanem?“ Jaké důvody bys uvedl jako vysvětlení nebo obhájení své víry?`

#### Další čtení: Vybrané citace od Ellen Whiteové

"První dělníci v podobenství souhlasili, že budou pracovat za určenou odměnu. Dostali přesně sjednanou mzdu a nic víc. Dělníci, kteří nastoupili do práce později, věřili slibu majitele: „Dám vám, co bude spravedlivé.“ Matouš 20,4. Prokázali, že mu důvěřují, protože se na mzdu více neptali. Věřili v jeho spravedlnost a smysl pro právo. Nedostali odměnu podle množství vykonané práce, ale podle štědrosti majitele vinice. {PM 203.6}

Tak si Bůh přeje, abychom mu důvěřovali. Vždyť on dává spravedlnost bezbožnému. Neodměňuje nás podle našich zásluh, ale podle své vůle, podle svého rozhodnutí, „které naplnil v Kristu Ježíši, našem Pánu“ Efezským 3,11. „On nás zachránil ne pro spravedlivé skutky, které my jsme konali, nýbrž ze svého slitování.“ Titovi 3,5. A pro ty, kdo mu důvěřují, učiní „neskonale víc, než zač prosíme a co si dovedeme představit“ Efezským 3,20. {PM 204.1}"

"I když jsme byli nelaskaví a svárliví, když „jsme se navzájem nenáviděli“, měl s námi nebeský Otec slitování. „Ale ukázala se dobrota a láska našeho Spasitele Boha: On nás zachránil ne pro spravedlivé skutky, které my jsme konali, nýbrž ze svého slitování.“ Titovi 3,3-5. Jestliže přijmeme Boží lásku, učiní z nás lidi laskavé a přívětivé nejen ve vztahu k těm, kteří se nám líbí, ale i k těm, kteří nejvíce chybují, bloudí a hřeší. {MON 47.1}

Boží děti jsou lidé, u kterých se projevují rysy Boží povahy. Ani společenské postavení, původ, národnost nebo náboženská příslušnost nedokazují, že jsme členy Boží rodiny. O tom svědčí jen láska, která zahrnuje všechny lidi. Dokonce u hříšníků, jejichž srdce se úplně neuzavřela Božímu Duchu, se setkáváme s odezvou na laskavé chování. I když snad oplácejí nenávist nenávistí, na lásku odpoví láskou. Jedině Duch Boží uschopňuje člověka oplácet nenávist láskou. Laskavost projevovaná vůči nevděčným a zlým lidem, nezištně konané dobro, to jsou vlastnosti členů nebeské rodiny. Boží děti tak nepochybně ukazují svoje vznešené postavení. {MON 47.2}"