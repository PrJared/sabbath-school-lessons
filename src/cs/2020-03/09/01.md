---
title:  'Laskavá služba lidem'
date:  22/08/2020
---

### Texty na tento týden
J 4,27–30.39–42; Mt 15,21–28; 2Te 1,1–4; Ř 15,7; Ef 4,32; 1Pt 3,15

> <p>Základní verš</p>
> „A Pán, Kristus, budiž svatý ve vašich srdcích. Buďte vždy připraveni dát odpověď každému, kdo by vás vyslýchal o naději, kterou máte, ale čiňte to s tichostí a s uctivostí. Když jste vystaveni pomluvám, zachovávejte si dobré svědomí, aby ti, kteří hanobí váš dobrý způsob života v Kristu, byli zahanbeni.“ (1Pt 3,15.16)

Čím více poznáváme Kristův život, tím více obdivujeme jeho ochotu přijímat každého člověka. Přestože vyslovil mnoho ostrých napomenutí na adresu náboženských představitelů, ochotně přijímal ty, kteří zápasili s hříchem a trápili se pocity viny a beznaděje. Jeho milost byla určena právě jim. Jeho milosrdenství bylo dostačující i pro nejhorší zločince. Hloubka Ježíšova odpuštění byla a je nekonečně hlubší než hloubka jejich hříchů. Jeho láska nezná žádné hranice.

Ježíš nikdy neprojevil ani trochu pýchy nebo nadřazenosti. V každém člověku viděl lidskou bytost stvořenou k Božímu obrazu. Vnímal symptomy hříchu v každém člověku a každého toužil zachránit. Nikdy nežil a ani nežije nikdo, koho by Ježíš nemiloval. Nikdo nepadl tak hluboko, že by na něj nemohla dosáhnout Kristova milost. Ježíš projevoval respekt každému, s kým se setkal, a ke každému se choval s náležitou úctou. Věřil lidem, a proto je dokázal získávat pro Boží království. V Ježíšově blízkosti se měnily životy lidí, protože o ně měl skutečný zájem. Dokázal lidi pozvednout a změnit je, protože viděl potenciál v každém člověku.

Tento týden se budeme hlouběji věnovat způsobu, jakým Ježíš přistupoval k lidem, a budeme zkoumat, jak můžeme tyto principy aplikovat v našem životě a také v naší službě.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Kristovo působení se výrazně lišilo od činnosti židovských starších. Jejich úcta k tradicím a formalismus ubíjely veškerou svobodu myšlení i jednání. Žili v neustálém strachu z poskvrnění. Ve snaze vyhnout se všemu „nečistému“ se stranili nejen pohanů, ale i velké části svého vlastního národa. Nestarali se o jeho potřeby ani neusilovali o jeho přízeň. Stále jen lpěli na svých zásadách, a sami sobě tak bránili v rozvoji myšlení a v rozhledu. Jejich příklad sváděl k samolibosti a nesnášenlivosti ve všech společenských vrstvách. {TV 92.2}

Ježíš začal své dílo obnovy projevem opravdového zájmu o člověka. Dokázal, že Boží zákon je mu nade vše. Farizeům vytýkal jejich okázalou zbožnost a snažil se osvobodit lid od nesmyslných předpisů, kterými jej svazovali. Bořil zdi mezi jednotlivými společenskými vrstvami, aby je mohl spojit jako děti jedné rodiny. K tomu měla přispět i jeho účast na svatební hostině. {TV 92.3}"

"Ježíš přišel na tento svět v ponížení. Narodil se v prostých podmínkách. On, Majestát nebes, Král slávy, Velitel všech andělských zástupů, se ponížil, aby na sebe přijal lidskou podobu. Zvolil si život v chudobě a ponížení. Neměl žádné příležitosti, které by neměli chudí. Jeho každodenním údělem byla těžká práce, tvrdý život a strádání. Řekl: „Lišky mají doupata a ptáci hnízda, ale Syn člověka nemá, kde by hlavu složil.“ Lukáš 9,58. {ZNP 99.3}

Ježíš nehledal obdiv nebo potlesk lidí. Nevelel žádné armádě. Nevládl žádnému pozemskému království. Neucházel se o přízeň bohatých a mocných tohoto světa. Neusiloval o postavení mezi vůdci národa. Žil mezi chudými. Nevšímal si umělých rozdílů ve společnosti. Přezíral urozenost získanou původem, bohatstvím, vzděláním, nadáním či povoláním. {ZNP 99.4}

... Jedl s publikány a hříšníky. Stýkal se s prostými lidmi, ne aby se stal zpustlým a přízemním jako oni, ale aby jim svým učením a příkladem představil správné zásady a povznesl je z jejich přízemnosti a nízkosti. {ZNP 99.5}"

"V době, v níž žijeme, je příležitostí k navázání styku s muži a ženami všech tříd a mnoha národností mnohem více než za dnů Izraele. Počet rušných míst se ztisícinásobil. {PK 49.1}

Poslové Nejvyššího by se měli podobně jako Kristus usadit na těchto vělkých dopravních tepnách, kde se mohou setkat se zástupy lidí, proudícími ze všech částí světa. Podobně jako Kristus se mají skrýt v Bohu a rozsévat sémě evangelia a seznamovat druhé se vzácnými pravdami Písma svatého, jež pak zapustí hluboké kořeny do myslí a srdcí a vypučí k životu věčnému. {PK 49.2}"