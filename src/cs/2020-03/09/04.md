---
title:  'Říkat pravdu s láskou'
date:  25/08/2020
---

> <p></p>
> Místo toho máme mluvit pravdu v lásce a v každém ohledu růst v Krista, který je hlavou. (Ef 4,15; B21)

> <p></p>
> 1Pavel, Silvanus a Timoteus tesalonické církvi v Bohu, našem Otci, a v Pánu Ježíši Kristu. 2Milost vám a pokoj od Boha Otce a Pána Ježíše Krista. 3Musíme za vás, bratří, stále Bohu děkovat, jak se sluší, protože vaše víra mocně roste a vzájemná láska všech vás je stále větší. 4Proto jsme na vás hrdi v církvích Božích, neboť vaše víra je vytrvalá v každém pronásledování a útisku, které snášíte. (2Te 1,1–4)

**Osobní studium**

Přátelství samo o sobě nemá sílu získat lidi pro Krista. Můžeme mít mnoho přátel, se kterými jsme rádi a kteří jsou rádi s námi, ale pokud jim nikdy neřekneme, co pro nás znamená Kristus a jak změnil náš život, naše přátelství nebude mít příliš velký dopad na věčnost. Samozřejmě, je hezké prožívat společně příjemné chvíle, ale Bůh nás povolává k tomu, abychom dělali víc. Přátelství samotné lidi ke Kristu nepřivede. Je však také pravdou, že nepřátelské postoje lidi velmi pravděpodobně od Krista odvedou.

Apoštol Pavel nám připomíná, abychom byli „pravdiví v lásce“ (Ef 4,15). Pevné přátelství se buduje tak, že se shodneme na různých věcech, vzájemně se přijímáme a dokážeme jeden druhého i ocenit. Je důležité se soustředit na to dobré v lidech a nezaměřovat se neustále na to špatné, kterého je v každém z nás dost a dost.

`Za co podle úvodních veršů chválí Pavel věřící v Tesalonice? Jak by ses cítil na jejich místě?`

Zdá se, že někteří lidé mají zálibu ve vyhledávání chyb druhých. Často to dělají jen proto, že se pak sami cítí lépe.

Apoštol Pavel byl zcela jiný. Vždy se snažil zdůraznit na sborech, kterým sloužil, to pozitivní. Samozřejmě, vytýkal nedostatky a nezavíral oči před hříchem, ale jeho hlavním záměrem bylo povzbuzovat a upevňovat sbory, které založil. Mezi způsoby, jakými to dělal, patřilo vyzdvihování toho, co bylo správné.

Ellen G. Whiteová o důležitosti pozitivního přístupu říká: „Kdybychom byli před Bohem pokorní a chovali se laskavě, zdvořile, soucitně a milosrdně, bylo by sto obrácených k pravdě tam, kde je dnes jen jeden.“ (9T 189)

**Aplikace**

`Uvažuj o výše uvedeném citátu. Jak by se tvé sborové společenství změnilo, kdyby bylo srdce každého z vás naplněné laskavostí, zdvořilostí, soucitem a milosrdenstvím? Jak by vypadala taková církev? Zkoumej své vlastní srdce a polož si otázku, jak a v čem bys potřeboval prožít v této oblasti změnu?`