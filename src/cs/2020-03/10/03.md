---
title:  'Malé skupinky v Písmu'
date:  31/08/2020
---

> <p></p>
> 12V těch dnech vyšel na horu k modlitbě; a celou noc se tam modlil k Bohu. 13Když nastal den, zavolal k sobě své učedníky a vyvolil z nich dvanáct, které také nazval apoštoly. (L 6,12.13)

> <p></p>
> Zavolal svých dvanáct učedníků a dal jim moc nad nečistými duchy, aby je vymítali a uzdravovali každou nemoc a každou chorobu. (Mt 10,1)

> <p></p>
> 13Vystoupil na horu a zavolal k sobě ty, které si vyvolil; i přišli k němu. 14Ustanovil jich dvanáct, aby byli s ním, aby je posílal kázat 15a aby měli moc vymítat zlé duchy. (Mk 3,13–15)

**Osobní studium**

V Bibli nacházíme různé příklady malých skupin lidí, kteří se spolu modlí, prožívají společenství, povzbuzují se navzájem a pracují společně pro Krista. Tyto skupinky přinášejí Božímu lidu možnost nést spolu odpovědnost a plně využívat různost darů, které jsme dostali jako jednotlivci. Malé skupiny tedy umožňují, aby každého z nás Bůh použil více, než kdybychom pracovali pouze jako osamocení jednotlivci.

`Přečti si text Ex 18,21–25. Jakou radu dal Mojžíšovi jeho tchán Jitro? Proč bylo takové rozdělení lidí i práce důležité? Jaký vliv to mělo na samotného Mojžíše?`

Každý jednotlivec v izraelském táboře byl součástí skupiny deseti lidí, kterou někdo vedl. V těchto skupinkách se měly řešit problémy, ale jejich význam byl mnohem větší. Byly to malé komunity, ve kterých se vzniku problémů dalo předcházet a které si měly pomáhat duchovně růst. Byla to místa, kde se lidé dělili o své poznání Božích plánů pro Izrael. V takových společenstvích si lidé mohli budovat pevné vztahy a starat se o sebe, pomáhat si navzájem řešit problémy, ve kterých se ocitli. Tehdy, stejně jako dnes, lidé zápasili s obtížemi, se kterými jim ostatní mohli pomoci. Malé skupinky jsou příležitostí mít laskavé, pečující společenství, prožívat duchovní růst a nacházet pomoc při řešení problémů.

Je fascinující, že odborníci na malé skupinky říkají, že ideální velikost pro fungující skupinku je šest až dvanáct členů. Přesně takový počet si vybrali Mojžíš i Ježíš na zformování svých skupin.

`Jaké cíle sledoval podle úvodních veršů Ježíš povoláním dvanácti učedníků a vytvořením malé skupinky pro svou službu?`

Jedním z důvodů, pro který Ježíš povolal učedníky, bylo připravit je na duchovní a praktickou službu světu. Ve společenství s ním mohli růst v milosti, mohli se učit účinně sloužit. Každý den sledovali Ježíše při jeho službě potřebným, a tím se i oni učili používat své dary. Cílem jejich společenství bylo pomáhat si duchovně růst a sloužit.

**Aplikace**

`Uvažuj o době, kdy jsi byl členem nějaké skupinky nebo malého společenství (ať už to bylo v jakékoli oblasti), kde jste si navzájem pomáhali a měli jste společný cíl. Naučil ses něco, co ti pomáhá pochopit skutečnou hodnotu malých skupinek v souvislosti s posilováním víry a se službou druhým?`