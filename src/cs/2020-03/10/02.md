---
title:  'Malé skupinky – Boží plán'
date:  30/08/2020
---

> <p></p>
> 17Proto mě Otec miluje, že dávám svůj život, abych jej opět přijal. 18Nikdo mi ho nebere, ale já jej dávám sám od sebe. Mám moc svůj život dát a mám moc jej opět přijmout. Takový příkaz jsem přijal od svého Otce. (J 10,17.18)

> <p></p>
> Jestliže ve vás přebývá Duch toho, který Ježíše vzkřísil z mrtvých, pak ten, kdo vzkřísil z mrtvých Krista Ježíše, obživí i vaše smrtelná těla Duchem, který ve vás přebývá. (Ř 8,11)

> <p></p>
> 14A jestliže Kristus nebyl vzkříšen, pak je naše zvěst klamná, a klamná je i vaše víra, 15a my jsme odhaleni jako lživí svědkové o Bohu: dosvědčili jsme, že Bůh vzkřísil Krista, ale on jej nevzkřísil, není-li vzkříšení z mrtvých. (1K 15,14.15)

**Osobní studium**

`Přečti si texty Gn 1,1.2.26, Žd 1,1.2 a Ef 3,8.9. Jak tyto verše zjevují jednotu trojjediného Boha?`

Otec, Syn a Duch svatý se společně podíleli na stvoření. Každý z nich měl odlišnou roli, ale postupovali a pracovali společně v neviditelném svazku. Otec jako hlavní designér a architekt svůj plán uskutečňoval prostřednictvím Ježíše a ve spolupráci s Duchem svatým. Jejich mocné a nadpřirozené dílo přesahuje všechno naše chápání. Můžeme však vírou přijmout realitu stvořeného světa i vesmíru a také skutečnost, že za stvořením všeho stojí samotný Bůh (Ř 1,18–20).

Malé skupinky byly vlastně již od začátku Božím záměrem. Snažíme-li se připodobnit Boží tajemství k něčemu, co jsme schopni pochopit, musíme být skutečně opatrní. V určitém slova smyslu však můžeme říct, že Otec, Syn a Duch svatý vytvořili první „malou skupinku“ v dějinách spasení. Spolupracovali na stvoření člověka a později, po pádu, na jeho vykoupení.

**Porovnej texty z úvodu dnešní lekce. Jakým způsobem představuje Ježíšovo vzkříšení jednotu Otce, Syna a Ducha svatého v uskutečňování plánu spasení?**

`J 10,17.18`

`Ř 8,11`

`1K 15, 15`

Otec, Syn a Duch svatý jsou spojeni v „malou skupinku“, jejímž cílem nebylo jen stvořit člověka na počátku, ale také zachránit celé lidstvo. „Věčný Bůh měl plán spasení připraven již od věčnosti.“ (FE 186) Pro Boha není nic důležitějšího, než zachránit co nejvíce lidí (1Tm 2,4; 2Pt 3,9). Malé skupinky mohou mít mnoho cílů, které budeme studovat tento týden, ale jejich prvořadým smyslem je zaměřit se na získávání ztracených lidí pro Krista. Prací v malých skupinkách tedy můžeme pomoci nejen sobě, ale i lidem kolem nás. Nejvyšším cílem našich malých skupinek má být záchrana lidí pro věčnost.

**Aplikace**

`Uvažuj o tajemství jednoty Otce, Syna a Ducha svatého. Přestože pro nás mnoho okolností Boží trojjedinosti zůstává tajemstvím, můžeme Bohu důvěřovat. Proč je v křesťanství důvěra v Boha tak důležitá?`

#### Další čtení: Vybrané citace od Ellen Whiteové

Duch svatý byl největším darem, který mohl Kristus od Otce získat pro povznesení svého lidu. Duch svatý byl dán Božímu lidu proto, aby jej vedl k duchovní obnově. Bez jeho působení by byla Kristova oběť zbytečná. Moc zla postupem času stále narůstala a je ohromující, jak snadno si satan lidstvo zotročil. Nad hříchem je možno zvítězit jedině s pomocí třetí božské osoby, jejíž síla není ničím omezena, neboť přichází v plnosti božské moci. Díky působení Ducha svatého se může projevovat moc Vykupitelova díla. Duch očišťuje srdce. Prostřednictvím Ducha svatého má věřící podíl na božské přirozenosti. Kristus poslal svého Ducha jako božskou moc, která má překonávat všechny zděděné i vypěstované sklony ke zlému a která má církvi pomáhat dosáhnout dokonalosti jeho povahy. {TV 429.2}