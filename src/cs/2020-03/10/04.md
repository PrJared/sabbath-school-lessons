---
title:  'Připraveni ke službě'
date:  01/09/2020
---

> <p></p>
> 12Tak jako tělo je jedno, ale má mnoho údů, a jako všecky údy těla jsou jedno tělo, ač je jich mnoho, tak je to i s Kristem. 13Neboť my všichni, ať Židé či Řekové, ať otroci či svobodní, byli jsme jedním Duchem pokřtěni v jedno tělo a všichni jsme byli napojeni týmž Duchem. 14Tělo není jeden úd, nýbrž mnoho údů. (1K 12,12–14)

**Osobní studium**

`Uvažuj o textu 1K 12,12–25. V jakém smyslu je lidské tělo téměř dokonalou ilustrací spolupráce lidí, kteří tvoří malé společenství?`

Pavel ve svých slovech nejen vyzdvihuje důležitost duchovních darů v životě církve, ale také představuje způsob, jakým by mohly být zorganizovány. O duchovních darech mluví v kontextu Kristova těla a jeho fungování.

Studium anatomie a fyziologie ukazuje, že jednotlivé tělesné orgány jsou uspořádány do různých vzájemně propojených soustav. Hovoříme pak například o trávicí, kardiovaskulární, pohybové (svalové a kosterní), respirační nebo nervové soustavě. Duchovní dary jsou jako různé části těla. Nejlépe fungují tehdy, když jsou rozumně zorganizovány. Ve většině případů totiž duchovní dary nemohou pracovat samostatně. Ani naše tělo není jen shlukem oddělených orgánů, které si dělají, co se jim zachce. Každá tělesná funkce je přesně uspořádána v souladu s ostatními, díky čemuž může naše tělo správně pracovat.

I takové poznání nám může pomoci pochopit, jak nejlépe využívat duchovní dary. Jestliže pracujeme samostatně, dříve či později se můžeme unavit nebo ztratit motivaci. Ale když jsme součástí skupiny lidí s podobnými zájmy a cíli, brzy si uvědomíme, že se nám daří lépe se soustředit a pracovat.

Malé skupinky vytvářejí to nejlepší prostředí pro uplatňování našich duchovních darů a mohou se stát základem evangelizační služby místního společenství.

Ellen G. Whiteová podtrhuje hodnotu malých skupinek těmito slovy: „Vytváření malých skupinek jako základu křesťanského úsilí mi představil ten, který se nemůže mýlit. Pokud má sbor velký počet členů, měli by tito členové vytvořit malé skupinky, které by pracovaly nejen pro členy církve, ale i pro nevěřící. Pokud jsou někde jen dva nebo tři věřící, měli by společně vytvořit pracovní skupinu. Jejich společné pouto by nemělo povolit, měli by se v lásce semknout, povzbuzovat jeden druhého a ze vzájemné podpory čerpat odvahu a sílu.“ (7T 21.22)

Službu malých skupinek ustanovil Bůh, aby pomohl každému členu církve duchovně růst, prožívat společenství a co nejlépe využívat Bohem dané dary ke službě.

**Aplikace**

`Uvažuj o výše uvedeném citátu Ellen G. Whiteové. Jak by se její rady daly uplatnit ve vašem společenství? Co z jejích slov je pro vás aktuální?`