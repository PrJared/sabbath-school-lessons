---
title:  'Malé skupinky v rané církvi'
date:  02/09/2020
---

> <p></p>
> 11Vypluli jsme tedy z Troady a plavili se přímo na ostrov Samothráké a druhého dne do makedonské Neapole. 12Odtud jsme šli do Filip, které jsou nejvýznamnějším městem té části Makedonie a římskou kolonií. V tomto městě jsme strávili několik dní. 13V sobotu jsme vyšli za bránu k řece, protože jsme se domnívali, že tam bude modlitebna; posadili jsme se a mluvili k ženám, které se tam sešly. 14Poslouchala nás i jedna žena jménem Lydie, obchodnice s purpurem z města Thyatir, která věřila v jediného Boha. Pán jí otevřel srdce, aby přijala, co Pavel zvěstoval. 15Když byla ona a všichni z jejího domu pokřtěni, obrátila se na nás s prosbou: „Jste-li přesvědčeni, že jsem uvěřila v Pána, vejděte do mého domu a buďte mými hosty;“ a my jsme její naléhavé pozvání přijali.

> <p></p>
> 40Pavel a Silas vyšli z vězení a šli k Lydii. Tam se shledali s bratřími, povzbudili je a odešli z Filip. (Sk 16,11–15.40)

> <p></p>
> 11Teprve nyní se Petr vzpamatoval a řekl: „Teď už vím, že Pán opravdu poslal svého anděla, vysvobodil mne z ruky Herodovy a uchránil od toho, co si přál židovský lid.“ 12S tím vědomím šel do domu Marie, matky Jana, zvaného Marek. Tam se shromáždilo mnoho lidí a modlili se. (Sk 12,11.12)

**Osobní studium**

Novozákonní církev na svém začátku závratně rostla. V průběhu několika let se rozrostla z malé skupinky věřících na desítky tisíc křesťanů. Tento ohromný růst měl několik příčin. Ježíš během své služby zasel semínka evangelia a připravil zástupy lidí na přijetí kázání učedníků. Po Kristově nanebevstoupení sestoupil o Letnicích Duch svatý na modlící se věřící. Dalším z faktorů, který pomohl rané církvi na počátku tak závratně růst, bylo i to, že se věřící setkávali v malých skupinách. To velmi silně ovlivňovalo fungování celé církve.

`Uvažuj o textech Sk 18,1–5 a Sk 20,1–4. O kom mluví Lukáš v těchto verších a co o těchto lidech říká? Proč je to podle tebe důležité?`

Je pozoruhodné, že Lukáš píše o konkrétních lidech z Pavlova okolí. Zdá se, jako by byl pro něj každý z nich důležitý. Zná jejich jména a ví, jak se ve službě vzájemně podporovali. A přestože nejde o mnoho lidí, pomáhá nám to utvrdit se v tom, jak je důležité navzájem spolupracovat.

Každý ze zmíněných spolupracovníků měl dary, které se lišily od darů ostatních. Tito lidé pocházeli z různých kultur a měli různé životní zkušenosti. Ne vždy se dívali na věc stejně, ale každý z nich mohl výrazně přispět k hlásání evangelia. Různorodost jejich darů, osobních zkušeností i prožívání vztahu s Ježíšem přispívala k růstu církve.

`Porovnej texty z úvodu dnešního oddílu. V čem jsou si popisované zkušenosti Petra a Pavla podobné? Co se dá z daných veršů usoudit?`

Podle toho, co známe z knih Nového zákona, se věřící často setkávali ve svých domech. Křesťanské domovy se staly vlivnými centry a srdcem služby malých skupinek.

**Aplikace**

`Uvažoval jsi už o tom, že bys zorganizoval malou skupinku u tebe doma, nebo o tom, že se k nějaké aktivní skupince přidáš? Pokud už jsi členem takové skupinky, přemýšlej o jejích přednostech. Poděl se ve třídě sobotní školy o svou zkušenost.`

#### Další čtení: Vybrané citace od Ellen Whiteové

Krátce po svém příjezdu do Korintu se Pavel „setkal s jedním Židem, který se jmenoval Akvila a pocházel z Pontu. Nedávno přišel se svou manželkou Priscillou z Itálie.“ „Měli stejné řemeslo“ jako apoštol. Akvila a Priscilla byli vyhoštěni výnosem císaře Klaudia, podle něhož museli všichni Židé opustit Řím. Přišli tedy do Korintu a začali zde pracovat jako výrobci stanů. Pavel se na ně vyptával a dozvěděl se, že se bojí Boha a snaží se vyhýbat špatným vlivům, jimiž jsou tu obklopeni. Proto „zůstal u nich a pracoval s nimi… Každou sobotu mluvil v synagóze a snažil se získat židy i pohany“. Skutky 18,2-4. {PNL 201.2}

"Navštěvujte lidi, modlete se s nimi, zpívejte s nimi, učte je, vysvětlujte jim Písmo a ošetřujte nemocné. Někteří z vás se mohou živit jako evangelisté, ostatní — podobně jako apoštol Pavel — mohou přitom pracovat jako řemeslníci nebo v jiném pracovním oboru. Když budete takto postupovat ve své práci a budete si pokorně uvědomovat svou bezmocnost a závislost na Bohu, okusíte, co je to Boží požehnání. Pán Ježíš půjde před vámi a vy najdete pochopení a pomoc mezi bohatými i chudými. {ZNP 73.6}

Všude na světě je zapotřebí poslů milosti. Křesťanské rodiny jsou vyzývány, aby se vydaly do míst, kde žijí lidé v temnotě a v bludu, aby se vypravily do zahraničí, kde by se seznámily s potřebami svých bližních a pracovaly pro věc Mistra. Jak ušlechtilé dílo by mohlo být vykonáno, kdyby se takové rodiny usadily v oblastech, kde lidé žijí v nevědomosti a v duchovní tmě, a kdyby dovolily, aby z nich vyzařovalo světlo Kristova života. {ZNP 74.2}"

"Po mnoha nevyhnutelných odkladech Pavel konečně dorazil do Korintu, na místo, kde kdysi tak usilovně pracoval a které mu po určitou dobu dělalo velké starosti. Zjistil, že mnozí z prvních věřících jsou mu stále nakloněni jako tomu, kdo jim poprvé zprostředkoval poznání evangelia. Když se pozdravil s těmito učedníky a viděl důkazy jejich věrnosti a horlivosti, radoval se, že jeho působení v Korintu nebylo marné. {PNL 213.1}

Z korintských věřících, kteří kdysi málem zapomněli, jak důležité je jejich poslání v Kristu, se stali charakterní a zásadoví křesťané. V jejich slovech a činech se nyní projevovala proměňující moc Boží milosti, takže v tomto středisku pohanství a pověry šířili kolem sebe blahodárný vliv. Ve společnosti svých milovaných spolupracovníků a těchto věrných obrácených křesťanů nalezl vyčerpaný a ustaraný apoštol klid. {PNL 213.2}"

„V sobotu,“ pokračuje Lukáš, „jsme vyšli za bránu k řece, protože jsme se domnívali, že tam bude modlitebna; posadili jsme se a mluvili k ženám, které se tam sešly. Poslouchala nás i jedna žena jménem Lydie, obchodnice s purpurem z města Thyatir, která věřila v jediného Boha. Pán jí otevřel srdce.“ Skutky 16,13.14. Lydie s radostí přijala pravdu. Ona i celá její rodina se obrátily a nechaly se pokřtít. Lydie pak prosila apoštoly, aby se stali jejími hosty. {PNL 123.3}