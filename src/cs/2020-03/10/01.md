---
title:  'Společně ve službě'
date:  29/08/2020
---

### Texty na tento týden
Gn 1,1.2.26; Ex 18,21–25; 1K 12,12–25; Sk 16,11–15.40; Sk 4,31; Sk 12,12

> <p>Základní verš</p>
> „Tehdy řekl svým učedníkům: ‚Žeň je velká, dělníků málo. Proste proto Pána žně, ať vyšle dělníky na svou žeň!‘“ (Mt 9,37.38)

Kdosi jednou řekl, že „v množství spočívá síla“. V určitém smyslu to tak opravdu je. Všiml sis někdy, že máš mnohem silnější motivaci, když cvičíš se skupinou lidí, než když cvičíš každý den sám? Mnozí lidé chodí do posilovny nebo do tělocvičny, protože jsou přesvědčeni, že budou cvičit více a s větším nadšením, když budou s dalšími lidmi. Bůh nás stvořil pro společenství. Jsme společenské bytosti a podobně jako s cvičením je to i v jiných oblastech života: obvykle se nám více daří tehdy, když máme nějakou podpůrnou skupinu. V duchovní oblasti to platí úplně stejně.

V celé Bibli najdeme malé skupinky lidí představené jako Boží způsob posilování naší víry, prohloubení poznání jeho slova, zintenzivnění našeho modlitebního života a přípravy pro sdílení naší víry. Otec, Syn a Duch svatý jsou součástí skupiny, která zachraňuje člověka. Mojžíš byl vůdcem skupiny lidí. Ježíš povolal malou skupinu svých učedníků a apoštol Pavel cestoval po Římské říši s několika svými společníky.

Tento týden se soustředíme na biblické principy fungování malých skupinek a společně objevíme povzbuzující způsob, jak se stát jejich součástí.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`