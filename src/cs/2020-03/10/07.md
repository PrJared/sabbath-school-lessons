---
title:  'Podněty k zamyšlení'
date:  04/09/2020
---

Před několika lety se malý sbor v jednom z největších evropských měst rozhodl, že chce pro Pána udělat něco důležitého. Sbor stagnoval a mnoho let v něm nebyl nikdo pokřtěn. Kdyby tento trend pokračoval, sbor by neměl žádnou budoucnost. Kazatel a členové sborového výboru se upřímně modlili a zvažovali, co by mohli udělat.

Během studia Nového zákona se rozhodli začít pracovat v malých skupinkách. Devět lidí v tomto společenství mělo určitou vizi. Modlili se a studovali, jak by mohli ve skupince efektivně pracovat. Brzy se rozhodli, že ze svých domovů udělají evangelizační centra. Skupinky se naučily různým způsobem používat své dary. Jejich členové se zapojili do služby v místní komunitě, zahájili službu modliteb a pohostinnosti. Svými skutky lásky postupně oslovovali rodiny, přátele, a dokonce i bývalé adventisty. Vedoucí malých skupinek začali v devíti domovech biblické studium spolu se čtyřiceti hosty. Sami byli překvapeni, jak mezi nimi pracoval Duch svatý. Nakonec se z těch čtyřiceti rozhodlo sedmnáct lidí pro křest. Svědectví tohoto malého, stagnujícího sboru ukazuje, jakou změnu mohou způsobit fungující malé skupinky. Ty jsou Božím nástrojem pro zapojení členů sboru do služby církve.

**Otázky k rozhovoru**

`1. 	Uvažujte společně o dalších aspektech malých skupinek, jak jsme o nich mluvili v části na čtvrtek. Do jakých dalších aktivit se mohou zapojit malé skupinky? Jak by mohly pomoci lidem, kteří mají mimořádné dary Ducha svatého, aby je lépe využili?`

`2. 	Proč je důležité, aby se malé skupinky soustředily na službu svému okolí? Proč se i přes důležitost vzájemného povzbuzování a podpory v růstu musí malé skupinky zaměřit svou službou na šíření evangelia? Proč musí být malé skupinky vždy v kontaktu s mateřským sborem? Proč je to důležité?`

`3. 	Byli jste někdy součástí skupinky (nebo slyšeli jste o takové), která dobře nefungovala a nakonec se rozpadla? Co bylo podle vás příčinou takového konce?`

`4. 	Uvažujte o příběhu uvedeném výše. Proč to podle vás fungovalo? V čem může být „bezpečné“ místo doma lepší než zvát lidi do sboru?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.