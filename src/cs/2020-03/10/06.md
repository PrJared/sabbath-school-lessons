---
title:  'Síla malých skupinek'
date:  03/09/2020
---

> <p></p>
> 27Neboť jsem vám [já Pavel] oznámil celou Boží vůli a nic jsem nezamlčel. 28Dávejte pozor na sebe i na celé stádo, ve kterém si vás Duch svatý ustanovil za strážce, abyste byli pastýři Boží církve, kterou si Bůh získal krví vlastního Syna. 29Vím, že po mém odchodu přijdou mezi vás draví vlci, kteří nebudou šetřit stádo. 30I mezi vámi samými povstanou lidé, kteří povedou scestné řeči, aby strhli učedníky na svou stranu. 31Buďte proto bdělí a pamatujte, že jsem se slzami v očích po tři roky ve dne v noci každému z vás neustále ukazoval cestu. 32Nyní vás svěřuji Bohu a slovu jeho milosti, které má moc vás proměnit a dát vám podíl mezi všemi, kdo jsou posvěceni. (Sk 20,27–32)

**Osobní studium**

Malé skupinky jsou Božím prostředkem k růstu církve. Jsou to „bezpečné přístavy“, v nichž lidé mohou mluvit o svých problémech a obavách. Skupinky vytvářejí příležitost k duchovnímu růstu na pozadí laskavých vztahů. Mnozí nevěřící by se zprvu cítili bezpečněji a příjemněji na setkání malé skupinky v domácnosti, než kdyby měli přijít poprvé hned na tradiční bohoslužbu do velkého společenství.

Přemýšlej o textech Sk 4,31; Sk 12,12;  Sk 20,17–19.27–32 a o tom, do jaké činnosti se podle těchto veršů zapojovali věřící.

První křesťané se spolu setkávali, aby Bohu na modlitbě předkládali své starosti a problémy druhých lidí, prožívali povzbuzující společenství, studovali Boží slovo, aby se připravovali ke službě, chránili se před vlivem falešných učitelů a aby se společně snažili šířit evangelium.

Malé skupinky mají velký vliv. Lidé, kteří spojí své dary ve službě a soustředí se na vedení Duchem svatým, jsou v Božích rukou mocnou zbraní.

Když byli učedníci s Ježíšem, neviděli příliš mnoho možností, jak by šíření evangelia mohlo postupovat rychleji. Ježíš však viděl daleko do budoucnosti. Nejdříve se s nimi podělil o dobrou zprávu, že „žeň je velká“, pak je však upozornil na to, že je „dělníků málo“ (Mt 9,37). Kristovým řešením byla modlitba: „Proste proto Pána žně, ať vyšle dělníky na svou žeň.“ (Mt 9,38) Právě malé skupinky se staly jednou z odpovědí na Kristovu modlitbu a pomáhaly zajistit doslova exponenciální růst pracovníků na Kristově sklizni.

Všechny fungující malé skupinky by se měly zaměřit na službu a sdílení evangelia. Služba malých skupinek může velmi rychle upadnout, pokud se zaměří jen na sebe a své vnitřní problémy. Pokud se soustředí pouze na vlastní starosti a stanou se z nich diskusní kluby, jestliže ztratí ze zřetele skutečný důvod své existence, tedy službu druhým, pak ztratí i svůj smysl. Malé skupinky jsou tu proto, aby vedly lidi k Ježíši, pomáhaly rozvíjet víru ve Spasitele a své členy připravovaly pro dílo služby.

**Aplikace**

`Je možné, že tě Bůh volá, abys založil malou skupinku ve svém domově? Proč se nezačít modlit, aby ti Bůh ukázal, co má pro tebe v tomto směru připraveno? Možná je to začátek jedné z nejsilnějších duchovních zkušeností tvého života.`