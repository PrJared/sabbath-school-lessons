---
title:  'Proměňující moc osobní zkušenosti'
date:  07/09/2020
---

> <p></p>
> 7Milovaní, milujme se navzájem, neboť láska je z Boha, a každý, kdo miluje, z Boha se narodil a Boha zná. 8Kdo nemiluje, nepoznal Boha, protože Bůh je láska. 9V tom se ukázala Boží láska k nám, že Bůh poslal na svět svého jediného Syna, abychom skrze něho měli život. 10V tom je láska: ne že my jsme si zamilovali Boha, ale že on si zamiloval nás a poslal svého Syna jako oběť smíření za naše hříchy. 11Milovaní, jestliže Bůh nás tak miloval, i my se máme navzájem milovat. 12Boha nikdy nikdo neviděl, ale jestliže se milujeme navzájem, Bůh v nás zůstává a jeho láska v nás dosáhla svého cíle. (1J 4,7–12)

**Osobní studium**

Zebedeovy syny, Jakuba a Jana, znali lidé jako „syny hromu“ (Mk 3,17). Tuto přezdívku jim dal samotný Ježíš. Příkladem Janovy výbušné povahy je událost, která se odehrála, když Ježíš a učedníci putovali přes Samařsko. Při hledání noclehu se v samařské vesnici setkali s odmítnutím, které pramenilo z předsudků Samařanů vůči Židům (L 9,52.53).

Jakub a Jan byli přesvědčeni, že našli správné řešení vzniklé situace. „Když to uviděli učedníci Jakub a Jan, řekli: ,Pane, máme přivolat oheň z nebe, aby je zahubil, jako to učinil Eliáš?‘“ (L 9,54) Ježíš však bratry napomenul a spolu s ostatními učedníky v klidu opustil vesnici. Ježíš přišel jednat s lidmi laskavě, ne používat ničící zbraně.

Pod vlivem Ježíšovy lásky se vznětlivý a hněvivý Jan postupně změnil v laskavého, dobromyslného a soucitného muže. V 1. Janově listu se slovo láska nachází téměř čtyřicetkrát (a v odvozených formách až padesátkrát).

**Uvažuj o následujících verších. Co tyto tex­ty vypovídají o Janově zkušenosti a o změ­ně, která se udála v jeho životě díky vztahu s Ježíšem?**

`1J 1,1–4`

`1J 3,1`

`1J 4,7–11`

`1J 5,1–5`

Ve vesmíru platí věčný princip, který je pěkně vyjádřen následujícími slovy: „Násilí je v rozporu se zásadami Boží vlády. Pán Bůh chce pouze službu lásky a lásku nelze vynutit, získat silou či mocí. Lásku probouzí jen láska. Znát Boha znamená milovat ho.“ (DA 22; TV 10)

Když se odevzdáme Kristu, jeho láska bude naším prostřednictvím působit i na druhé lidi. Největším svědectvím křesťanství je změna života. Neznamená to, že nebudeme dělat chyby. Možná občas také přestaneme být zprostředkovateli lásky a milosti. Změněný život však znamená, že z nás stále víc bude vyzařovat Kristova láska a že budeme požehnáním pro lidi kolem nás.

**Aplikace**

`Odráží se ve tvém životě Kristova láska? Jak tuto lásku pociťují lidé kolem tebe?`

#### Další čtení: Vybrané citace od Ellen Whiteové

Zpočátku se však v charakteru tohoto učedníka projevovaly závažné nedostatky [Jan]. Byl nejenom pyšný, samolibý a ctižádostivý, ale také prchlivý a nedůtklivý. Jemu a jeho bratrovi proto říkali „synové hromu“ Marek 3,17. Milovaný učedník byl náladový, pomstychtivý a rád kritizoval. Božský Učitel však věděl, že za všemi těmito chybami se skrývá vřelost, upřímnost a láskyplnost. Ježíš ho káral za jeho sobectví, mařil jeho ctižádost a zkoušel jeho víru. Zároveň mu zjevoval to, po čem toužil — krásu svatosti a proměňující moc lásky. {PNL 311.3}

Všichni, kdo přijímají do srdce poselství evangelia, chtějí je sdělit druhým. Kristova láska v člověku se snaží projevit. Jestliže někdo přijal Krista, vypráví své zkušenosti druhým. Ukazuje, jak ho Duch svatý vedl krok za krokem, jak toužil poznat Otce a Ježíše Krista, k jakým závěrům dospěl při studiu Bible, jak se modlil, jak zápasil a jak jej Kristus oslovil: „Tvé hříchy jsou ti odpuštěny.“ Bylo by nepřirozené, kdyby si někdo ponechával podobné zážitky jen pro sebe. Člověk, kterého naplnila Kristova láska, se tak chovat nemůže. Nakolik přijal od Pána pravdu, natolik touží, aby z ní měli stejný užitek ještě i další. Čím více seznamuje jiné s bohatstvím Boží milosti, tím více Kristovy milosti sám přijímá. Získává srdce, které se prostotou a bezvýhradnou poslušností podobá dětskému. Touží po svatosti a Bůh mu odhaluje ještě více z pokladů pravdy a milosti, aby s nimi mohl seznamovat svět. {PM 62.4}