---
title:  'Ježíš mění životy'
date:  08/09/2020
---

> <p></p>
> 18Když vstupoval na loď, prosil ho ten člověk dříve posedlý, aby směl být s ním. 19Ale Ježíš mu to nedovolil a řekl: „Jdi domů ke své rodině a pověz jim, jak veliké věci ti učinil Pán, když se nad tebou smiloval.“ 20Ten člověk odešel a začal zvěstovat v Dekapoli, jak veliké věci mu učinil Ježíš; a všichni se divili. (Mk 5,18–20)

**Osobní studium**

Kdo byli první misionáři, které Ježíš vyslal? Nebyl to nikdo z jeho dvanácti. Nebyl to ani nikdo ze skupiny jeho dlouhodobých následovníků. Prvními Ježíšovými misionáři byli posedlí, kteří ještě před pár hodinami byli hrozbou pro své okolí a zasévali strach do srdcí místních vesničanů.

Jeden z těchto posedlých dokázal přetrhnout řetězy, kterými byl spoután, nelidsky křičel a ubližoval si ostrými kameny. Stav, který bylo vidět navenek, byl jen obrazem strašlivé agónie, která se odehrávala uvnitř (Mt 8,28.29; Mk 5,1–5).

Potom se však setkali s Ježíšem a jejich životy se zcela změnily. Už nikdy nebyli jako předtím. Ježíš z nich vyhnal démony, kterým dovolil vejít do vepřů, a ti se následně vrhli ze srázu do moře (Mt 8,32–34; Mk 5,13.14).

Ježíš svou proměňující mocí vysvobodil a uzdravil posedlé muže a ti začali znovu naplno žít. Lidé z města je našli sedět u Ježíšových nohou a poslouchat každé slovo vycházející z Učitelových úst. Za zmínku stojí, že zatímco Matoušovo evangelium hovoří o dvou mužích, Marek se zaměřuje pouze na jednoho z nich. Hlavní myšlenka však zůstává stejná: Ježíš je zachránil a změnil – tělesně, duševně i duchovně.

`Přemýšlej o úvodním textu. Je zřejmé, že tento nově obrácený člověk chtěl zůstat s Ježíšem. Co mu však Kristus řekl?`

„Dva uzdravení posedlí byli prvními mi­sio­náři, které Ježíš vyslal zvěstovat evangelium do Desetiměstí. Jen chvíli měli možnost seznámit se s Kristovým učením. Nikdy neslyšeli žádné jeho kázání. Nemohli učit lidi tak jako učedníci, kteří byli s Kristem každý den. Sami však byli živým důkazem toho, že Ježíš je Mesiáš. Mohli svědčit o tom, co poznali, co sami viděli a slyšeli, o tom, jak sami na sobě pocítili jeho moc. To může činit každý, koho se dotkla Boží milost.“ (DA 340; TV 216) Jejich svědectví připravilo celou tuto oblast na přijetí Ježíšova učení. I taková může být moc osobního svědectví.

**Aplikace**

`Jaká je tvá zkušenost s osobním svědectvím jiného člověka? Jak na tebe působí, když vidíš někoho, jehož život se díky evangeliu dramaticky změnil?`