---
title:  'Naděje, o kterou stojí za to se dělit'
date:  10/09/2020
---

> <p></p>
> Nežiji už já, ale žije ve mně Kristus. A život, který zde nyní žiji, žiji ve víře v Syna Božího, který si mne zamiloval a vydal sebe samého za mne. (Ga 2,20)

**Osobní studium**

Přijetí Krista vyžaduje z naší strany určité oběti. Ježíš nás vyzývá, abychom se vzdali některých věcí. On sám řekl, co to znamená následovat ho: „Kdo chce jít za mnou, zapři sám sebe, nes každého dne svůj kříž a následuj mne.“ (L 9,23) Smrt na kříži je bolestivou smrtí. Když svůj život podřídíme Kristově výzvě a „starý člověk“ ovládaný hříchem je ukřižován (viz Ř 6,6), je to bolestivé. Může nás bolet, když se vzdáváme svých nesprávných vnitřních tužeb a dlouholetých návyků, ale odměna tuto bolest výrazně převažuje.

Mocné svědectví, které má sílu změnit životy lidí, se zaměřuje na to, co pro nás Kristus vykonal, ne čeho jsme se my museli vzdát. Soustředí se na jeho oběť, ne na naše „obětování se“. Kristus nás totiž nikdy nevyzývá, abychom se vzdali něčeho, co by nebylo v našem nejlepším zájmu opustit.

V dějinách křesťanství se však setkáváme s velkým množstvím příběhů těch, kteří museli pro Krista přinést nesmírné oběti. Neznamená to, že si tím zasloužili spasení nebo že jim taková oběť (jakkoli nesobecká) získala před Bohem nějaké zásluhy. Ve většině případů to bylo tak, že když si lidé uvědomili, co pro ně Kristus vykonal, byli ochotni obětovat cokoliv, aby mohli poslechnout Boží povolání v jejich životě.

**Naše svědectví je vždy založeno na tom, co pro nás Kristus vykonal. Na základě následujících textů uveď některé příklady darů jeho milosti.**

`J 1,12`

`J 10,10`

`J 14,27`

`1K 1,30`

Ve světle uvedených textů uvažuj o tom, co pro tebe osobně Kristus udělal. Možná jsi oddaným křesťanem už velmi dlouho, nebo jsi naopak prožil dramatické obrácení nedávno. Zamysli se nad tím, jak dobrý byl vůči tobě Kristus. Jak tě naplnil klidem a radostí. Jaké nasměrování dal tvému životu. Přemýšlej i o době, kdy ti dal sílu překonat těžké životní situace.

**Aplikace**

`Vyzval tě Bůh k tomu, abys přinesl nějakou oběť pro Krista? Co ses naučil ze své zkušenosti? V čem může být tvá zkušenost povzbuzením pro druhé?`

#### Další čtení: Vybrané citace od Ellen Whiteové

"Pavel si uvědomoval, že své zásluhy nemůže přičítat sám sobě, ale přítomnosti Ducha svatého. Byl naplněn jeho milostí a pod jeho vlivem podřizoval veškeré své myšlení Kristu. Hovořil sám o sobě, když prohlásil: „Stále nosíme na sobě znamení Ježíšovy smrti, aby i život Ježíšův byl na nás zjeven.“ 2. Korintským 4,10. Středem apoštolova učení byl Kristus. Řekl: „Nežiji už já, ale žije ve mně Kristus.“ Galatským 2,20. Jeho vlastní já bylo skryto; namísto toho zjevoval a vyvyšoval Krista. {PNL 145.6}

Pavel byl schopný řečník. Před svým obrácením se často snažil zapůsobit na posluchače svými strhujícími projevy. S tím vším byl teď konec. Ztratil zálibu ve vzletných popisech a blouznivých proslovech, které byly sice líbivé a podporovaly obrazotvornost, ale se všedním životem neměly nic společného. Nyní se Pavel snažil přiblížit lidem životně důležité pravdy spíše pomocí prostého jazyka. ... Okamžité potřeby lidí, kteří procházejí zápasy a zkouškami, je třeba uspokojit rozumným a praktickým poučením o základních zásadách křesťanství. {PNL 146.1}"

"Studiem Božího slova se můžeme seznámit s plánem spasení. Toto poznání v nás obnoví Boží obraz. Posilní a upevní mysl proti pokušení a uschopní člověka ke spolupráci s Kristem v díle záchrany světa. A tak se člověk stane členem nebeské rodiny a připraví se pro království Boží. {PM 18.8}

Člověk, který zvěstuje Boží pravdu, může předat druhým jen tolik, kolik z ní sám prožil. Rozsévač rozséval semeno, které vlastnil. Kristus učil pravdě, protože sám je pravda. Jeho učení zahrnovalo jeho myšlení, povahu a životní zkušenosti. Podobně by se měli projevovat i jeho služebníci. Musí osobně prožít to, co mají učit druhé. Musí poznat, co znamená přijmout Krista jako zdroj poznání, spravedlnosti, posvěcení a vykoupení. Když seznamují jiné s Božím slovem, neměli by je předkládat jako něco sporného a nejistého. Měli by prohlásit s apoštolem Petrem: „Nedali jsme se vést vymyšlenými bájemi, ale zvěstovali jsme vám slavný příchod našeho Pána Ježíše Krista jako očití svědkové jeho velebnosti.“ 2. Petrův 1,16. Každý Kristův služebník a každý učitel pravdy by měl říct s apoštolem Janem: „Ten život byl zjeven, my jsme jej viděli, svědčíme o něm a zvěstujeme vám život věčný, který byl u Otce a nám byl zjeven.“ 1. Janův 1,2. {PM 19.1}