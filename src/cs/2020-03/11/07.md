---
title:  'Podněty k zamyšlení'
date:  11/09/2020
---

„Překvapený zástup se tísnil kolem Ježíše, ale jeho životodárnou moc si vůbec neuvědomoval. Trpící žena, která se ho s vírou v uzdravení dotkla, však tuto moc pocítila. Podobně je tomu i v duchovních věcech. Nezúčastněné hovory o náboženství, modlitby bez vnitřní touhy po naplnění a bez živé víry nemají žádný význam. Formální víra v Krista, která ho uznává pouze jako Spasitele světa, nikdy nemůže člověka uzdravit. Víra, která vede ke spasení, není pouhým souhlasem rozumu s pravdou. ... Nestačí věřit zprávám o Kristu, musíme věřit v Krista. Pomoci nám může jedině víra v Krista jako osobního Spasitele, víra, kterou si přivlastníme jeho zásluhy.

Povolává nás, abychom vyznávali jeho věrnost, a tím zjevovali světu Krista. Máme svědčit o jeho milosti, kterou zvěstovali Boží poslové v dávných dobách. Nejúčinnějším svědectvím je pak naše osobní zkušenost. Božími svědky se stáváme tehdy, když se na nás projevuje působení Boží moci. Každý člověk žije jiný život a prožívá jiné zkušenosti než ostatní. Bůh si přeje, aby chvála, kterou mu vzdáváme, vyvěrala z našich srdcí. Osobní projev vděčnosti za jeho milost spolu s křesťanským životem má obrovský význam pro záchranu dalších lidí.“ (DA 347; TV 220)

**Otázky k rozhovoru**

`1. 	Čím se vyznačuje přesvědčivé svědectví? Přečtěte si Pavlovu řeč před Agrippou (Sk 26,1–23). Co tvořilo základ tohoto svědectví?`

`2. 	Proč má podle vás takovou moc naše vyznání toho, co pro nás osobně Kristus vykonal? Jak byste odpověděli na následující otázku: Dobře, to jsi prožil ty, ale co když já takovou zkušenost nemám? Proč by mě právě tvoje zkušenost měla dovést k následování Ježíše?`

`3. 	Čemu byste se chtěli vyhnout, vyprávíte-li nevěřícímu člověku o své víře?`

`4. 	Uvažujte o otázce týkající se jistoty spasení. Proč je tak důležitou součástí křesťanské zkušenosti? Jak můžeme s důvěrou prožívat jistotu spasení, a zároveň nebýt pyšní nebo dokonce troufalí?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.