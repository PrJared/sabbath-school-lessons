---
title:  'Svědectví a jistota'
date:  09/09/2020
---

> <p></p>
> 11A to je to svědectví: Bůh nám dal věčný život, a ten život je v jeho Synu. 12Kdo má Syna, má život; kdo nemá Syna Božího, nemá život. 13Toto píšu vám, kteří věříte ve jméno Syna Božího, abyste věděli, že máte věčný život. (1J 5,11–13)

**Osobní studium**

**Jaké ujištění o věčném životě nám dává Písmo? Jakou jistotu ti to dává pro vydávání svědectví o spasení v Kristu? Uvažuj o tom i v kontextu následujících veršů.**

`1J 5,11–13`

`Žd 10,19–22`

`1K 15,1.2`

Pokud sami neprožíváme jistotu spasení v Kristu, je prakticky nemožné vydávat svědectví o tom, co pro nás Kristus udělal. Nemůžeme se přece dělit o něco, co nemáme. Samozřejmě, existují ustaraní křesťané, kteří žijí ve stavu neustálé nejistoty a neustálých pochybností, zda někdy budou dost dobří, aby mohli být spaseni. Martin Luther řekl: „Když se na sebe dívám, nechápu, jak mohu být zachráněn. Ale když se dívám na Krista, nevím, jak bych mohl být ztracen.“ Hospodinova slova již mnoho staletí ujišťují: „Obraťte se ke mně a dojdete spásy, veškeré dálavy země. Já jsem Bůh a jiného už není.“ (Iz 45,22)

Náš dobrý Pán chce, abychom se všichni mohli radovat ze spasení, které nám nabízí. Touží, abychom na vlastní kůži a ve vlastním nitru pocítili, co to znamená, když je člověk ospravedlněn jeho milostí a osvobozen od odsouzení, které přináší vina způsobena hříchem. Apoštol Pavel píše: „Když jsme tedy ospravedlněni z víry, máme pokoj s Bohem skrze našeho Pána Ježíše Krista.“ (Ř 5,1) Zároveň dodává, že můžeme mít jistotu, že již „není žádného odsouzení pro ty, kteří jsou v Kristu Ježíši“ (Ř 8,1). A apoštol Jan potvrzuje, že „kdo má Syna, má život; kdo nemá Syna Božího, nemá život“ (1J 5,12).

Pokud jsme vírou přijali Ježíše a on prostřednictvím Ducha svatého přebývá v našem srdci, můžeme každý den prožívat jistotu věčného života. Neznamená to, že když jsme jednou přijali Boží milost a Kristovo spasení, nemůžeme už o něj nikdy přijít (viz 2Pt 2,18–22; Žd 3,6, Zj 3,5). V každé chvíli našeho života máme svobodnou vůli od Krista odejít. Ale když jsme jednou okusili jeho lásku a pochopili hloubku jeho oběti, nikdy bychom se neměli rozhodnout odejít od toho, který nás tak nesmírně miluje. Naopak, každý den budeme hledat možnosti, jak se podělit i s ostatními o milost, kterou jsme v Kristu přijali.

**Aplikace**

`Jak bys právě teď odpověděl na otázku, která často zaznívá z kazatelen: „Máš jistotu spasení v Kristu?“ Pokud ano, na čem je tato tvá jistota založena? Odkud pramení? Pokud tuto jistotu nemáš, co je důvodem tvé nejistoty? Jak bys mohl tuto jistotu získat?`