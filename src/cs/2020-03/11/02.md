---
title:  'Ježíš – základ našeho svědectví'
date:  06/09/2020
---

> <p></p>
> 1I vy jste byli mrtvi pro své viny a hříchy, 2v nichž jste dříve žili podle běhu tohoto světa, poslušni vládce nadzemských mocí, ducha, působícího dosud v těch, kteří vzdorují Bohu. 3I my všichni jsme k nim kdysi patřili; žili jsme sklonům svého těla, dali jsme se vést svými sobeckými zájmy, a tím jsme nutně propadli Božímu soudu tak jako ostatní. 4Ale Bůh, bohatý v milosrdenství, z velké lásky, jíž si nás zamiloval, 5probudil nás k životu spolu s Kristem, když jsme byli mrtvi pro své hříchy. Milostí jste spaseni! 6Spolu s ním nás vzkřísil a spolu s ním uvedl na nebeský trůn v Kristu Ježíši, 7aby se nadcházejícím věkům prokázalo, jak nesmírné bohatství milosti je v jeho dobrotě k nám v Kristu Ježíši. 8Milostí tedy jste spaseni skrze víru. 9Spasení není z vás, je to Boží dar; není z vašich skutků, takže se nikdo nemůže chlubit. 10Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil. (Ef 2,1–10)

**Osobní studium**

Jako křesťané máme každý z nás svou osobní zkušenost, o kterou se můžeme podělit  – jak Kristus změnil náš život a co pro nás udělal.

**Jak apoštol Pavel charakterizuje v úvodních verších stav člověka předtím, než poznal Krista, a když jej potom přijal za svého Spasitele?**

`Před poznáním Krista (Ef 2,1–3).`

`Po přijetí Krista (Ef 2,4–10).`

Jaká obdivuhodná změna! Před poznáním Krista jsme byli „mrtví pro své viny a hříchy, v nichž jsme žili podle běhu tohoto světa ... žili jsme sklonům svého těla, dali jsme se vést svými sobeckými zájmy“. Jednoduše, před tím, než jsme poznali Krista, jsme byli ztraceni a bloudili jsme životem bez cíle.

Možná jsme čas od času zažívali pocit štěstí, ale přesto se v nás šířila úzkost, prázdnota a postrádali jsme smysl našeho života. Setkání s Kristem a prožití dotyku jeho lásky všechno změnilo. Nyní opravdu žijeme. Díky jeho dobrotě a milosti, kterou nám každodenně projevuje, jsme přijali dar spasení. Bůh nás „vzkřísil a spolu s ním [s Kristem] uvedl na nebeský trůn v Kristu Ježíši, aby se nadcházejícím věkům prokázalo, jak nesmírné bohatství milosti je v jeho dobrotě k nám v Kristu Ježíši“. V Kristu náš život našel nový cíl a smysl. Jak napsal Jan: „V něm byl život a život byl světlo lidí.“ (J 1,4)

`Uvažuj znovu o textu Ef 2,10. Co tento verš říká o původu a významu dobrých skutků v životě křesťana? Jak rozumíš této myšlence v kontextu spasení z milosti a ospravedlnění vírou „bez skutků zákona“ (Ř 3,28)?`

**Aplikace**

`Jak se tvůj život změnil díky Kristu? Možná si toho nejsi vědom, ale tvá zkušenost může někomu pomoci poznat a přijmout Krista. Jak bys změnu, kterou jsi prožil, vyjádřil v krátkém svědectví?`

#### Další čtení: Vybrané citace od Ellen Whiteové

Hřích nás odloučil od Boha. Jsme duchovně chromí. Sami od sebe nejsme schopni žít čistým životem, stejně jako chromý muž nebyl schopen chodit. Mnoho lidí si uvědomuje svoji bezmocnost a touží po duchovním životě, který by je uvedl do souladu s Bohem. Usilují však o něj marně. V zoufalství volají: „Jak ubohý jsem to člověk! Kdo mě vysvobodí z tohoto těla smrti?“ Římanům 7,24. Všichni malomyslní a zápasící lidé by měli vzhlédnout ke Spasiteli. On je vykoupil svou krví, s nekonečnou láskou a bezmezným soucitem se k nim sklání a říká: „Chceš být zdráv?“ Každého z nás nabádá, abychom ve zdraví a pokoji vstali. Nemáme čekat, až se budeme cítit zdraví. Máme věřit jeho slovu a on je splní. Podřizujme mu svoji vůli. Když mu budeme chtít sloužit a jednat podle jeho slova, dá nám sílu. ... Všem, kdo jsou „mrtvi pro své viny a hříchy“ (Efezským 2,1), dává Ježíš život. Osvobozuje otroky spoutané slabostí, neštěstím a okovy hříchu. {TV 125.3}