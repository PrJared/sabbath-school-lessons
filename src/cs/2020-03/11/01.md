---
title:  'Ježíšův příběh mění životy'
date:  05/09/2020
---

### Texty na tento týden
Ef 2,1–10; 1J 4,7–11; Mk 5,1–20; Žd 10,19–22; Ga 2,20; 1K 1,30

> <p>Základní verš</p>
> „Toto píšu vám, kteří věříte ve jméno Syna Božího, abyste věděli, že máte věčný život.“ (1J 5,13)

V předchozích lekcích jsme si už ukázali, že nic nevypovídá o moci evangelia tak silně jako změněný život. Můžeme vést teologické spory, můžeme se dohadovat o jednotlivých věroučných bodech a zpochybňovat přístup k Bibli, ale je velmi těžké zpochybnit osobní svědectví o tom, co Ježíš v našem životě vykonal.

Svědčit znamená podělit se o to, co víme o Ježíši. Znamená to, že druhým lidem řekneme, co Ježíš pro nás znamená a co pro nás udělal. Pokud však naše svědectví spočívá pouze ve snaze dokázat, že to, čemu věříme my, je správné, zatímco vše, čemu věří ostatní, správné není, pak se setkáme s velkým odporem. Pokud však naše svědectví o Ježíši vyvěrá ze srdce, které bylo proměněno jeho milostí, nadšeno jeho láskou a ohromeno jeho pravdou, pak zapůsobí na ostatní to, jak silně setkání s Ježíšem ovlivnilo náš život. Pravda, která mění životy, má obrovský vliv.

Jestliže je Kristus centrem každého našeho věroučného bodu a pokud vždy, když druhým svědčíme o své víře, odrážíme jeho charakter, lidé, se kterým mluvíme o Bibli, mnohem snadněji přijmou Boží slovo.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Život v Kristu je život vyrovnaný. Nemusí v něm být nějaké citové vzrušení, ale má v něm být trvalá pokojná důvěra. Naději nevkládáš v sebe, nýbrž v Krista. Tvá slabost se spojuje s jeho silou, tvá nevědomost s jeho moudrostí, tvá křehkost s jeho vytrvalostí a silou. Nesmíš se proto dívat na sebe, nesmíš myslet na sebe, nýbrž se musíš dívat na Krista. Přemýšlej o jeho lásce, o kráse a dokonalosti jeho povahy. Kristus v sebezapření, Kristus v pokoře, Kristus v čistotě a svatosti, Kristus ve své nevýslovné lásce - to jsou náměty pro rozjímání. Jen tehdy, miluješ-li Krista, máš-li ho za příklad, spoléháš-li plně na něho, jen tehdy se měníš k jeho podobě. {CK 48.3}