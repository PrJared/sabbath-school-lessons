---
title:  'Rozvíjení darů'
date:  06/08/2020
---

> <p></p>
> 14Bude tomu, jako když člověk, který se chystal na cestu, zavolal své služebníky a svěřil jim svůj majetek; 15jednomu dal pět hřiven, druhému dvě, třetímu jednu, každému podle jeho schopností, a odcestoval.

> <p></p>
> 20Přistoupil ten, který přijal pět hřiven, přinesl jiných pět a řekl: „Pane, svěřil jsi mi pět hřiven; hle, jiných pět jsem jimi získal.“ 21Jeho pán mu odpověděl: „Správně, služebníku dobrý a věrný, nad málem jsi byl věrný, ustanovím tě nad mnohým; vejdi a raduj se u svého pána.“

> <p></p>
> 24Přistoupil i ten, který přijal jednu hřivnu, a řekl: „Pane, poznal jsem tě, že jsi tvrdý člověk, sklízíš, kde jsi nesel, a sbíráš, kde jsi nerozsypal. 25Bál jsem se, a proto jsem šel a ukryl tvou hřivnu v zemi. Hle, zde máš, co ti patří.“ 26Jeho pán mu odpověděl: „Služebníku špatný a líný, věděl jsi, že žnu, kde jsem nezasel, a sbírám, kde jsem nerozsypal.

> <p></p>
> 28Vezměte mu tu hřivnu a dejte tomu, který má deset hřiven! 29Neboť každému, kdo má, bude dáno a přidáno; kdo nemá, tomu bude odňato i to, co má.“ (Mt 25,14.15.20.21.24–26.28.29)

**Osobní studium**

Prostuduj si podobenství o hřivnách zaznamenané v Mt 25,14–30. Která myšlenka z tohoto podobenství tě nejvíce oslovuje? Proč první dva služebníky Pán pochválil a posledního odsoudil? Co ti toto podobenství říká o využívání darů? Soustřeď se zvlášť na verš 29.

Pán dal každému ze služebníků hřivny „podle jeho schopností“ (Mt 25,15). Každý dostal jiné množství – pět, dvě a jednu. Každý se mohl rozhodnout, jak se svěřenými hřivnami naloží – ať už je investuje, nebo použije jinak. Klíčovým momentem je, že svěřené dary nebyly jejich vlastnictvím. Patřily někomu jinému, kdo jim je svěřil do péče.

Pánovi nešlo o to, komu svěří vzácnější nebo podřadnější hřivny. Nešlo ani o jejich množství. Soustředil se jen na to, co se svěřenými dary každý ze sluhů udělal.

Pavel tuto myšlenku vyjadřuje následovně: „Vždyť je-li zde tato ochota, pak je dar před Bohem cenný podle toho, co kdo má, ne podle toho, co nemá.“ (2K 8,12) Bohu tedy nejde ani tak o to, kolik čeho máš, ale spíše o to, co děláš s tím, co máš.

Bůh odměnil první dva služebníky, protože byli při použití svěřených darů věrní. Jejich hřivny se používáním zhodnotily. Ale „špatný a líný“ sluha svěřenou hřivnu nijak nevyužil ani nepoužil. Je věčnou pravdou, že „zákon služby se stává spojovacím článkem, který nás pojí s Bohem a s bližními“ (COL 326; PM 164). Nevěrný sluha promrhal možnost sloužit, a tak nakonec o tuto možnost zcela přišel.

Pokud používáme dary, které nám dal Bůh, pro oslavení jeho jména, pak se tyto dary rozvíjejí. Jak můžeš poznat dary, které ti Bůh dal? Pokorně pros Boha, aby ti zjevil oblasti služby, do kterých by ses měl podle jeho vůle zapojit. Když ti to ukáže, začni jednat. Tvé dary budou používáním růst a také ty sám najdeš ve službě pro Boha radost a uspokojení.

**Aplikace**

`Uvažuj o podobenství o hřivnách a pokus se ho aplikovat do svého života. Jsou oblasti, pro které sice máš obdarování, ale příliš ho nevyužíváš? Prožíval jsi něco takového v minulosti? Co jsi změnil? Jaká je tvá dnešní zkušenost?`