---
title:  'Poznávání vlastních darů'
date:  05/08/2020
---

> <p></p>
> Jestliže tedy vy, ač jste zlí, umíte svým dětem dávat dobré dary, čím spíše váš Otec z nebe dá Ducha svatého těm, kdo ho prosí! (L 11,13)

> <p></p>
> Má-li kdo z vás nedostatek moudrosti, ať prosí Boha, který dává všem bez výhrad a bez výčitek, a bude mu dána. (Jk 1,5)

> <p></p>
> Proste, a bude vám dáno; hledejte, a naleznete; tlučte, a bude vám otevřeno. (Mt 7,7)

**Osobní studium**

`Porovnej texty 1K 1,4–9 a 2K 1,20–22. Co tyto verše říkají o Božích zaslíbeních a o duchovních darech v souvislosti s druhým Kristovým příchodem?`

Bůh zaslibuje, že před příchodem našeho Pána budou v jeho církvi přítomné a viditelné všechny dary Ducha svatého. Na Boží zaslíbení se můžeme spolehnout. Do našich srdcí vložil svědectví Ducha, aby každého z nás vedl k pochopení darů, které nám dal. Bůh dává dary a prostřednictvím Ducha svatého nám je i zjevuje.

`Co můžeme podle úvodních veršů udělat pro to, abychom objevili dary, které nám Bůh dal, a pochopili jejich smysl?`

Dary Ducha dostáváme, když se zasvětíme Bohu a prosíme ho, aby nám ukázal schopnosti, kterými nás obdaroval. Když se naše srdce zbaví pýchy a naší prioritou se stane služba Kristu, jeho Duch dá naší mysli pochopení toho, jaké dary nám svěřil. „Dříve, než Kristus opustil své učedníky, dechl na ně a řekl jim: ‚Přijměte Ducha svatého.‘ (J 20,22) … Ale teprve po nanebevstoupení Pána Ježíše učedníci přijali tento dar v plnosti. Teprve až se plně odevzdali Bohu, vírou a na modlitbě přijali Ducha svatého. Kristus udělil svým následovníkům nebeské dary ve zvláštní míře. Když Kristus ‚vystoupil vzhůru, zajal nepřátele, dal dary lidem‘ (Ef 4,8). ... Tyto dary nám již nyní patří v Kristu, ale jejich skutečné přijetí závisí na tom, jak přijímáme Božího Ducha.“ (Col 327; PM 165)

Duchovní dary (1K 12,4–6) nám Bůh svěřuje, abychom mohli být v jeho službě užiteční. Jednotlivé služebnosti jsou oblastmi, ve kterých můžeme projevit své dary. Konkrétní aktivity jsou prostorem, který nám umožňuje naše dary využít. Duchovní dary obvykle nedostáváme zcela rozvinuté. Když ti Duch svatý ukazuje prostor pro službu, modli se, aby tě vedl ke konkrétním činům, díky kterým budeš moci využít svůj dar i při záchraně lidí.

**Aplikace**

`Jak bys mohl své konkrétní duchovní obdarování využít efektivněji ve službě pro Krista?`

#### Další čtení: Vybrané citace od Ellen Whiteové

"Pro pokrok Božího díla není rozhodující bohatství nebo vysoké postavení, nákladné vybavení, okázalá architektura a přepychový nábytek. Podstatné nejsou ani výkony, které vzbuzují obdiv lidí a lichotí ješitnosti. Okázalost, i když na světě vzbuzuje úctu, nemá v Božích očích cenu. Pán Bůh si více cení hodnot neviditelných a věčných než viditelných a časných. Viditelné a časné věci mají cenu, pokud nám přibližují neviditelné a věčné skutečnosti. Ani nejvybranější umělecká díla však nemůžeme srovnávat s krásou povahy, kterou v člověku vytváří Duch svatý. {ZNP 17.2}

Nakolik Bůh může člověka naplnit svým Duchem, natolik ho může použít ve svém díle. Přijme jen takovou službu, ve které se odrážejí rysy jeho charakteru. Kristovy následovníky má svět poznat podle toho, že ztělesňují Boží nesmrtelné zásady. {ZNP 17.6}"

Duch svatý, představitel Boha, je největší ze všech darů. V něm jsou obsaženy všechny „dobré dary“. Sám Stvořitel nám nemůže dát nic většího, nic lepšího. Prosíme-li Boha, aby se v naší bídě nad námi slitoval a vedl nás svým Duchem, nikdy neodmítne naši prosbu. I kdyby se rodiče odvrátili od svého hladovějícího dítěte, Bůh se nikdy neodvrátí od volání člověka v nouzi. Jak podivuhodně představuje Bůh svou lásku! Lidem, kteří v chmurných dnech života mají pocit, že na ně Bůh zapomněl, je určeno poselství nebeského Otce: „Sijón říkával: ‚Hospodin mě opustil, Panovník na mě zapomenul.‘ Cožpak může zapomenout žena na své pacholátko, neslitovat se nad synem vlastního života? I kdyby některé zapomněly, já na tebe nezapomenu. Hle, vyryl jsem si tě do dlaní.“ Izajáš 49,14-16. {MON 76.4}