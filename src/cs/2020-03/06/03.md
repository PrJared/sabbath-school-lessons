---
title:  'Bůh – dárce všech dobrých darů'
date:  03/08/2020
---

> <p></p>
> 16Když byl Ježíš pokřtěn, hned vystoupil z vody, a hle, otevřela se nebesa a spatřil Ducha Božího, jak sestupuje jako holubice a přichází na něho. 17A z nebe promluvil hlas: „Toto je můj milovaný Syn, jehož jsem si vyvolil.“ (Mt 3,16.17)

> <p></p>
> 38Petr jim odpověděl: „Obraťte se a každý z vás ať přijme křest ve jménu Ježíše Krista na odpuštění svých hříchů, a dostanete dar Ducha svatého. 39Neboť to zaslíbení platí vám a vašim dětem i všem daleko široko, které si povolá Pán, náš Bůh.“ 40A ještě mnoha jinými slovy je Petr zapřísahal a napomínal: „Zachraňte se z tohoto zvráceného pokolení!“ 41Ti, kteří přijali jeho slovo, byli pokřtěni a přidalo se k nim toho dne na tři tisíce lidí. 42Vytrvale poslouchali učení apoštolů, byli spolu, lámali chléb a modlili se. (Sk 2,38–42)

**Osobní studium**

Podle textů 1K 12,11.18; Ef 4,7.8 a Jk 1,17 je Bůh dárcem všech darů a „každý dobrý dar“ pochází od něj. Proto můžeme mít jistotu, že nám dá takové dary Ducha svatého, jaké jsou nejvhodnější pro naši povahu. Bůh udělá vše pro to, aby co nejvíce využil naše schopnosti ve službě pro něj a k oslavě jeho jména.

Komu dává Bůh duchovní dary a podle čeho se přitom rozhoduje? Poselství Bible je jasné (Mk 13,34 a 1K 12,11). Bůh má v díle zvěstování evangelia pro každého z nás konkrétní poslání. V Ježíšově podobenství o majiteli domu, který odchází a přenechává péči o svůj dům služebníkům, svěřuje každému z nich konkrétní úkoly (Mk 13,34). Každému jednotlivci určuje, jaká bude jeho odpovědnost. Podobně dává Bůh každému věřícímu duchovní dary, aby mohl uskutečňovat konkrétní poslání nebo svěřenou službu. Když své životy podřídíme Kristu a prostřednictvím křtu se stáváme členy jeho těla, církve, Duch svatý nám uděluje dary, abychom mohli sloužit Kristovu tělu a vydávat svědectví světu.

V roce 1903 Ellen G. Whiteová napsala dopis člověku, jehož chtěla povzbudit, aby používal dary, které mu Bůh dal. „Všichni jsme členy Boží rodiny. Každému z nás byla svěřena určitá míra Božích darů a my máme odpovědnost za jejich používání. Ať už je náš talent velký nebo malý, máme ho používat ve službě pro Boha. Zároveň máme uznat právo všech ostatních používat dary, které Bůh svěřil jim. Nikdy bychom neměli znevažovat nebo podceňovat hodnotu ani toho nejmenšího tělesného, duševního nebo duchovního daru.“ (Lt 260; 2. prosince 1903)

`Co říkají úvodní verše a také Sk 10,36–38 o zaslíbení daru Ducha svatého při křtu?`

Tak jako byl Kristus při svém křtu pomazán, aby byl připraven a vyzbrojen pro svou službu světu, podobně každý z nás dostává při křtu zaslíbený dar Ducha svatého. Bůh touží, abychom si byli jisti, že naplnil své slovo a vložil do nás duchovní dary, aby jimi požehnal svět i svou církev.

**Aplikace**

`V čem jsou tvé duchovní dary požehnáním pro církev a v čem pro tvé okolí?`