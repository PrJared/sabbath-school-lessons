---
title:  'Různé dary – jednota služby'
date:  02/08/2020
---

> <p></p>
> 12Tak jako tělo je jedno, ale má mnoho údů, a jako všecky údy těla jsou jedno tělo, ač je jich mnoho, tak je to i s Kristem. 13Neboť my všichni, ať Židé či Řekové, ať otroci či svobodní, byli jsme jedním Duchem pokřtěni v jedno tělo a všichni jsme byli napojeni týmž Duchem.

> <p></p>
> 18Ale Bůh dal tělu údy a každému z nich určil úkol, jak sám chtěl. 19Kdyby všechno bylo jen jedním údem, kam by se podělo tělo? 20Ve skutečnosti však je mnoho údů, ale jedno tělo. 21Oko nemůže říci ruce: „Nepotřebuji tě!“ Ani hlava nemůže říci nohám: „Nepotřebuji vás!“ 22A právě ty údy těla, které se zdají méně významné, jsou nezbytné. (1K 12,12.13.18–22)

**Osobní studium**

Uvažoval jsi někdy o tom, jak rozdílní byli jednotliví učedníci? Jejich původ, osobnost, temperament a dary byly v mnohém velmi odlišné. Pro církev to však nebylo žádnou nevýhodou. Naopak, bylo to silnou stránkou církve. Matouš, výběrčí daní, byl přesný a důsledný. Naproti tomu Petr často mluvil rychle, bez přemýšlení, ale byl nadšený, impulzivní a zároveň měl přirozené vůdčí schopnosti. Jan byl laskavý a přímý. Pro Ondřeje byly velmi důležité vztahy, záleželo mu na lidech v jeho okolí a byl k druhým citlivý. Tomáš měl přirozený sklon klást otázky a občas pochyboval více, než bylo správné. A přestože každý z učedníků měl jinou povahu a jiné dary, všechny si Bůh použil k vydávání svědectví o něm.

`Co se z úvodních veršů dozvídáme o potřebě lidí s různými dary, kteří tvoří tělo Kristovo, církev?`

Bůh se zálibou postupuje tak, že lidem s různými schopnostmi a povahami dává dary ke službě. Tělo Kristovo není jednolitou skupinou stejných lidí. Církev není společenským klubem, který sdružuje lidi se stejnými zájmy a uvažováním. Církev je dynamickým hnutím lidí, kteří mají různé dary, které spojuje láska ke Kristu a k Písmu a kteří zasvětili svůj život zvěstování Kristovy lásky a pravdy okolnímu světu (Ř 12,4; 1K 12,12). Jednotliví členové těla Kristova mají sice různé dary, ale každý z nich je cenný. Každý je totiž důležitý pro zdravé fungování těla Kristova. Podobně jako oko, ucho a nos mají sice různé funkce, ale jsou pro tělo potřebné, jsou zapotřebí i všechny dary jednotlivých členů církve (1K 12,21.22).

Když pozorně uvažujeme o lidském těle, uvědomíme si, že i ty nejmenší části mají důležitou roli. Například takové řasy. Co by se stalo, kdyby nám chybělo něco tak zdánlivě nepatrného? Částečky prachu a nečistoty by nepříznivě ovlivňovaly naše vidění a výsledkem by mohlo být až nevratné poškození zraku. I člen církve, který je zdánlivě „méně hodnotný“, tvoří důležitou součást Kristova těla a Duch svatý mu dává dary. Když naše dary zasvětíme Bohu, každý z nás může přispět ke změně, která bude mít dosah až do věčnosti.

**Aplikace**

`Ať už máš jakékoliv schopnosti a obdarování, určitě jsou oblasti, ve kterých nejsi tak dobrý jako někteří jiní členové církve. O jaké oblasti jde ve tvém případě? Jak ti to pomáhá uvědomit si, že jsi součástí něčeho, co tě přesahuje, a že v církvi jste všichni stejně důležití?`