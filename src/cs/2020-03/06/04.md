---
title:  'Smysl duchovních darů'
date:  04/08/2020
---

> <p></p>
> Každému je dán zvláštní projev Ducha ke společnému prospěchu. (1K 12,7)

> <p></p>
> 11A toto jsou jeho dary: jedny [Kristus] povolal za apoštoly, jiné za proroky, jiné za zvěstovatele evangelia, jiné za pastýře a učitele, 12aby své vyvolené dokonale připravil k dílu služby – k budování Kristova těla, 13až bychom všichni dosáhli jednoty víry a poznání Syna Božího, a tak dorostli zralého lidství, měřeno mírou Kristovy plnosti. 14Pak už nebudeme nedospělí, nebudeme zmítáni a unášeni závanem kdejakého učení – lidskou falší, chytráctvím a lstivým sváděním k bludu. 15Buďme pravdiví v lásce, ať ve všem dorůstáme v Krista. On je hlava, 16z něho roste celé tělo, pevně spojené klouby navzájem se podpírajícími, a buduje se v lásce podle toho, jak je každé části dáno. (Ef 4,11–16)

**Osobní studium**

`Uvažuj o textech z úvodu. Proč Bůh každému věřícímu svěřuje duchovní dary?`

Duchovní dary mají několik významů. Bůh je dává pro rozvoj a podporu církve, aby mohla naplnit své poslání. Dary mají budovat a sjednocovat církev ke splnění Bohem svěřeného poslání – misie. Pisatelé Bible uvádějí příklady duchovních darů, které Bůh dává své církvi. Patří mezi ně například dary služby, zvěstování, učení, povzbuzování a štědrosti, ale také dary pohostinnosti, milosrdenství a pomoci (více viz Ř 12 a 1K 12).

Někdy si lidé kladou otázku, jak souvisejí duchovní dary a vrozenými schopnostmi. Duchovní dary jsou Bohem svěřené schopnosti, které dává Duch svatý každému věřícímu, aby ho zmocnil ke konkrétní službě v církvi nebo ve světě. Jejich součástí mohou být i přirozené schopnosti a talenty člověka, které Duch svatý posvětí a vy­užije ve službě pro Krista. Všechny vrozené talenty jsou od Boha, ale ne všechny jsou vy­užity ve službě pro Krista.

„Zvláštní dary Ducha nejsou jedinými dary, o kterých mluví toto podobenství (Mt 25,13–30). Zahrnuje všechny dary a schopnosti, vrozené nebo získané, přirozené nebo duchovní. Všechny máme použít ve službě Kristu. Když se stáváme Kristovými učedníky, odevzdáváme se Kristu se vším, co jsme a co máme. Kristus to očistí, zušlechtí a znovu vrátí, abychom všechno mohli použít k jeho slávě pro požehnání svých bližních.“ (COL 328; PM 165)

Kromě toho Bůh ustanovil konkrétní dary (například dar proroctví) a služebnosti v církvi (například starší a učitelé, kteří mají připravovat každého člena ke službě – viz Ef 4,11.12). Bratři a sestry, kteří odpovídají za fungování církve, mají pomáhat každému členovi objevit jeho duchovní dary a učit ho používat tyto dary k budování Kristova těla.

**Aplikace**

`Jaké máš přirozené, vrozené schopnosti a jak je využíváš ve svém pracovním životě? A jaké dary jsi od Pána dostal jako křesťan, abys mohl lépe sloužit? Jsou všechny tvé schopnosti požehnáním i pro církev?`

#### Další čtení: Vybrané citace od Ellen Whiteové

"Kristus svěřuje služebníkům „svůj majetek“, který mají použít v jeho prospěch. Každému svěřil určitou práci. Každý má své místo v Božím plánu. Každý má spolupracovat s Kristem pro záchranu dalších. Tak jako je jisté, že máme připravené místo v nebeských příbytcích, tak je také jisté, že nám Bůh na zemi určil místo, kde máme pro něj pracovat. {PM 165.1}

Hřivny, které Kristus svěřil církvi, to jsou zvláštní dary a požehnání udělované Duchem svatým. „Jednomu je skrze Ducha dáno slovo moudrosti, druhému slovo poznání podle téhož Ducha, někomu zase víra v témž Duchu, někomu dar uzdravování v jednom a témž Duchu, někomu působení mocných činů, dalšímu zase proroctví, jinému rozlišování duchů, někomu dar mluvit ve vytržení, jinému dar vykládat, co to znamená. To všechno působí jeden a týž Duch, který uděluje každému zvláštní dar, jak sám chce.“ 1. Korintským 12,8-11. Všichni lidé nedostanou stejné dary, ale každému služebníkovi Mistr slíbil nějaký dar Ducha. {PM 165.2}"

Kristus, odlesk slávy Otce, přišel na svět jako světlo. Přišel lidem ukázat Otce. Je o něm napsáno, že byl pomazán „Duchem svatým a mocí“ a „procházel zemí, všem pomáhal a uzdravoval všechny“ Skutky 10,38. V synagoze v Nazaretu Kristus prohlásil: „Duch Hospodinův jest nade mnou; proto mě pomazal, abych přinesl chudým radostnou zvěst; poslal mne, abych vyhlásil zajatcům propuštění a slepým navrácení zraku, abych propustil zdeptané na svobodu, abych vyhlásil léto milosti Hospodinovy.“ Lukáš 4,18.19. Stejné dílo svěřil svým učedníkům. Řekl jim: „Vy jste světlo světa… Tak ať svítí vaše světlo před lidmi, aby viděli vaše dobré skutky a vzdali slávu vašemu Otci v nebesích.“ Matouš 5,14.16. {PM 212.8}