---
title:  'Moc osobního svědectví'
date:  09/07/2020
---

> <p></p>
> 26„Vždyť král to všechno zná, a proto také k němu mluvím otevřeně. Jsem přesvědčen, že mu nic z toho není neznámo. Vždyť se to neudálo někde v ústraní. 27Věříš, králi Agrippo, prorokům? Vím, že věříš.“ 28Agrippa odpověděl Pavlovi: „Málem bys mě přesvědčil, abych se stal křesťanem.“ (Sk 26,26–28)

**Osobní studium**

Soustřeďme se znovu na setkání Pavla s Agrip­pou. Apoštol stojí před králem, který je posledním z řady židovských králů z rodu Makabejců a potomků Heroda. Agrippa prohlašoval, že je Žid, ale ve svém srdci se cítil spíše jako Říman. Zestárlý apoštol, který byl unaven svými misijními cestami a poznamenán zápasy a spory mezi dobrem a zlem, stojí před králem. Jeho srdce je naplněno Boží láskou a jeho tvář vyzařuje Boží dobrotu. Ať už se v jeho životě událo cokoli – včetně prožitého pronásledování a potíží –, může prohlásit, že Bůh je dobrý.

Agrippa je cynický, skeptický a lhostejný k jakémukoliv hodnotovému systému. Apoštol Pavel je naproti tomu naplněn vírou, je oddaný pravdě a vystupuje jako obránce spravedlnosti. Kontrast mezi těmito dvěma muži nemůže být zřejmější. Pavel během soudu žádá o slovo a Agrippa mu ho uděluje.

`Přečti si text Sk 26,1–32. Jakým způsobem apoštol Pavel vydává Agrippovi své svědectví? Co se můžeme naučit z jeho slov?`

Dobrota a osobní příklad otevírá srdce tam, kde je tvrdošíjnost a drsnost zavírá. Pavel je zde vůči Agrippovi nesmírně laskavý a zdvořilý. Říká o něm dokonce, že dobře zná „všecky židovské obyčeje i sporné otázky“ (Sk 26,3). Pak teprve začíná popisovat svůj život.

`Soustřeď se na příběh Pavlova obrácení zaznamenaný ve Sk 26,12–18 a potom pozorně uvažuj o vlivu, který mělo toto svědectví na Agrippu (Sk 26,26–28). Co podle tebe ovlivnilo Agrippovu reakci? Čím na krále zapůsobilo Pavlovo svědectví?`

Pavlův popis změny, jakou Kristus způsobil v jeho životě, měl na bezbožného krále obrovský vliv. Nic není tak účinným svědectvím jako změněný život. Setkání s někým, kdo takovou změnu prožil, má na druhé veliký vliv. Tak to bylo i s králem Agrippou, jehož oslovilo svědectví života změněného Kristovou milostí. A přestože jsme patrně neprožili tak dramatické obrácení jako Pavel, každý z nás by měl být schopen říci druhým, co to znamená poznat Krista a být zachráněn jeho krví.

**Aplikace**

`Čím nejvíce oslovuje příběh Pavlova obrácení tebe? Jaký jiný příběh obrácení ovlivnil tvůj život nebo tvou víru?`