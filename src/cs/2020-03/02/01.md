---
title:  'Moc osobního svědectví'
date:  04/07/2020
---

### Texty na tento týden
Mk 5,15–20; Mk 16,1–11; Sk 4,1–20; 1J 1,1–3; Ga 2,20; Sk 26,1–32

> <p>Základní verš</p>
> „Neboť o tom, co jsme viděli a slyšeli, nemůžeme mlčet.“ (Sk 4,20)

Osobní svědectví má velkou moc. Jestliže cítíme Kristovu lásku a jsme měněni jeho milostí, potom máme co o něm vyprávět druhým lidem. Jedna věc je říkat, co Kristus udělal pro někoho jiného nebo pro celé lidstvo, ale něco úplně jiného je podělit se o to, co Kristus udělal pro mě osobně.

Většinou nemá smysl se s někým dohadovat o jeho osobní zkušenosti. Lidé mohou zpochybňovat tvou teologii nebo výklad konkrétního verše, mohou se dokonce vysmívat celému tvému vyznání. Ale když člověk řekne: „Kdysi jsem byl zoufalý, ale teď jsem naplněný nadějí“ nebo „Kdysi jsem neměl smysl života, ale dnes vím, proč jsem tady“, pak i člověka zvyklého pochybovat zasáhne moc evangelia.

Někteří lidé mají zkušenost náhlého, dramatického obrácení, jako tomu bylo v případě apoštola Pavla na cestě do Damašku. Mnohem častěji je však obrácení výsledkem postupného poznávání Krista, hlubokého pochopení jeho úžasné oběti a intenzivního prožívání vděčnosti za milost, kterou nám Kristus zdarma nabízí. Spasitel od základu mění naše hodnoty a směřování. Svět naléhavě potřebuje právě taková svědectví.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Člověk, který je pevně odhodlaný sloužit Bohu, si také najde příležitost, aby o něm mohl svědčit. Jestliže se rozhodl hledat především Boží království a spravedlnost, žádné potíže pro něj nebudou překážkou. V moci, kterou získá na modlitbách a při studiu Božího slova, bude usilovat o ctnosti a zřekne se neřestí. „S pohledem upřeným na Ježíše, který vede naši víru od počátku až do cíle“ (Židům 12,2) a který sám musel snášet odmlouvání hříšníků, bude věřící ochoten čelit pohrdání a posměchu. A Bůh, jehož slovo je pravda, slibuje dostatečnou pomoc a milost pro každou životní situaci. Svou pevnou paží objímá každého, kdo se k němu utíká o pomoc. V něm nacházíme bezpečný úkryt, takže můžeme říct: „Přichází den strachu, já však doufám v tebe.“ Žalm 56,4. Bůh splní svá zaslíbení všem, kdo v něj vkládají svou důvěru. {PNL 269.3}