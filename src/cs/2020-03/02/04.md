---
title:  'Svědectví proměněných životů'
date:  07/07/2020
---

> <p></p>
> Když viděli odvahu Petrovu i Janovu a shledali, že jsou to lidé neučení a prostí, žasli; poznávali, že jsou to ti, kteří bývali s Ježíšem. (Sk 4,13)

**Osobní studium**

Raná církev rostla na začátku závratným způsobem. Na Letnice bylo pokřtěno tři tisíce lidí (Sk 2,41). V průběhu následujících týdnů se k církvi přidaly další tisíce lidí (Sk 4,4). Brzy bylo všem jasné, že se děje něco opravdu mimořádného. Tito novozákonní věřící žili s Kristem a jejich životy byly změněny. Byli proměněni jeho milostí, a proto nemohli mlčet.

`Uvažuj o textu Skutky 4,1–20. Co se stalo, když náboženští vůdcové chtěli umlčet Petra a Jana, kteří s nadšením hovořili o vzkříšeném Ježíši? Co naznačuje odpověď apoštolů?`

Apoštolové jako následovníci Krista z celého srdce toužili vyprávět svůj příběh. Boží milost změnila Petra, někdy až příliš upovídaného rybáře. Boží milost změnila Jakuba a Jana, syny hromu, kteří měli problém ovládat vlastní vznětlivost. Boží milost změnila i skeptického Tomáše. Každý učedník rané církve měl svou vlastní zkušenost, o níž nemohl a nechtěl mlčet. Všimni si následující myšlenky z knihy Cesta k vnitřnímu pokoji: „Jakmile přijmeme Ježíše Krista, budeme chtít všem lidem sdělit, jak úžasného přítele jsme v něm našli. Boží pravdu, která nás zachraňuje pro věčný život a která nás mění, nedokážeme ve svém srdci zatajit.“ (SC 78; CVP 81)

Přemýšlej i o slovech náboženských vůdců: „Bůh skrze ně působil zřejmý zázrak. Všichni, kdo bydlí v Jeruzalémě, to vědí, a my to nemůžeme popřít.“ (Sk 4,16) Otevřeně přiznali, že Bůh udělal zázrak – uzdravený muž stál přímo před nimi – odmítli však změnit svůj postoj. Ale ani přes jasný odpor ze strany vlivných a mocných lidí se Petr a Jan nevzdali svého svědectví.

**Aplikace**

`Jak souvisí poznání Krista s vydáváním svědectví o Kristu? Proč je pro vydávání svědectví o Kristu nezbytné znát jej osobně? Je na tobě znát, že ses v životě setkal se vzkříšeným Ježíšem?`

#### Další čtení: Vybrané citace od Ellen Whiteové

Život učedníka Jana je příkladem pravého posvěcení. V době, kdy žil v úzkém společenství s Kristem, byl Spasitelem často varován a napomínán a tyto výtky přijímal. Když mu byl zjeven charakter Božího Syna, uvědomil si své vlastní nedostatky a cítil hlubokou pokoru. Den co den poznával rozdíl mezi svou vlastní výbušnou povahou a Ježíšovou laskavostí a shovívavostí a naslouchal jeho učení o pokoře a trpělivosti. Každý den ho Kristus přitahoval stále víc, až nakonec z lásky ke svému Mistru úplně zapomněl sám na sebe. Moc a dobrota, vznešenost a mírnost, síla a trpělivost, které pozoroval v každodenním životě Božího Syna, ho naplňovaly obdivem. Podřizoval svou nedůtklivou a ctižádostivou povahu Kristově přetvářející moci a Boží láska ji proměňovala. {PNL 321.1}

Přebývá-li v srdci Kristus, je člověk tak naplněn jeho láskou a radostí z jeho společenství, že se mu odevzdává docela. Při rozjímání o Kristu zapomínáme na sebe. Láska k Ježíši se stane pohnutkou činnosti. Ti, kdo pocítili bezmeznou lásku Boží, se neptají, co stačí ke splnění požadavků Božích; nespokojují se s nejnižším stupněm, nýbrž usilují o dokonalé plnění vůle svého Vykupitele. S opravdovostí odevzdávají všechno a projevují zájem, který odpovídá ceně cíle, k němuž směřují. Vyznávání Krista bez takové hluboké lásky je pouze slovní projev, jen suchá formalita, tíživé otrocké jho. {CK 32.2}

Všichni bychom se měli stát Ježíšovými svědky. Při získávání lidí pro Krista je třeba využít přátelství posvěcené jeho milostí. Ukažme světu, že nejsme sobci a nestaráme se jen o své vlastní zájmy, ale že se o všechna požehnání a přednosti chceme dělit s ostatními. Ať vidí, že náboženství z nás nedělá lidi tvrdé a bezcitné. Každý, kdo našel Krista, by měl usilovat o dobro druhých, jako to dělal Spasitel. {TV 94.2}