---
title:  'Podělit se o vlastní zkušenost'
date:  08/07/2020
---

> <p></p>
> 1Co bylo od počátku, co jsme slyšeli, co jsme na vlastní oči viděli, na co jsme hleděli a čeho se naše ruce dotýkaly, to zvěstujeme: Slovo života. 2Ten život byl zjeven, my jsme jej viděli, svědčíme o něm a zvěstujeme vám život věčný, který byl u Otce a nám byl zjeven. 3Co jsme viděli a slyšeli, zvěstujeme i vám, abyste se spolu s námi podíleli na společenství, které máme s Otcem a s jeho Synem Ježíšem Kristem. (1J 1,1–3)

> <p></p>
> Nežiji už já, ale žije ve mně Kristus. A život, který zde nyní žiji, žiji ve víře v Syna Božího, který si mne zamiloval a vydal sebe samého za mne. (Ga 2,20)

**Osobní studium**

Ve Sk 26. kapitole je popisována událost ze života apoštola Pavla, kdy stojí jako vězeň před králem Agrippou. Pavel se obrací přímo na krále a vydává své osobní svědectví. Mluví o tom, jak pronásledoval Ježíšovy učedníky a jak po svém obrácení svědčil o Kristu a o zaslíbeném vzkříšení (Sk 26,8).

Když Pavel prožil na cestě do Damašku obrácení, Pán mu řekl: „Neboť proto jsem se ti zjevil, abych tě učinil svým služebníkem a svědkem toho, co jsi spatřil a co ti ještě dám poznat.“ (Sk 26,16) Svědectví o naší víře je vždy velmi živá, dynamická zkušenost. Mluvíme o tom, co pro nás Kristus udělal v minulosti, co pro nás dělá dnes a co pro nás ještě udělá v budoucnosti.

Sdílení naší víry se nikdy nemá soustředit na nás samotné. V centru našeho svědectví stojí vždy Kristus. On je Bohem, který odpouští naše provinění, uzdravuje naše nemoci, korunuje nás milostí a náš život naplňuje dobrem (Ž 103,3–5). Vydávat svědectví znamená vlastně mluvit o naší zkušenosti s úžasnou Ježíšovou milostí.

`Porovnej dnešní texty (1J 1,1–3 a Ga 2,20). Jaké podobnosti se v nich nacházejí? V čem se Janova zkušenost podobá Pavlově?`

Přestože Jan a Pavel byli v mnoha ohledech různí, oba prožili osobní setkání s Ježíšem. Jejich zkušenost s Kristem se však neomezovala na nějakou ojedinělou událost v minulosti. U obou šlo o trvající, každodenní radost z Ježíšovy lásky a vytrvalé cesty ve světle jeho pravdy.

Může být obrácení jen jednorázová událost v minulosti? Všimni si v této souvislosti výroku o lidech, kteří své obrácení v začátcích své cesty považovali za jediné, na čem záleží: „Jako by jejich rozhodnutí pro víru kdysi dávno znamenalo, že nepotřebují každodenní obrácení. Ale obrácení potřebujeme všichni prožívat každý den.“ (4MR 46)

**Aplikace**

`Ať už byla tvá minulá zkušenost jakákoliv (možná i nesmírně intenzivní a dramatická), je třeba mít každodenní vztah s Kristem. Proč? Proč je důležité každý den prožívat realitu Boží dobroty a moci?`