---
title:  'Radostná zpráva'
date:  06/07/2020
---

> <p></p>
> 9Když Ježíš ráno prvního dne po sobotě vstal, zjevil se nejprve Marii z Magdaly, z níž kdysi vyhnal sedm démonů. 10Ona to šla oznámit těm, kteří bývali s ním a nyní truchlili a plakali.

> <p></p>
> 11Ti, když uslyšeli, že žije a že se jí ukázal, nevěřili. 12Potom se zjevil v jiné podobě dvěma z nich cestou, když šli na venkov. 13Ti to šli oznámit ostatním; ale ani těm nevěřili. (Mk 16,9–13)

**Osobní studium**

Toho časného nedělního rána spěchaly ženy ke Kristovu hrobu. Když Ježíše naposledy viděly, byl již mrtvý – jeho tělo bylo celé krvavé a rozbité. Hrůzný pohled na kříž, kde umíral, se jim natrvalo vryl do paměti. Nyní mu chtěly ještě prokázat poslední službu. Šly k jeho hrobu, aby alespoň pomazaly a nabalzámovaly jeho tělo. I když už svítalo, v jejich životech jako by vládla noc a beznaděj. Budoucnost byla bez Ježíše nejistá a netušily, k čemu upnout svou naději.

Když dorazily k hrobu, s úžasem zjistily, že je prázdný. Matouš ve svém vyprávění popisuje, jak je oslovil anděl: „Vy se nebojte. Vím, že hledáte Ježíše, který byl ukřižován. Není zde; byl vzkříšen, jak řekl.“ (Mt 28,5.6)

V tu chvíli jejich srdce naplnila neskutečná radost. Temné mraky jejich smutku najednou prozářily sluneční paprsky onoho slavného rána. Všechen zármutek byl pryč. Štěstí teď zářilo z jejich tváří a místo naříkání si teď radostně prozpěvovaly.

`Přečti si příběh zaznamenaný v Mk  16,1–13. Jaká byla první reakce žen poté, co zjistily, že Ježíš byl vzkříšen?`

Když se Marie setkala se vzkříšeným Kristem, utíkala, aby tuto zprávu oznámila ostatním. Stejně na toto setkání o něco později zareagovali i další dva učedníci. O dobré zprávy je třeba se podělit a Marie ani učedníci nemohli mlčet. Kristus byl naživu! Jeho hrob byl prázdný a musí se o tom dozvědět celý svět! Ani my, setkáme-li se ve svém životě s Kristem, přece nemůžeme mlčet. Vždyť dobré zprávy je třeba říct co nejvíce lidem.

Je pozoruhodné, že navzdory opakovaným Ježíšovým předpovědím toho, co se stane – že bude zabit a pak vzkříšen –, učedníci, které si on sám vybral, odmítli uvěřit Mariinu svědectví: „Ti, když uslyšeli, že žije a že se jí ukázal, nevěřili.“ (Mk 16,11) A nevěřili dokonce ani svým dvěma blízkým přátelům a spolupracovníkům: „Ale ani těm nevěřili.“ (Mk 16,13) Jestliže tedy ani Ježíšovi vlastní učedníci nedokázali hned uvěřit, nemělo by nás překvapit, pokud ani lidé, se kterými se setkáme my, nebudou schopni okamžitě přijmout naše svědectví. Řada lidí svědectví o Kristově vzkříšení nepřijala nikdy. Ale na druhou stranu mnozí z těch, kteří byli nejprve skeptičtí, po čase „dozráli“ k tomu, že této úžasné zprávě uvěřili a jejich životy se zásadně změnily.

**Aplikace**

`Kdy ses naposledy setkal s odmítnutím svého svědectví? Jak jsi reagoval? Co ses ze své zkušenosti naučil? Ovlivnilo toto odmítnutí tvůj vztah k těmto lidem?`

#### Další čtení: Vybrané citace od Ellen Whiteové

"U hrobu svítilo světlo, ale Ježíšovo tělo tam nebylo. ... Stále jej však obklopoval jas nebeské slávy a ženy se ho bály. Chtěly utéci, ale anděl je zastavil slovy: „Vy se nebojte. Vím, že hledáte Ježíše, který byl ukřižován. Není zde; byl vzkříšen, jak řekl. Pojďte se podívat na místo, kde ležel. Jděte rychle povědět jeho učedníkům, že byl vzkříšen z mrtvých.“ Matouš 28,5-7. {TV 504.3}

Ženy se znovu podívaly do hrobu a znovu slyšely tu podivuhodnou novinu. Další anděl v lidské podobě jim řekl: „Proč hledáte živého mezi mrtvými? Není zde, byl vzkříšen. Vzpomeňte si, jak vám řekl, když byl ještě v Galileji, že Syn člověka musí být vydán do rukou hříšných lidí, být ukřižován a třetího dne vstát.“ Lukáš 24,5-7. {TV 504.4}

Je vzkříšen! Je vzkříšen! Opakovaly ženy stále znovu a znovu. Vzácné masti už nejsou třeba. Spasitel žije, není mrtvý. Najednou si vzpomněly, že když mluvil o své smrti, řekl, že zase vstane. Jak slavný je tento den pro svět! Ženy „rychle opustily hrob a se strachem i s velikou radostí běžely to oznámit jeho učedníkům“. Matouš 28,8. {TV 504.5}"