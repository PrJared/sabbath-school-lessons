---
title:  'Neočekávaný svědek'
date:  05/07/2020
---

> <p></p>
> 15Přišli k Ježíšovi a spatřili toho posedlého, který míval množství zlých duchů, jak sedí oblečen a chová se rozumně; a zděsili se. 16Ti, kteří to viděli, vyprávěli jim o tom posedlém a také o vepřích, co se s nimi stalo. 17Tu počali prosit Ježíše, aby odešel z těch končin. 18Když vstupoval na loď, prosil ho ten člověk dříve posedlý, aby směl být s ním. 19Ale Ježíš mu to nedovolil a řekl: „Jdi domů ke své rodině a pověz jim, jak veliké věci ti učinil Pán, když se nad tebou smiloval.“ 20Ten člověk odešel a začal zvěstovat v Dekapoli, jak veliké věci mu učinil Ježíš; a všichni se divili. (Mk 5,15–20)

**Osobní studium**

`Přemýšlej o známém příběhu zaznamenaném v Mk 5,1–20 a soustřeď se zejména na verše 15–20. Co si myslíš, proč Ježíš poslal uzdraveného člověka do Dekapole svědčit rodině a přátelům, místo toho, aby zůstal s ním a podporoval jej?`

Dekapolis byla v prvním století oblast podél Galilejského jezera, kde se – jak naznačuje název – nacházelo deset měst. Tato města spojoval stejný jazyk a kultura. Člověka posedlého zlým duchem znalo v této oblasti mnoho lidí. Svým násilným a nevyzpytatelným chováním kolem sebe šířil strach. Ježíš v něm viděl člověka, který touží po něčem lepším, proto ho zázračně vysvobodil z moci nečistých duchů, kteří ho trýznili.

Když se lidé z měst a osad doslechli, že Ježíš dovolil, aby tito nečistí duchové vstoupili do jejich stáda prasat, a ta se pak zřítila z úbočí do moře, přišli se osobně přesvědčit, co se vlastně stalo. Marek ve svém evangeliu zaznamenává: „Přišli k Ježíšovi a spatřili toho posedlého, který míval množství zlých duchů, jak sedí oblečen a chová se rozumně; a zděsili se.“ (Mk 5,15) Ten člověk byl uzdraven – tělesně, duševně, emocionálně a duchovně. Podstatou evangelia je přinést lidem zničeným hříchem obnovu a naplnění v Kristu, pro kterou byli stvořeni.

Kdo by mohl lépe oslovit lidi v oblasti Dekapole než uzdravený a změněný člověk? Ellen G. Whiteová k tomu poznamenává: „Jako Kristovi svědkové máme mluvit o tom, co jsme poznali, co jsme viděli, slyšeli a o čem jsme se přesvědčili. Pokud krok za krokem následujeme Krista, budeme mít co říci o cestě, kterou nás vede. Můžeme svědčit o pravdivosti jeho zaslíbení. Můžeme lidem vyprávět o Kristově milosti, kterou jsme ve svém životě poznali. Právě takové svědectví svět potřebuje pro svou záchranu a k takovému svědectví nás Pán povolává.“ (DA 340; TV 216) Bůh často po­užívá neočekávané a na první pohled možná pochybné svědky, jež změnila jeho milost a kteří mohou výrazným způsobem oslovit náš svět.

**Aplikace**

`Jaký je tvůj vlastní příběh obrácení? Co vyprávíš o tom, jak jsi uvěřil? Jaký užitek může mít z tvé zkušenosti člověk, který není věřící?`

#### Další čtení: Vybrané citace od Ellen Whiteové

Dva uzdravení posedlí byli prvními misionáři, které Ježíš vyslal zvěstovat evangelium do Desetiměstí. Jen chvíli měli možnost seznámit se s Kristovým učením. Nikdy neslyšeli žádné jeho kázání. Nemohli učit lidi tak jako učedníci, kteří byli s Kristem každý den. Sami však byli živým důkazem toho, že Ježíš je Mesiáš. Mohli svědčit o tom, co poznali, co sami viděli a slyšeli, o tom jak sami na sobě pocítili jeho moc. To může činit každý, koho se dotkla Boží milost. Ježíšův milovaný učedník Jan napsal: „Co bylo od počátku, co jsme slyšeli, co jsme na vlastní oči viděli, na co jsme hleděli a čeho se naše ruce dotýkaly, to zvěstujeme: Slovo života… Co jsme viděli a slyšeli, zvěstujeme vám.“ 1. Janův 1,1-3. {TV 216.5}

"Když Ježíš uzdravil nemocnou ženu, chtěl, aby přijaté požehnání potvrdila vyznáním. Dary, které evangelium nabízí, nemáme získávat pokradmu ani se z nich radovat v tajnosti. Pán nás vyzývá, abychom svědčili o jeho dobrotě: „Jste moji svědkové, je výrok Hospodinův, a já jsem Bůh!“ Izajáš 43,12. {TV 220.1}

Povolává nás, abychom vyznávali jeho věrnost, a tím zjevovali světu Krista. Máme svědčit o jeho milosti, kterou zvěstovali Boží poslové v dávných dobách. Nejúčinnějším svědectvím je pak naše osobní zkušenost. Božími svědky se stáváme tehdy, když se na nás projevuje působení Boží moci. Každý člověk žije jiný život a prožívá jiné zkušenosti než ostatní. Bůh si přeje, aby chvála, kterou mu vzdáváme, vyvěrala z našich srdcí. Osobní projev vděčnosti za jeho milost spolu s křesťanským životem má obrovský význam pro záchranu dalších lidí. {TV 220.2}"

"Každý z nás by pro své vlastní dobro měl mít všechny Boží dary stále na paměti. To ho posílí ve víře a bude schopen přijmout ještě více požehnání. I nejmenší požehnání, které nám Pán udělí, je pro nás větším povzbuzením než všechny zprávy o víře a zkušenostech druhých. {TV 220.4}

Člověk, který spoléhá na Boží milost, je jako zavlažovaná zahrada. Prospívá na těle i na duchu. Jeho světlo září v temnotě a zjevuje se na něm Boží sláva. Nezapomínejme tedy na Hospodinovu laskavost a na jeho nekonečné milosrdenství. Postavme, stejně jako Izraelci, kameny svědectví a napišme na ně, co vše pro nás Bůh vykonal. Připomínejme si, jak se o nás po celý život staral a vzdejme mu díky. {TV 220.5}"