---
title:  'Podněty k zamyšlení'
date:  03/07/2020
---

Přečti si 1. kapitolu „Boží záměr s církví“ z knihy Poslové naděje a lásky (AA 9–16; PNL 9–12) a 86. kapitolu „Poslední setkání“ z knihy Touha věků (DA 818–828; TV 521–528).

Novozákonní církev čelila hrozbě, že ztratí ze zřetele smysl vlastní existence. Ellen G. Whiteová popsala toto nebezpečí následovně: „Pronásledování, které dolehlo na jeruzalémskou církev, bylo silným podnětem ke zvěstování evangelia. Kázání Božího slova v tomto městě provázel úspěch. Vzniklo však nebezpečí, že se zde učedníci zdrží příliš dlouho a zanedbají Spasitelovo pověření jít do celého světa. Zapomněli, že zlu mohou nejsnáze vzdorovat průbojnou službou, a začali se domnívat, že jejich nejdůležitějším úkolem je chránit jeruzalémskou církev před útoky nepřítele. Měli poučovat nově obrácené věřící, že je třeba hlásat evangelium těm, kteří je dosud neslyšeli. Místo toho jim však hrozilo nebezpečí, že se postupně spokojí s úspěchy, kterých již dosáhli.“ (AA 105; PNL 60)

**Otázky k rozhovoru**

`1. 	Pečlivě si přečtěte uvedený citát z knihy Poslové naděje a lásky a soustřeďte se na poslední větu. Proč si musíme i dnes dát pozor na stejné nebezpečí? Proč by podobný postoj byl tváří v tvář různým misijním výzvám tragickou chybou?`

`2. 	Proč podle vás každé evangelium končí podobným příkazem? Přečtěte si texty Mt 28,18–20; Mk 16,15.16; L 24,46–49 a J 20,21. Co to znamenalo pro církev prvního století a jak tomu rozumíte dnes?`

`3. 	Mohlo by se stát, že se vydávání svědectví a služba stanou náhradou za skutečnou duchovnost? Vysvětlete svou odpověď. Jak si můžeme dát pozor na takové nebezpečí?`

`4. 	Podělte se společně o své odpovědi na poslední otázku z části na úterý. Jaký vliv mají vydávání svědectví a služba na váš vlastní duchovní růst? Co jste se naučili? Jakých chyb jste se dopustili?`

`5. 	Uvažujte o nádherné skutečnosti, že Bůh miluje osobně každého z nás. Co to vlastně znamená? Jak může tato skutečnost (možná nejdůležitější v celém vesmíru) ovlivnit váš život?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

#### Další čtení: Vybrané citace od Ellen Whiteové

Touha věků, „Poslední setkání,“ pp. 521-528