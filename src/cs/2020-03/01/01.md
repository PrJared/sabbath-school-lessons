---
title:  'Proč sdílet svou víru a naději?'
date:  27/06/2020
---

### Texty na tento týden
Jk 5,19.20; L 15,6; Sf 3,17; J 7,37.38; 1Tm 2,3–6; 2K 5,14.15

> <p>Základní verš</p>
> „To je dobré a vítané u našeho Spasitele Boha, který chce, aby všichni lidé došli spásy a poznali pravdu. Je totiž jeden Bůh a jeden prostředník mezi Bohem a lidmi, člověk Kristus Ježíš, který dal sám sebe jako výkupné za všechny, jako svědectví v určený čas.“ (1Tm 2,3–6)

Bůh velice touží, aby každý člověk odpověděl na jeho lásku, přijal nabídku milosti, nechal se proměnit Duchem svatým a byl zachráněn pro jeho království. Právě naše záchrana je tím, na čem Bohu nejvíce záleží. Boží láska je bezmezná, jeho milost je nezměrná a jeho milosrdenství je nekonečné. Jeho odpuštění je nevyčerpatelné a jeho moc je nesmírná. Na rozdíl od pohanských božstev, která vyžadují oběti od lidí, náš Bůh sám přinesl nejvyšší oběť. A ať už po záchraně toužíme jakkoliv, Boží touha spasit nás je nekonečně větší. „To je dobré a vítané u našeho Spasitele Boha, který chce, aby všichni lidé došli spásy a poznali pravdu.“ (1Tm 2,3.4) Bůh touží zachránit tebe i mě.

Samotnou podstatou a hlavním tématem křesťanského svědectví je osoba Ježíše Krista. Je to díky tomu, co udělal pro naši záchranu, jak změnil naše životy, pro jeho svědectví o obdivuhodných pravdách Písma, které vypráví o Boží kráse a jedinečnosti. Proč bychom o tom měli mluvit s druhými? Není to příliš osobní věc? Jestliže chápeme, kdo je Bůh, a máme-li zkušenost s úžasnou Boží milostí, mocí a láskou, nemůžeme mlčet. Kromě toho, jestliže s ním spolupracujeme, můžeme se spolu s ním také radovat z pohledu na lidi zachráněné jeho milostí a proměněné jeho láskou.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Bůh chce, aby v sobotu obrátil člověk svou mysl k rozjímání o díle Božím. Příroda hovoří k jeho smyslům a hlásá, že je živý Bůh, Stvořitel, nejvyšší Vládce všech věcí. „Nebesa vypravují slávu Boha silného, a dílo rukou jeho obloha zvěstuje....“ Žalm 19,2.3. {PP 24.3}

Krása, kterou je země oděna, je znamením lásky Boží. Můžeme ji spatřit ve věčných pahorcích, v mohutných stromech, v rozvírajících se poupatech a v líbezných květech. Všechno k nám promlouvá o Bohu. Sobota, která nám stále připomíná toho, který nás všechny stvořil, vyzývá člověka, aby otevřel velkou knihu přírody a hledal v ní moudrost, moc a lásku Stvořitelovu. {PP 24.4}"