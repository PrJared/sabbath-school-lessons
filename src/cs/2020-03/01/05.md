---
title:  'Boží touha a naše poslání'
date:  01/07/2020
---

> <p></p>
> 3To je dobré a vítané u našeho Spasitele Boha, který chce, 4aby všichni lidé došli spásy a poznali pravdu. (1Tm 2,3.4)

> <p></p>
> Pán neotálí splnit svá zaslíbení, jak si to někteří vykládají, nýbrž má s námi trpělivost, protože si nepřeje, aby někdo zahynul, ale chce, aby všichni dospěli k pokání. (2Pt 3,9)

**Osobní studium**

Věrnost Kristu vyžaduje závazek činit jeho vůli. Předpokládá to poslušnost jeho přikázání. Výsledkem je souznění našeho srdce s Kristovým v touze zachraňovat ztracené. Za nejdůležitější tehdy považujeme to, co je nejdůležitější pro něj.

`Co se v úvodních verších dozvídáme o tom, co chce Bůh a na čem mu záleží?`

Bůh je horlivý ve své snaze zachránit lidi. Není pro něj nic důležitějšího. Jeho největším přáním je, aby byli „všichni“ zachráněni a „poznali pravdu“ (1Tm 2,4). Bůh „si nepřeje, aby někdo zahynul, ale chce, aby všichni dospěli k pokání“ (2Pt 3,9). Je zcela nesmyslné se domnívat, že by jej těšila smrt jakéhokoliv hříšníka. Jeho největším přáním je, aby nemusel zahynout nikdo! Kristův příkaz, abychom se podíleli na jeho díle jako svědci jeho lásky, milosti a pravdy, je přímým důsledkem jeho touhy zachránit celé lidstvo.

`V souvislosti s počátkem misijní práce mezi pohany řekli Pavel s Barnabášem svým židovským odpůrcům: „Obracíme se k pohanům. Vždyť Pán nám přikázal: ‚Ustanovil jsem tě, abys byl světlem pohanům a nesl spásu až na sám konec země.‘“ (Sk 13,46.47) Na koho se tato slova původně vztahovala (Iz 49,6)? Jak jim rozumí apoštol Pavel?`

Starozákonní texty mají někdy více než jednu aplikaci. Apoštol Pavel se zde odvolává na text, který původně hovořil o Izraeli a prorocky také o Hospodinovu služebníku Mesiáši (Iz 41,8; 49,6 a L 2,32), a aplikuje jej na novozákonní církev. Pokud by totiž církev zanedbala nebo oslabila Kristův příkaz, znamenalo by to, že selhala v samotném smyslu své existence a nenaplnila by pro­rocké povolání sloužit světu.

**Aplikace**

`Proč je pro církev (a dokonce i pro každý sbor) nebezpečné, pokud se tak zahledí na (a do) sebe, že zapomene na své prvořadé poslání?`