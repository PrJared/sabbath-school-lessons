---
title:  'Motivace láskou'
date:  02/07/2020
---

> <p></p>
> 14Vždyť nás má ve své moci láska Kristova – nás, kteří jsme pochopili, že jeden zemřel za všecky, a že tedy všichni zemřeli; 15a za všechny zemřel proto, aby ti, kteří jsou naživu, nežili už sami sobě, nýbrž tomu, kdo za ně zemřel i vstal.

> <p></p>
> 18To všecko je z Boha, který nás smířil sám se sebou skrze Krista a pověřil nás, abychom sloužili tomuto smíření. 19Neboť v Kristu Bůh usmířil svět se sebou. Nepočítá lidem jejich provinění a nám uložil zvěstovat toto smíření. 20Jsme tedy posly Kristovými, Bůh vám domlouvá našimi ústy; na místě Kristově vás prosíme: dejte se smířit s Bohem! (2K 5,14.15.18–20)

**Osobní studium**

Tento týden jsme se pokusili zodpovědět otázku: „Proč svědčit druhým o Kristu?“ Uká­zali jsme si, že jestliže mluvíme o své víře, máme radost ze spolupráce s Bohem na jeho díle záchrany pro celý svět. Naše svědectví o jeho lásce dává lidem větší možnost přijmout spasení, protože mohou jasněji pochopit Boží milost a pravdu.

Vydávání svědectví je zároveň jedním ze způsobů, jak nám samotným Bůh pomáhá růst. Pokud nebudeme mluvit o tom, co pro nás Kristus udělal, a nebudeme druhým sloužit, náš duchovní život bude stagnovat.

Sdílení víry a naděje nás přivádí do důvěrné blízkosti s tím, kdo touží zachránit každého člověka. Z naší strany jde o od­po­věď poslušnosti na Boží příkaz. Dnes se soustředíme na zkoumání té nejsilnější motivace k vydávání svědectví.

`Co podle úvodních veršů motivovalo apoštola Pavla, aby pro evangelium podstoupil pronásledování, těžkosti a protivenství? Jak může stejná motivace podnítit i naši službu pro Krista?`

Apoštola Pavla motivovala láska. Kvůli lásce jsme ochotni udělat věci, které bychom kvůli ničemu jinému neudělali. Když apoštol Pavel prohlásil, že „nás má ve své moci láska Kristova“ (2K 5,14), říkal skutečně pravdu. Slovo „má v moci“ znamená ovládá, nutí, vede a motivuje. Kristova láska ovládala Pavlovo jednání a motivovala ho vydávat svědectví. Pavel neohroženě a z celé síly mluvil o plánu spasení v celém Středomoří.

„Srdce musí být naplněno láskou. Pramenem pohnutek skutečného křesťana je hluboká láska k Mistrovi. Z ní se rodí nesobecký zájem o bližní.“ (AH 425)

Když skutečně pochopíme nezměrnou Kristovu oběť, kterou za nás přinesl, jsme ohromeni jeho láskou a cítíme nepřekonatelnou potřebu říkat druhým, co pro nás Kristus udělal.

**Aplikace**

`Bůh, který vše stvořil (vesmír, galaxie, hvězdy, zástupy andělů a jiné světy), za nás zároveň zemřel na kříži. Jak by se mohlo stát, že by v nás tato ohromující pravda nevzbudila lásku k němu a touhu mluvit o této lásce? Jak tebe změnilo to, že jsi poznal Boží lásku?`

#### Další čtení: Vybrané citace od Ellen Whiteové

"Pavel ... Byl přesvědčen, že přivede-li lidi k tomu, aby se zamysleli nad úžasnou obětí, kterou přinesl Majestát nebes, že z jejich srdcí zmizí sobectví. Apoštol líčí Kristovu oběť bod za bodem, abychom mohli alespoň trochu pochopit Spasitelovo obdivuhodné sestoupení k hříšníkům. {ZNP 271.7}

Nejprve uvádí, jaké postavení zaujímal Kristus v nebi u svého Otce. Potom ho ukazuje, jak odložil svou slávu, dobrovolně se podřídil skromným podmínkám života člověka, přijal úlohu služebníka, stal se poslušným až k smrti, a to smrti nejpotupnější, nejstrašnější a nejmučivější — smrti na kříži. Můžeme přemýšlet o tomto podivuhodném projevu Boží lásky bez vděčnosti a lásky, aniž si hluboce uvědomujeme, že nepatříme sobě? {ZNP 272.1}"

Jedním z nejpřesvědčivějších důkazů pravého obrácení je láska k Bohu a člověku. Všichni, kdo přijali Ježíše za svého Vykupitele, hluboce a upřímně milují ty, kdo s nimi sdílejí jejich vzácnou víru. To platilo i o věřících v Tesalonice. „O bratrské lásce není třeba, abych vám psal,“ uvádí apoštol, „neboť Bůh sám vás vyučil, jak se máte mít mezi sebou rádi. A takoví opravdu jste ke všem bratřím v celé Makedonii; jen vás prosíme, bratří, abyste v tom byli stále horlivější. Zakládejte si na tom, že budete žít pokojně, věnovat se své práci a získávat obživu vlastníma rukama, jak jsme vám již dříve uložili. Tak získáte úctu těch, kdo stojí mimo, a na nikoho nebudete odkázáni.“ 1. Tesalonickým 4,9-12. {PNL 152.1}