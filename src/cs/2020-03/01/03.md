---
title:  'Ježíšova radost'
date:  29/06/2020
---

> <p></p>
> 6A když přijde domů, svolá své přátele a sousedy a řekne jim: „Radujte se se mnou, protože jsem nalezl ovci, která se mi ztratila.“ 7Pravím vám, že právě tak bude v nebi větší radost nad jedním hříšníkem, který činí pokání, než nad devadesáti devíti spravedlivými, kteří pokání nepotřebují. (L 15,6.7)

> <p></p>
> Hospodin, tvůj Bůh, je uprostřed tebe, bohatýr, který zachraňuje, raduje se z tebe a veselí, láskou umlká a opět nad tebou jásá a plesá. (Sf 3,17)

**Osobní studium**

Běžně dostáváme otázky typu: „Jak se dnes máš? Je všechno v pořádku?“ Co kdyby ses na něco podobného zeptal Boha? „Bože, jak se dnes máš?“ Co myslíš, jak by ti asi Bůh odpověděl? Možná by řekl něco jako: „Měl jsem velmi náročný den. Oči jsem měl plné slz, když jsem viděl uprchlický tábor s tisíci plačících dětí a lidí trpících hladem a zimou. Procházel jsem se největšími městy světa a plakal jsem s bezdomovci a potřebnými. Srdce mi krvácelo, když jsem viděl zneužívané a týrané ženy a ustrašené děti prodané na prostituci. Viděl jsem válečné hrůzy, zničující následky přírodních katastrof a bolestivou agónii nevyléčitelně nemocných.“ Jak bys reagoval? Možná by ses Boha zeptal: „Bože, je také něco, co by tě potěšilo? Dělá ti něco radost?“

`Uvažuj o verších L 15,6.7.9.10 a 22–24.32. Jak končí uvedené příběhy? Co se z nich můžeme dozvědět o Bohu?`

Celá nebesa mají radost ze zachráněného hříšníka. Ve světě naplněném nemocemi, nehodami a smrtí můžeme Bohu přinášet radost mimo jiné i tím, že se s druhými budeme dělit o „dobrou zprávu“ o záchraně. Poznání, že i naše služba a sdílení evangelia s druhými naplňuje Boží srdce radostí, je jedním z nejsilnějších podnětů, proč svědčit o Kristově lásce. Vždy, když se s někým podělíme o Boží lásku, nebesa zpívají radostí.

`Uvažuj o textu Sf 3,17. Jak náš Bůh reaguje, když přijímáme jeho zachraňující milost?`

**Aplikace**

`Představ si ten moment, kdy se i svým svědectvím o Kristu budeš moci podílet na tom, že někdo přijme Ježíše za svého osobního Spasitele. Ježíš má radost. Celá nebesa jásají, znějí nadšené písně a náš Spasitel se z tohoto člověka raduje a zpívá. Co by mohlo být hezčí a více naplňující než vědomí, že tvé svědectví udělalo ve světě smutku a bolesti Bohu radost?`

#### Další čtení: Vybrané citace od Ellen Whiteové

"I když mince leží pod smetím v prachu, zůstává stále stříbrem. Majitel ji hledá pro její cenu. Podobně má v Božích očích cenu každý člověk, i když padl do hříchu. Na mincích býval obraz a nápis panovníka. Podobně byl člověk na počátku stvořen k Božímu obrazu. Hřích sice tento obraz do značné míry setřel, ale přesto je na každém člověku stále patrný. Bůh chce zachránit každého člověka a plně v něm obnovit svůj obraz spravedlnosti a svatosti. {PM 97.3}

Žena v podobenství pečlivě hledala ztracenou minci. Rozsvítila lampu a zametla celý dům. Odstranila všechno, co jí bránilo při hledání. Ztratila pouze jeden peníz, ale nepřestala hledat, dokud ho nenašla. Podobnou zásadou se máme řídit i v rodině. Když se jeden člen rodiny odcizí Bohu, máme vynaložit veškeré úsilí, abychom ho přivedli zpátky. {PM 97.4}"