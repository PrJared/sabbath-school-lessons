---
title:  'Růst prostřednictvím dávání'
date:  30/06/2020
---

> <p></p>
> 37V poslední, velký den svátků Ježíš vystoupil a zvolal: „Jestliže kdo žízní, ať přijde ke mně a pije! 38Kdo věří ve mne, ‚proudy živé vody poplynou z jeho nitra,‘ jak praví Písmo.“ (J 7,37.38)

> <p></p>
> Neboť jsem sestoupil z nebe, ne abych činil vůli svou, ale abych činil vůli toho, který mě poslal. (J 6,38)

**Osobní studium**

Mrtvé moře je nejníže položenou odkrytou vodní plochou na světě. Jeho hladina je dnes více než 420 metrů pod hladinou moře. Hlavním přítokem jezera je řeka Jordán. Ta protéká Jordánským údolím a Galilejským jezerem, až se nakonec vlévá do Mrtvého moře, které je vlastně bezodtokým slaným jezerem.

Horké a suché podnebí v kombinaci s dlouhým slunečním svitem a pouštními podmínkami způsobují, že voda se poměrně intenzivně vypařuje. Jelikož voda v Mrtvém moři má obsah soli (salinitu) 30–35 % (to je téměř desetkrát více než v běžném moři), přežije v ní jen máloco. V Mrtvém moři nežijí ryby ani rostliny, najdeme zde jen některé druhy jednobuněčných organismů (archejí a bakterií).

Kdyby do našeho života Boží milost pouze vtékala, ale neproudila by z něj dál, byli bychom jako stojatá voda bez života – podobně jako Mrtvé moře. To není zrovna způsob, jakým bychom měli žít jako křesťané.

`Uvažuj o dnešních úvodních textech (J 7,37.38 a L 6,38). Jak se v životě křesťana projeví setkání s Boží milostí? Jde o jednorázovou událost, nebo o každodenní proces?`

„Bůh by mohl uskutečnit svůj záměr a zachránit hříšníky i bez našeho přispění. Máme-li se však povahou podobat Kristu, musíme se podílet na jeho díle. Chceme-li s ním prožívat radost z pohledu na lidi vykoupené jeho obětí, musíme s ním spolupracovat na jejich záchraně.“ (DA 142; TV 86)

„Ti, co zvítězí, se musejí vzdát sami sebe. A toto velké dílo pomůže završit pouze intenzivní zájem o záchranu druhých.“ (FE 207)

Rosteme tehdy, když se s druhými dělíme o to, co Kristus vykonal v našich životech. Když se zamyslíme nad vším, co jsme v Kristu dostali, pak asi jen skutečné sobectví může způsobit, že druhým neřekneme o nádherném daru, který nám byl dán. Pokud se rozhodneme nechat si svou víru jen pro sebe, náš duchovní život bude živý asi tak jako Mrtvé moře.

**Aplikace**

`Jaké jsou tvé zkušenosti s vydáváním svědectví, s modlitbou za druhé a službou lidem v nouzi? Jak tyto zkušenosti ovlivnily tvou vlastní víru a chození s Hospodinem?`

#### Další čtení: Vybrané citace od Ellen Whiteové

"Ježíš prohlásil: „Voda, kterou mu dám, stane se v něm pramenem vyvěrajícím k životu věčnému.“ Jan 4,14. Když vám Duch svatý ukáže pravdu, prožijete mnoho cenných zkušeností a zatoužíte vyprávět druhým o radostné naději, kterou vám Duch svatý odhalil. Když se s nimi sejdete, seznámíte je s novými poznatky o povaze nebo díle Ježíše Krista. Budete umět říci něco nového o soucitné lásce Spasitele těm, kdo ho milují, i těm, kdo ho nemají rádi. {MON 19.6}

„Dávejte, a bude vám dáno“ Lukáš 6,38; slovo Boží je „pramen zahradní, studna vody živé, bystřina z Libanónu“ Píseň písní 4,15. Srdce, které jednou okusilo lásku Kristovu, chce jí mít co nejvíc. Dostane ji v bohatší a hojnější míře, když ji bude rozdávat. Každé Boží zjevení člověku zvětšuje schopnost poznávat a milovat. Srdce jakoby ustavičně volalo: „Chci tě mít víc“ a Duch vždy odpovídá: „Dostaneš víc“. Bůh s radostí dělá pro nás „neskonale víc, než zač prosíme a co si dovedeme představit.“ Efezským 3,20. {MON 19.7}"