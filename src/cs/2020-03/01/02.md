---
title:  'Příležitost k záchraně'
date:  28/06/2020
---

> <p></p>
> 9Ježíš mu řekl: „Dnes přišlo spasení do tohoto domu; vždyť je to také syn Abrahamův. 10Neboť Syn člověka přišel, aby hledal a spasil, co zahynulo.“ (L 19,9.10)

> <p></p>
> 19Bratří moji, zbloudí-li kdo od pravdy a druhý ho přivede nazpět, 20vězte, že ten, kdo odvrátí hříšníka od bludné cesty, zachrání jeho duši od smrti a přikryje množství hříchů. (Jk 5,19.20)

**Osobní studium**

Bůh každodenně vytváří příležitosti, aby ho lidé mohli poznat, a Duchem svatým působí na jejich srdce. Zjevuje se jim prostřednictvím krásy a mnohotvárnosti přírody. Rozlehlost a uspořádanost vesmíru svědčí o úžasném Bohu, jehož moudrost a moc jsou nekonečné. Bůh svým jednáním připravuje v našich životech okolnosti, aby nás přivedl k sobě.

Ačkoliv se Bůh zjevuje prostřednictvím Ducha svatého, velkoleposti přírody a tím, co dělá v životech lidí, nejjasnější zjevení jeho lásky nacházíme v životě a službě Ježíše Krista. Když o Ježíši vyprávíme druhým, poskytujeme jim tu nejlepší příležitost ke spasení.

`Uvažuj o úvodních verších (L 19,9.10 a Jk 5,19.20). Jak bys vlastními slovy charakterizoval, proč vlastně Ježíš přišel na zemi? Jak bys mohl s Kristem spolupracovat na jeho díle záchrany ztracených?`

Jakub říká, že ten, „kdo odvrátí hříšníka od bludné cesty, zachrání jeho duši od smrti“ (Jk 5,20). Tuto myšlenku zdůrazňuje i list Římanům. V prvních dvou kapitolách se dozvídáme, že bez Krista jsou ztraceni všichni lidé – ať už jsou to Židé, nebo pohané. Ve třetí až páté kapitole apoštol vysvětluje, že spasení je z milosti prostřednictvím víry. V šesté až osmé kapitole Pavel objasňuje, že milost hříšníka nejen ospravedlňuje, ale i posvěcuje. V desáté kapitole apoštol konstatuje: „Každý, kdo vzývá jméno Páně, bude spasen.“ (Ř 10,13) Potom zdůrazňuje, že by nikdo nemohl vzývat Boží jméno, kdyby neuvěřil. „A jak mohou uvěřit v toho, o kom neslyšeli? A jak mohou uslyšet, není-li tu nikdo, kdo by ho zvěstoval?“ (Ř 10,14). V plánu spasení jsme těmi, kdo ztraceným lidem přestavují velkolepost evangelia.

**Aplikace**

`Není to tak, že by naše osobní svědectví bylo jedinou příležitostí, kterou dostanou lidé ke své záchraně. Naše svědectví jim však má dát tu nejlepší příležitost. Jaké je naše místo v Božím plánu záchrany lidstva? Kolik lidí slyšelo evangelium právě od tebe?`

#### Další čtení: Vybrané citace od Ellen Whiteové

Kristu působilo stálou bolest, když se setkával s nepřátelstvím, zkažeností a nečistotou. Nikdy však na sobě nedal znát, že je tím překvapen nebo že ho to uráží. Ať se setkal s jakýmikoli zlozvyky, se sebesilnějšími předsudky nebo se sebezvrhlejšími vášněmi, jednal s lidmi s důstojností a soucitnou něžností. Máme-li jeho Ducha, budeme pohlížet na všechny lidi jako na své bratry, kteří prožívají podobná pokušení a zkoušky, často padají a snaží se opět povstat, bojují s malomyslností a nesnázemi a touží po lásce a pomoci. Pak s nimi budeme jednat tak, abychom je neodrazovali nebo neodsuzovali, nýbrž abychom v jejich srdcích probouzeli naději. {ZNP 80.3}