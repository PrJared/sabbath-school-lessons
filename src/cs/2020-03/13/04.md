---
title:  'Pavel – Bohem povolaný'
date:  22/09/2020
---

> <p></p>
> 28„Vězte,“ dodal Pavel, „že tato Boží spása byla poslána pohanům. A oni ji přijmou.“ 29Když to Pavel řekl, Židé odešli a velmi se mezi sebou přeli. 30Pavel zůstal celé dva roky v najatém bytě a přijímal všechny, kdo za ním přišli, 31zvěstoval Boží království a učil všemu o Pánu Ježíši Kristu bez bázně a bez překážek. (Sk 28,28–31)

> <p></p>
> 5Avšak ty buď ve všem střízlivý, snášej útrapy, konej dílo zvěstovatele evangelia a cele se věnuj své službě. 6Neboť já již budu obětován, přišel čas mého odchodu. 7Dobrý boj jsem bojoval, běh jsem dokončil, víru zachoval. 8Nyní je pro mne připraven vavřín spravedlnosti, který mi dá v onen den Pán, ten spravedlivý soudce. A nejen mně, nýbrž všem, kdo s láskou vyhlížejí jeho příchod. (2Tm 4,5–8)

**Osobní studium**

Když Pavel přijal Krista, jeho život se radikálně změnil. Kristus mu dal zcela novou budoucnost. Vyvedl ho z jeho bezpečné zóny, aby prožíval to, co si předtím nedokázal ani představit. Pod vedením Ducha svatého apoštol Pavel kázal Boží slovo tisícům lidí ve Středomoří a jeho svědectví změnilo dějiny křesťanství i světa.

`Uvažuj o textu Skutky 9,3–6.10–20. Jak tyto verše zjevují Ježíšův plán pro Pavlův život? Jak Ježíš Pavla vedl?`

Ježíš si často vybíral za své svědky ty nejméně pravděpodobné kandidáty. Vzpomeňme na muže posedlé démony, ženu Samařanku, prostitutku, výběrčího daní, galilejské rybáře – a nyní nelítostného pronásledovatele křesťanů. Všechny je změnila Boží milost. Pak je Ježíš vyslal a oni s radostí mluvili o tom, co Kristus v jejich životě změnil. Nikdy je neomrzelo vyprávět ten příběh znovu a znovu. To, co pro ně Kristus vykonal, bylo tak úžasné, že se o to prostě museli podělit. Nemohli mlčet.

`Jak úvodní verše naznačují, že Pavel nikdy nezakolísal ve svém závazku zasvětit celý svůj život Kristu a službě záchrany lidí?`

Když byl Pavel na konci svého života v domácím vězení v Římě, potvrdil, že „Boží spása byla poslána pohanům. A oni ji přijmou.“ (Sk 28,28) Ve Sk 28,30.31 je popsáno, že přijímal všechny, kteří ho navštěvovali, kázal jim o Božím království a učil je o Kristu. Na konci života vyzývá Timotea, aby i on hlásal slovo Boží. Pavel mohl o sobě říct: „Dobrý boj jsem bojoval, běh jsem dokončil, víru zachoval.“ (2Tm 4,7)

Naše povolání zřejmě nebude tak dramatické jako Pavlovo, ale Bůh každého z nás povolává, abychom měli podíl na jeho díle. Je zřejmé, že navzdory různým potížím a protivenstvím, kterými musel během let projít (2K 11,25–30), zůstal Pavel věrný svému povolání. Příběh o tom, jak se z pronásledovatele Ježíšových následovníků stal nejvlivnější obhájce křesťanství, zůstává mocným svědectvím toho, co může Kristus učinit prostřednictvím člověka, který mu zcela zasvětí svůj život.

**Aplikace**

`K čemu Bůh povolal tebe? Jak toto povolání naplňuješ?`