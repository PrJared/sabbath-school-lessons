---
title:  'Výzva k následování'
date:  21/09/2020
---

> <p></p>
> 18Když procházel podél Galilejského moře, uviděl dva bratry, Šimona, zvaného Petr, a jeho bratra Ondřeje, jak vrhají síť do moře; byli totiž rybáři. 19Řekl jim: „Pojďte za mnou a učiním z vás rybáře lidí.“ 20Oni hned zanechali sítě a šli za ním. (Mt 4,18–20)

> <p></p>
> Když šel Ježíš odtud dál, viděl v celnici sedět člověka jménem Matouš a řekl mu: „Pojď za mnou!“ On vstal a šel za ním. (Mt 9,9)

**Osobní studium**

Představ si, že jsi Petr nebo Jan. Slunce právě vyšlo zpoza obzoru, noc se přehoupla do krásného galilejského rána a chladný noční vzduch se pomalu začíná ohřívat. Všechny tvé myšlenky se soustředí na jedinou věc – na rybolov. Potřebuješ ulovit hodně ryb. V poslední době se ti docela dařilo a i dnes očekáváš dobrý úlovek. Ale brzy ráno vidíš, jak přichází Ježíš z Nazareta. Vůbec netušíš, že se ti za chvíli změní celý život. Už nikdy nebudeš stejný.

`Uvažuj o úvodním textu (Mt 4,18–20). Proč podle tebe byli Petr a Jan ochotni udělat tak radikální změnu a následovat Krista? Co z daného kontextu naznačuje, že je Ježíš chtěl povolat k něčemu mnohem důležitějšímu než k chytání ryb?`

Z Janova evangelia se dozvídáme, že tito muži už o Ježíši leccos věděli. Znali se s ním více než rok, ale dosud neučinili žádné důležité rozhodnutí. Přesto viděli, že je na Ježíši něco zvláštního. Něco v jeho vzhledu, slovech, vystupování a jednání těmto galilejským rybářům naznačovalo, že Ježíš je povolává k mimořádným věcem. Rybáři opustili své loďky, své zaměstnání a příbuzné, aby následovali Ježíše, protože v jeho povolání slyšeli něco závažného. Pochopili, že jejich povolání je mimořádné, neobvyklé. Bůh možná tebe dnes nevolá, abys opustil své zaměstnání, ale i tebe povolává k něčemu mimořádnému – dělit se o jeho lásku a svědčit o jeho pravdě k slávě jeho jména.

`Porovnej předchozí příběh s povoláním Matouše, výběrčího daní (Mt 9,9). Co je v této stati pozoruhodného?`

Výběrčí daní byli v době Římské říše převážně vyděrači, kteří zneužívali svou úřední moc k utlačování běžných občanů. Patřili k nejvíce nenáviděným a opovrhovaným osobám v celém Izraeli. Kristovo pozvání „pojď za mnou“ předpokládá, že Matouš již o Ježíši slyšel a v jeho srdci byla touha následovat tohoto neobvyklého Učitele. Když pak přišlo pozvání, byl připraven. Matouš žasl nad tím, že ho Kristus přijal a pozval, aby se stal jedním z jeho učedníků.

Hluboko v srdci každého z nás je touha dát našemu životu větší smysl. I my chceme žít pro nějaký velký, ušlechtilý, nás samotné přesahující cíl. A Kristus nás – podobně jako Matouše – volá, abychom ho následovali.

**Aplikace**

`Čeho všeho se lidé někdy musí vzdát, aby následovali Ježíše? Proč to v konečném důsledku vždy stojí za to?`

#### Další čtení: Vybrané citace od Ellen Whiteové

"Mnozí lidé nedokážou dělat konkrétní plány do budoucna. Jejich život je nevyrovnaný. Nedovedou poznat, jak věci dopadnou, a to je často naplňuje úzkostí a neklidem. Mějme na mysli, že život Božích dětí na tomto světě je životem poutníka. Nedostává se nám moudrosti, abychom věděli, jak plánovat svůj život. Není naším úkolem utvářet si budoucnost. ... {ZNP 258.3}

Kristus si za svého života na zemi nedělal plány, co bude dělat. Přijal plány, které s ním měl Bůh, a Otec mu den za dnem odhaloval své plány. Tak i my máme záviset na Bohu, aby náš život mohl být prostým prováděním Boží vůle. Bůh bude řídit naše kroky, svěříme-li mu své cesty. {ZNP 258.4}

Velmi mnoho lidí si plánuje skvělou budoucnost, a utrpí naprostý nezdar. Nechte za sebe plánovat Boha. Věřte jako malé dítě vedení Toho, který „střeží nohy svých věrných“. 1. Samuelova 2,9. Bůh nikdy nevede své děti jinak, než jak by se samy rozhodly, aby je vedl, kdyby mohly vidět konec od počátku a poznat slávu záměru, který plní jako Boží spolupracovníci. {ZNP 258.5}"

Každý, kdo chce pro něho pracovat, se musí především naučit přestat spoléhat sám na sebe. Jen tak bude schopen přijmout Kristovu povahu. To se však nenaučí ani v nejlepších školách. Je to ovoce moudrosti, které může získat pouze od nebeského Učitele. {TV 154.4}