---
title:  'Co žádá láska'
date:  23/09/2020
---

> <p></p>
> 15Když pojedli, zeptal se Ježíš Šimona Petra: „Šimone, synu Janův, miluješ mne víc než ti zde?“ Odpověděl mu: „Ano, Pane, ty víš, že tě mám rád.“ Řekl mu: „Pas mé beránky!“ 16Zeptal se ho podruhé: „Šimone, synu Janův, miluješ mne?“ Odpověděl: „Ano, Pane, ty víš, že tě mám rád.“ Řekl mu: „Buď pastýřem mých ovcí!“ 17Zeptal se ho potřetí: „Šimone, synu Janův, máš mne rád?“ Petr se zarmoutil nad tím, že se ho potřetí zeptal, má-li ho rád. Odpověděl mu: „Pane, ty víš všecko, ty víš také, že tě mám rád.“ Ježíš mu řekl: „Pas mé ovce! 18Amen, amen, pravím tobě: Když jsi byl mladší, sám ses přepásával a chodil jsi, kam jsi chtěl; ale až zestárneš, vztáhneš ruce a jiný tě přepáše a povede, kam nechceš.“ 19To řekl, aby mu naznačil, jakou smrtí oslaví Boha. A po těch slovech dodal: „Následuj mne!“ (J 21,15–19)

**Osobní studium**

Láska se vždy projevuje skutky. Naše láska ke Kristu nás vede k tomu, abychom něco dělali pro ztracené lidstvo. Pavel to vyjádřil jasně, když do sboru v Korintu napsal: „Vždyť nás má v moci láska Kristova...“ (2K 5,14) Křesťanství nespočívá v tom, že se vzdáme špatných věcí, abychom mohli být zachráněni. Ježíš se v nebesích „nevzdal“ ničeho špatného. Vzdal se dobrých věcí, aby mohl zachránit druhé. Základem Ježíšovy výzvy není to, abychom se pro něj vzdali svého času, talentu nebo majetku. Ježíš nás vyzývá, abychom mu odevzdali sebe.

Při ranním setkání s učedníky na břehu Galilejského jezera Ježíš výstižně popsal požadavky Boží lásky.

`Na co se Ježíš podle úvodních veršů opakovaně ptal Petra? Proč mu podle tebe kladl právě tuto otázku?`

Petr svého Pána třikrát zapřel a Ježíš chtěl, aby Petr svými vlastními ústy třikrát vyznal, že jej má rád. V přítomnosti ostatních učedníků Ježíš posílil Petrovu důvěru, že mu Boží láska odpustila a že Ježíš má pro něj stále poslání v díle záchrany lidí.

`Znovu se zamysli nad verši z úvodu a tentokrát se soustřeď na Ježíšovu reakci na Petrovo vyznání, že jej má rád. Jak Ježíš reagoval a k čemu Petra vyzval?`

Boží láska je aktivní, ne pasivní. Opravdová láska je mnohem víc než jen příjemný pocit nebo hezké myšlenky. Zahrnuje oddanost a nutí nás jednat. Vede nás k tomu, abychom se podíleli na záchraně ztraceného světa plného Božích dětí v zoufalém stavu. Když Ježíš řekl Petrovi „Pas mé beránky!“, šlo nejen o příkaz, ale i o povzbuzující ujištění. Mistr povolával Petra k lásce a zároveň ho povzbuzoval, že s ním stále počítá ve svém plánu. A to i přes opravdu ostudné chování, kterého se Petr dopustil po Ježíšově zatčení. Nejenže Ježíše zapřel, ale dokonce přísahal, že ho nezná – přesně jak to Ježíš předpověděl.

Co z toho plyne? Možná jsi svého Pána zklamal. Možná jsi ho svým jednáním opakovaně zapřel. Dobrou zprávou je, že Bůh ti neustále nabízí svou milost a že se tě nevzdává. Stále má pro tebe připravené místo, kde chce využít tvé dary. Stačí mu tvá ochota.

**Aplikace**

`Stalo se ti někdy, že jsi podobně jako Petr zapřel Ježíše? Pokud ano, co pro tebe znamená nejen příběh o Petrově zapření, ale i způsob, jakým na toto selhání reagoval Kristus?`

#### Další čtení: Vybrané citace od Ellen Whiteové

Pavel napsal: „Vždyť nás má ve své moci láska Kristova.“ 2. Korintským 5,14. Ona byla živým principem Pavlova jednání, jeho hybnou silou. Jestliže někdy na cestě povinnosti na okamžik ochabla jeho horlivost, stačil jediný pohled na kříž, aby znovu soustředil svou mysl a pokračoval v cestě sebezapření. V práci pro své bratry se opíral o projev věčné lásky, která našla svůj výraz v Kristově oběti s její podmanivou tvůrčí silou. {ZNP 271.4}

"Petr třikrát veřejně zapřel svého Pána a Ježíš se třikrát nechal ujistit o jeho lásce a věrnosti, třikrát položil Petrovi otázku, která zraňovala jeho srdce jako ostrý šíp. Odhalil ostatním učedníkům hloubku Petrovy lítosti a ukázal, jak opravdově se tento dříve chvástavý muž pokořil. {TV 518.2}

Petr byl přirozeně ukvapený a vznětlivý a satan obrátil tyto vlastnosti proti němu. Krátce předtím, než selhal, mu Ježíš řekl: „Šimone, Šimone, hle, satan si vyžádal, aby vás směl tříbit jako pšenici. Já jsem však za tebe prosil, aby tvá víra neselhala; a ty, až se obrátíš, buď posilou svým bratřím.“ Lukáš 22,31.32. Tato chvíle přišla, Petr se očividně obrátil. Jeho odpovědi na Kristovy otázky nebyly ukvapené ani sebejisté. Petr se pokořil a činil pokání. Díky tomu byl pro pastýřskou službu lépe připraven než kdykoliv předtím. {TV 518.3}"

"Když Kristus znovu povolal Petra do své služby, uložil mu nejprve pást beránky. V tomto směru měl Petr jen nepatrné zkušenosti. Úkol vyžadoval velkou pozornost, lásku, trpělivost a vytrvalost. Petr měl sloužit lidem, kteří právě uvěřili. Měl učit nevzdělané, otevírat jim Písmo a vychovávat je k užitečné práci v Kristově díle. Petr zatím nebyl na toto poslání dostatečně připraven a ani nechápal jeho význam. Ježíš mu však tuto odpovědnost svěřil. Trpká zkušenost a pokání Petra pro tuto službu náležitě připravily. {TV 518.4}