---
title:  'Podněty k zamyšlení'
date:  25/09/2020
---

„Ti, kterým bylo svěřeno vedení církve, by měli hledat způsoby a prostředky, jakými by se mohl každý člen církve zapojit do Božího díla. V minulosti se to příliš často zanedbávalo. Chyběly jasné plány, které by byly také plněny a s jejichž pomocí by mohly být do aktivní služby zapojeny hřivny každého člena. Jen málo lidí si uvědomuje, jak mnoho jsme proto ztratili.

Vůdcové v Božím díle mají jako moudří generálové vypracovat plán na cestu vpřed. Ve svém plánování se mají soustředit především na to, co by mohli pro své přátele a sousedy udělat laičtí členové. Boží dílo nebude na této zemi nikdy dokončeno, dokud se muži a ženy, naši členové, nezapojí do díla a nespojí své úsilí se snahou kazatelů a sborových činovníků.

Spasení hříšníků vyžaduje skutečné osobní úsilí. Máme jim nést Boží slovo a nečekat na to, až přijdou oni k nám. Kéž bych mohla promluvit k mužům a ženám, aby povstali k rozhodnému úsilí. Nezbývá nám už mnoho času. Stojíme na samotném okraji věčného života. Nesmíme ztrácet čas. Každá chvíle je drahá a příliš vzácná, než abychom ji věnovali službě jen a jen sobě. Kdo bude opravdu hledat Boha a čerpat od něj sílu a milost, aby byl jeho věrným pracovníkem na misijním poli?

V každém sborovém shromáždění existuje nějaká hřivna, která díky správnému použití může být rozvíjena a stát se tak velkou pomocí v Božím díle. Pro posilování a budování našich sborů nyní potřebujeme moudré pracovníky, kteří rozpoznají a budou rozvíjet talenty ve sboru – talenty, které mohou být vzdělávány, aby přinesly užitek Mistrovi.“ (9T 116.117)

**Otázky k rozhovoru**

`1. 	Jaká je hlavní myšlenka výše uvedeného citátu z pera Ellen G. Whiteové? Jak může v citátu popsaný postup ovlivnit vaše osobní svědectví a vliv vašeho sboru?`

`2.	Jak se projevuje opravdová láska? Co jsou v tomto kontextu napodobeniny lásky, které nemají se skutečnou láskou nic společného?`

`3. 	Uvažujte ve třídě sobotní školy o obětech, které lidé přinesli pro Krista, včetně ztráty života. Co se můžete z těchto příběhů naučit?`

`4. 	Uvažujte o vašich odpovědích na otázku z neděle. Co byste obětovali pro Krista? Co jste již museli udělat? Stálo to za to? Jak byste nevěřícímu člověku vysvětlili, co jste udělali a jaká byla vaše motivace?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.