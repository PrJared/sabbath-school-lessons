---
title:  'Ježíšova sebeobětavá láska'
date:  20/09/2020
---

> <p></p>
> 5Nechť je mezi vámi takové smýšlení jako v Kristu Ježíši: 6Způsobem bytí byl roven Bohu, a přece na své rovnosti nelpěl, 7nýbrž sám sebe zmařil, vzal na sebe způsob služebníka, stal se jedním z lidí. A v podobě člověka 8se ponížil, v poslušnosti podstoupil i smrt, a to smrt na kříži. 9Proto ho Bůh vyvýšil nade vše a dal mu jméno nad každé jméno, 10aby se před jménem Ježíšovým sklonilo každé koleno – na nebi, na zemi i pod zemí – 11a k slávě Boha Otce každý jazyk aby vyznával: Ježíš Kristus jest Pán. (Fp 2,5–11)

**Osobní studium**

`Apoštol Pavel své čtenáře povzbuzuje, aby uvažovali jako Kristus. Taková výzva vede k fascinujícím otázkám. Jak vlastně Kristus přemýšlel? Co ovládalo jeho způsob uvažování? Z čeho vycházelo jeho myšlení?`

`Přemýšlej o textu z úvodu (Fp 2,5–11). Jak tyto texty popisují základ Kristova uvažování a to, čím se v životě řídil?`

Ježíš byl po celou věčnost rovný Bohu. Pavel tuto věčnou pravdu vyjadřuje slovy, že Kristus „sdílel Boží podstatu“ (Fp 2,6; B21). Slovo přeložené (B21) jako „podstata“ zní v řečtině morfé. Tímto slovem se označuje jak vnější podoba, tak i vnitřní podstata věcí. Spojuje věci (osoby, události), které jsou stejně významné, mají stejnou hodnotu a důležitost. „Toto staví Krista na stejnou úroveň s Otcem a vyvyšuje ho nade všechny. Pavel to zdůrazňuje, aby co nejjasněji vyjádřil hloubku Kristova dobrovolného ponížení.“ (7BC 154) Když Ellen G. Whiteová mluví o jeho věčné přirozenosti, dodává: „V Kristu je život původní, nevypůjčený, neodvozený.“ (DA 530; TV 338)

Ježíš, který byl po celou věčnost rovný Bohu, „sám sebe zmařil“ (Fp 2,7). I toto je v řečtině nesmírně silné vyjádření, které se dá doslova přeložit jako „vyprázdnil“. Ježíš se dobrovolně doslova „stal prázdným“ – vzdal se všech výsad a práv, které jako rovný Bohu měl. Stal se člověkem a byl služebníkem celého lidstva. Jako služebník zjevoval celému vesmíru nebeský zákon lásky a na kříži vykonal ten největší akt lásky. Dal svůj život, aby nás zachránil pro věčnost.

Základem Ježíšova „smýšlení“ byla nesobecká, sebeobětavá láska. Následovat Ježíše znamená, že milujeme, jako miloval on, sloužíme, jako sloužil on, a pomáháme, jako pomáhal on. Samozřejmě, jestliže Ježíši umožníme, aby nás prostřednictvím svého Ducha zbavil sobeckých tužeb, něco nás to stojí. Když se však Ježíš vzdal svých výsad a nakonec i vlastního života, stálo ho to všechno. Ale Písmo v dalších verších o Ježíši říká, že „ho Bůh vyvýšil nade vše a dal mu jméno nad každé jméno“ (Fp 2,9).

To, co je pro nás připraveno v nebesích, stojí za každou oběť, kterou zde na zemi podstoupíme. Ano, budeme se dnes muset mnoha věcí vzdát, ale zase budeme prožívat radost ze služby. A ve světle věčné radosti ze života s Kristem po celou věčnost se budou naše oběti zde na zemi zdát nevýznamné.

**Aplikace**

`Kdy jsi naposledy musel opravdu „zemřít sobě“ pro Krista? Co tvá odpověď vypovídá o tvém životě a chození s Kristem?`