---
title:  'Závazek lásky'
date:  24/09/2020
---

> <p></p>
> 18„Amen, amen, pravím tobě: Když jsi byl mladší, sám ses přepásával a chodil jsi, kam jsi chtěl; ale až zestárneš, vztáhneš ruce a jiný tě přepáše a povede, kam nechceš.“ 19To řekl, aby mu naznačil, jakou smrtí oslaví Boha. A po těch slovech dodal: „Následuj mne!“ (J 21,18.19)

> <p></p>
> 16Podle toho jsme poznali, co je láska, že on za nás položil život. A tak i my jsme povinni položit život za své bratry. 17Má-li někdo dostatek a vidí, že jeho bratr má nouzi, a bez soucitu se od něho odvrátí – jak v něm může zůstávat Boží láska? 18Dítky, nemilujme pouhým slovem, ale opravdovým činem. (1J 3,16–18)

**Osobní studium**

Na konci Ježíšova rozhovoru s Petrem můžeme vidět dva muže kráčející po břehu. Vlny šplouchají na břeh a Ježíš Petrovi objasňuje, co ho bude stát cesta učednictví. Chce, aby Petr jasně pochopil, čemu všemu bude muset čelit, když přijme jeho pozvání „pást beránky“.

`Co Ježíš v úvodním textu (J 21,18.19) řekl Petrovi o ceně za učednictví? Proč podle tebe právě v té chvíli Ježíš řekl Petrovi něco tak překvapujícího a neočekávaného?`

Kristus předpověděl Petrovi, že se z něj jednoho dne stane mučedník. Jeho ruce budou přibity na kříž. Kristus nabídl Petrovi volbu: mohl si vybrat tu největší životní radost – vidět lidi zachráněné pro Boží království. Po Letnicích Petr uvidí, jak ke Kristu přicházejí tisíce lidí. V Ježíšově jménu bude dělat zázraky a oslaví ho před mnoha lidmi. Během své služby bude Petr prožívat obrovskou radost ze společenství s Kristem.

Tato přednost ho však bude něco stát. Bude vyžadovat oběť – tu nejvyšší. Ježíš Petra vyzval, aby se mu zcela oddal. Petr pochopil, že žádná oběť není příliš velká ve srovnání s Kristovou a že opravdu touží s Ježíšem spolupracovat na záchraně hynoucího světa.

`Uvažuj znovu nad verši 1J 3,16–18. Pro Jana je láska víc než jen poetická představa. Jak Jan popisuje největší oběť lásky?`

Ve věčnosti se nic z toho, co jsme kdy udělali, nebude zdát jako oběť. Obětované životy, náš čas a naše úsilí – to vše bude odměněno. Jakou radost prožíváme už dnes, když můžeme lásku přeměnit ve skutky a dobré úmysly v oddanost. Když odpovídáme na Boží lásku bez váhání a naplno, když se staneme Kristovými vyslanci a budeme přinášet světu svědectví o Boží lásce, pak naplníme smysl svého života a budeme prožívat tu největší radost. Jak Ježíš výstižně řekl: „Když to víte, blaze vám, jestliže to také činíte.“ (J 13,17) Největší radost a trvalé štěstí přicházejí, jestliže naplňujeme smysl naší existence životem, který je oslavou Boha, a dělíme se s druhými o Boží lásku a pravdu.

**Aplikace**

`Je těžké představit si realitu věčnosti, když je náš život tak bolestně omezen časem. Přece jen si ale zkus představit věčný život, krásný věčný život – lepší než cokoliv, co jsi tu prožil. Nic z toho, co prožíváme nebo vlastníme zde na zemi, nestojí za to, abychom přišli o zaslíbení věčného života v Ježíši Kristu, našem Pánu.`

#### Další čtení: Vybrané citace od Ellen Whiteové

"Spasitel mu odhalil budoucnost, aby jej posílil pro jeho poslední zkoušku víry. Řekl mu, že svého Pána skutečně bude následovat. Stane se tak v době, kdy bude mít za sebou užitečně prožitý život a bude již zesláblý věkem. „‚Když jsi byl mladší, sám ses přepásával a chodil jsi, kam jsi chtěl; ale až zestárneš, vztáhneš ruce a jiný tě přepáše a povede, kam nechceš.‘ To řekl, aby mu naznačil, jakou smrtí oslaví Boha.“ Jan 21,18.19. {TV 519.2}

Kristus Petrovi odhalil, jak zemře. Předpověděl mu i rozepjaté ruce na kříži. Potom ho znovu vyzval: „Následuj mne!“ Jan 21,19. Zjevení pravdy Petra neodradilo. Pro svého Pána byl ochoten podstoupit jakoukoli smrt. {TV 519.3}

Zpočátku jej miloval jako člověka, jako nebem vyslaného učitele, později jej miloval jako Boha. Pochopil, že Kristus je mu vším ve všem. Teprve tehdy byl připraven podílet se na obětavé službě svého Pána. Když jej na sklonku života přivedli ke kříži, ukřižovali ho na jeho vlastní žádost hlavou dolů. Trpět stejně jako Mistr považoval Petr za příliš velkou poctu. {TV 519.4}"

"„Podle toho jsme poznali, co je láska, že on za nás položil život. A tak i my jsme povinni položit život za své bratry.“ 1. Janův 3,16. {PNL 315.4}

Když se po vylití Ducha svatého vydali učedníci zvěstovat živého Spasitele, jejich jedinou touhou bylo zachraňovat lidi. Přitom se radovali ze společenství s věřícími, v němž nacházeli útěchu. Byli laskaví, ohleduplní, nezištní a ochotní obětovat pro pravdu cokoli. Při každodenním setkávání si vzájemně projevovali lásku, jak jim to přikázal Kristus. {PNL 315.5}

Nesobeckými slovy a činy se snažili probudit tuto lásku i v druhých. {PNL 316.1}

Takovou lásku si měli věřící uchovat provždy. Ochotně a poslušně se měli řídit novým přikázáním. Měli žít v tak úzkém společenství s Kristem, aby byli schopni plnit všechny jeho požadavky. Svým životem měli oslavovat moc Spasitele, který je může ospravedlnit svou spravedlností. {PNL 316.2}"

"Boží láska se na nás obrací s největší naléhavostí, když nás vyzývá, abychom jednali stejně soucitně jako Kristus. Boha opravdově miluje jen ten, kdo projevuje nesobeckou lásku svému bratrovi. ... {PNL 317.2}

Ti, kdo nikdy nezakusili laskavou a podmanivou Kristovu lásku, nemohou ke zdroji života přivádět druhé. Ježíšova láska působí na naše nitro jako neodolatelná moc, která vede lidi k tomu, aby zjevovali Krista v jednání s druhými, prostřednictvím citlivého a soucitného smýšlení a povznášením životů těch, s nimiž přicházejí do styku. Má-li být úsilí Kristových spolupracovníků úspěšné, musí znát Krista. Aby ho poznali, musí zakusit jeho lásku. V nebi se způsobilost Ježíšových služebníků posuzuje podle jejich schopnosti milovat tak, jak miloval Kristus, a pracovat tak, jak pracoval on. {PNL 317.3}"