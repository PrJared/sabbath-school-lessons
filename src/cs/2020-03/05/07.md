---
title:  'Podněty k zamyšlení'
date:  31/07/2020
---

Přečtěte si pozorně 5. kapitolu „Dar Ducha svatého“ z knihy Poslové naděje a lásky (AA 47–56; PNL 28–33) a část 73. kapitoly „Nebojte se!“ z knihy Touha věků (DA 667–672; TV 426–430).

Duch svatý spolupracuje s Otcem a se Synem na díle vykoupení. Když vydáváme svědectví, připojujeme se vlastně k jeho dílu záchrany lidí. Duch svatý otevírá dveře možnostem a usvědčuje srdce. Prostřednictvím Božího slova osvětluje mysli a zjevuje pravdu. On trhá pouta předsudků, které nás zotročují, vítězí nad kulturními vlivy, které překrucují naše chápání pravdy, a vysvobozuje nás z pout špatných návyků.

Při vydávání svědectví o Kristu pamatujme na to, že spolupracujeme s Duchem svatým. Než se s někým setkáme a otevřeme ústa, Duch svatý už na něj působil a připravoval ho na přijetí evangelia. Duch svatý stojí při nás a vede nás, jestliže projevujeme skutky milosrdenství, vydáváme svědectví, vyučujeme z Bible, rozdáváme literaturu nebo se podílíme na organizaci evangelizačních přednášek. Duch svatý také bude působit na srdce lidí i po našem odchodu a bude se snažit udělat vše pro to, aby další člověk přijal spasení.

**Otázky k rozhovoru**

`1. 	Podělte se navzájem o zkušenost, kdy jste intenzivně vnímali, že Duch svatý působí vaším prostřednictvím při vydávání svědectví.`

`2. 	Cítili jste někdy strach a obavy, když jste měli mluvit o své víře? Jak vám v takové si­tuaci může pomoci vědomí, že Duch svatý je s vámi a vede vás?`

`3. 	Jakými různými způsoby se Duch svatý může podílet na našem vydávání svědectví? Jak nás pro tuto činnost vyzbrojuje a jak působí v životě lidí?`

`4. 	Proč je Bible při evangelizaci tak důležitá? Jak se můžeme vyvarovat chyb, jež dělají ti, kteří se sice hlásí k Písmu, ale zmenšují jeho autoritu a sílu jeho svědectví?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.