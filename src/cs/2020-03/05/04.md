---
title:  'Duch svatý a vydávání svědectví'
date:  28/07/2020
---

> <p></p>
> 6Poněvadž jim Duch svatý zabránil zvěstovat Slovo v provincii Asii, procházeli Frygií a krajinou galatskou. 7Když přišli až k Mysii, pokoušeli se dostat do Bithynie, ale Duch Ježíšův jim to nedovolil. 8Prošli tedy Mysií a přišli k moři do Troady. 9Tam měl Pavel v noci vidění: Stanul před ním jakýsi Makedonec a velmi ho prosil: „Přeplav se do Makedonie a pomoz nám!“ 10Po tomto Pavlově vidění jsme se bez váhání chystali na cestu do Makedonie, protože jsme usoudili, že nás volá Bůh, abychom tam kázali evangelium. (Sk 16,6–10)

**Osobní studium**

Kniha Skutky apoštolů podává mocné svědectví o působení Ducha svatého. Ten působí ve prospěch věřících a také jejich prostřednictvím, když různým způsobem vydávají svědectví o svém Pánu. Posiluje je, když jsou v nepřátelském prostředí vystaveni zkouškám a potížím. Vede je k lidem s otevřeným srdcem, kteří touží poznat pravdu o Bohu a o životě. Duch připravuje lidi v celých městech ještě předtím, než tam přicházejí učedníci zvěstovat evangelium. A je to Duch svatý, kdo otevírá dveře netušeným možnostem a dává moc slovům a skutkům svých svědků.

`Jak Duch svatý pomáhal učedníkům v uvedených situacích? Jakými různými způsoby se projevovalo jeho působení?`

Sk 7,55

Sk 8,29

Sk 11,15

Sk 15,28.29

Sk 16,6–10

Působení Ducha svatého v prvním století bylo opravdu mimořádné. Uvedené situace jsou pouze příkladem jeho jednání. Duch svatý posiloval Štěpána při vydávání svědectví o Ježíši i v situaci, kdy čelil rozvášněnému davu připravenému učedníka kamenovat. Duch zázračně vedl Filipa k pravdu hledajícímu etiopskému dvořanovi, díky čemuž se otevřela cesta pro evangelium i do Afriky. Petrovi dal ujištění, že křes­ťany se mohou stát i bývalí pohané, když jim dal stejný dar jako učedníkům o Letnicích. Duch svatý pomohl církvi zachovat si jednotu v době, kdy mohlo dojít k rozdělení v souvislosti s otázkou obřízky. A konečně umožnil prostřednictvím Pavlovy služby, aby se evangelium začalo šířit po celé Evropě.

Duch svatý však nepůsobil jen v rané církvi, ale působí v církvi i dnes. Touží nás zmocňovat, posilovat, učit, vést, sjednocovat a připomínat nám to nejdůležitější poslání na světě – přivádět lidi k Pánu Ježíši Kristu a jeho pravdě. Měli bychom mít neustále na paměti, že Duch svatý je i dnes stejně aktivní jako v době apoštolů a rané církve.

**Aplikace**

`Co můžeš dělat ve svém každodenním životě, abys byl přístupnější moci Ducha svatého? Jaká tvá rozhodnutí otevřou Duchu svatému možnost naplno působit na tebe a také prostřednictvím tebe?`