---
title:  'Duch svatý a Boží slovo'
date:  29/07/2020
---

> <p></p>
> Slovo Boží je živé, mocné a ostřejší než jakýkoli dvousečný meč; proniká až na rozhraní duše a ducha, kostí a morku, a rozsuzuje touhy i myšlenky srdce. (Žd 4,12)

> <p></p>
> 20Toho si buďte především vědomi, že žádné proroctví v Písmu nevzniká z vlastního pochopení skutečnosti. 21Nikdy totiž nebylo vyřčeno proroctví z lidské vůle, nýbrž z popudu Ducha svatého mluvili lidé poslaní od Boha. (2Pt 1,20.21)

**Osobní studium**

Boží slovo tvořilo základ svědectví rané církve. Petrova kázání o Letnicích čerpala ze Starého zákona a dokazovala, že Ježíš je zaslíbený Mesiáš. Svědectví umírajícího Štěpána poukazovalo na dějiny starozákonního Izraele. Petr vysvětloval „zvěst, kterou Bůh poslal synům izraelským“ (Sk 10,36), a potom Kornéliovi vyprávěl příběh Kristova vzkříšení. Apoštol Pavel se opakovaně odkazoval na proroctví Starého zákona, která se týkala příchodu a působení Mesiá­še. Filip zase velmi důkladně vysvětloval hledajícímu etiopskému dvořanovi význam proroctví o Mesiáši z Izajáše 53. Ve všech případech učedníci kázali Boží slovo, ne své vlastní myšlenky a dojmy. Duchem svatým inspirované Písmo bylo základem jejich autority.

**Co se v uvedených verších dozvídáme o vztahu mezi Duchem svatým, Božím slovem a svědectvím rané církve?**

`Sk 4,4.31`

`Sk 8,4`

`Sk 13,46–49`

`Sk 17,2`

`Sk 18,24.25`

Tentýž Duch svatý, který inspiroval pisatele Bible, měnil prostřednictvím Písma životy lidí. V Božím slově je životodárná moc, protože prostřednictvím Ducha svatého se stává živým Kristovým slovem.

`Proč podle úvodních veršů Boží slovo hraje tak důležitou roli při změně života člověka? Co dává Písmu takovou sílu?`

„Stvořitelská energie, která kdysi vytvořila světy, je v Božím slově. Toto slovo dává moc a přináší život. Každý příkaz je zároveň i slibem. Pokud jej přijmeme vůlí a necháme proniknout do duše, přináší život nekonečného Boha, mění naši přirozenost a naši duši znovu přetváří k Božímu obrazu.“ (Ed 126; Vých 75)

Bible nepochybně mění životy lidí. Má takovou moc, neboť tentýž Duch, který Písmo inspiroval, podněcuje a uskutečňuje změnu v nás, když je čteme. Jestliže o poselství Písma vyprávíme druhým lidem, Duch svatý mění jejich životy i prostřednictvím slova, za jehož vznikem stojí. Bůh zaslíbil, že požehná své slovo, nikoliv naše slova. Moc má Boží slovo, ne lidské názory a domněnky.

**Aplikace**

`Jako Boží slovo mění a ovlivňuje tvůj život? V čem se tato změna projevuje nejvíce?`

#### Další čtení: Vybrané citace od Ellen Whiteové

"„Víra je tedy ze zvěstování a zvěstování z pověření Kristova.“ Římanům 10,17. Písmo je důležitým prostředkem při obnově lidské povahy. Pán Ježíš se modlil: „Posvěť je pravdou; tvoje slovo je pravda.“ Jan 17,17. Kdo studuje a plní Boží slovo, pocítí ve svém srdci vliv, který odstraňuje všechny nesprávné vlastnosti. {PM 47.2}

Duch svatý přichází, aby nás usvědčoval z hříchu, víra působí prostřednictvím lásky Ježíše Krista a přetváří celou naši bytost podle vzoru Pána Ježíše. Pak nás Bůh může použít, abychom konali jeho vůli. Moc, kterou jsme obdrželi, se začne projevovat zvnitřku navenek. Povede nás, abychom zvěstovali jiným pravdu, kterou jsme sami přijali. {PM 47.3}

Pravda Božího slova nabízí řešení velkého lidského problému, vnitřní změny. Může ji způsobit pouze víra. Nedomnívejme se, že tyto pravdy jsou příliš vznešené a svaté, než abychom je mohli přenést do každodenního života. Pravdy Božího slova sice přesahují možnosti lidského chápání, ale přesto se má v nás projevovat jejich vliv. Mají prostoupit všechny, velké i malé záležitosti našeho života. {PM 47.4}"

Kdyby formální následovníci Ježíše Krista přijali zvěst, která vychází z Božího slova, dosáhli by jednoty, o niž se modlil Pán Ježíš a kterou apoštol označil za „jednotu Ducha ve svazku pokoje“. „Jedno tělo a jeden Duch, k jedné naději jste byli povoláni; jeden je Pán, jedna víra, jeden křest.“ Efezským 4,3-5. {VDV 250.4}

"Pavel a Barnabáš uposlechli příkaz Pána Ježíše a řekli Židům: „Vám… mělo být slovo Boží zvěstováno nejprve. Protože je odmítáte, a tak sami sebe odsuzujete ke ztrátě věčného života, obracíme se k pohanům. Vždyť Pán nám přikázal: ‚Ustanovil jsem tě, abys byl světlem pohanům a nesl spásu až na sám konec země.‘ Když to pohané uslyšeli, radovali se a velebili slovo Páně; ti pak, kteří byli vyvoleni k věčnému životu, uvěřili.“ Skutky 13,46-48. {PM 114.5}

Kristovi učedníci hlásali evangelium — zvěst o prvním příchodu Krista na svět. Byla to dobrá zpráva o spasení z víry v Pána Ježíše. Poukazovala i na jeho druhý příchod v slávě, kdy vykoupí svůj lid. Nabízela lidem naději, že mohou vírou a poslušností dosáhnout dědictví svatých ve slávě nebes. I dnes lidé slyší tuto zvěst, navíc zdůrazněnou upozorněním, že Kristův příchod je velmi blízko. Znamení jeho příchodu, která předpověděl, se naplňují a Boží slovo nám připomíná, že příchod Pána Ježíše je skutečně blízko. {PM 114.6}"