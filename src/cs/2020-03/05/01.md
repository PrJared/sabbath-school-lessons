---
title:  'Svědectví v moci Ducha svatého'
date:  25/07/2020
---

### Texty na tento týden
J 15,26.27; Sk 2,41.42; Sk 8,4; Žd 4,12; Sk 17,33.34; Sk 18.8

> <p>Základní verš</p>
> „Když se pomodlili, otřáslo se místo, kde byli shromážděni, a všichni byli naplněni Duchem svatým a s odvahou mluvili slovo Boží.“ (Sk 4,31)

„Jděte do celého světa a kažte evangelium všemu stvoření.“ (Mk 16,15) Když Ježíš řekl svým učedníkům tato slova, muselo jim to připadat úplně nemožné. Bylo jich jen pár, měli omezené prostředky a většinou byli nevzdělaní. Jak by mohli zvládnout takovou výzvu! Měli však pozoruhodného Boha, který je zmocnil pro toto neobvyklé poslání.

Ježíš učedníkům řekl: „Ale dostanete sílu Ducha svatého, který na vás sestoupí, a budete mi svědky v Jeruzalémě a v celém Judsku, Samařsku a až na sám konec země.“ (Sk 1,8) Právě síla Ducha svatého měla dát učedníkům schopnost hlásat poselství kříže s mocí, která mění svět i životy lidí. Za několik desetiletí evangelium skutečně ovlivnilo celé lidstvo. Ve Skutcích se dozvídáme, že tito první křesťané „pobouřili celý svět“ (Sk 17,6). Apoštol Pavel říká, že evangelium „bylo kázáno všemu stvoření pod nebem“ (Ko 1,23). Tento týden se soustředíme na roli, kterou má Duch svatý při našem povolání vydávat svědectví o Kristu.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Mezi těmi, jimž Spasitel přikázal: „Jděte ke všem národům“ (Matouš 28,19), bylo mnoho prostých lidí — mužů i žen, kteří se naučili milovat svého Pána a rozhodli se, že se budou řídit příkladem jeho nesobecké služby. Tito obyčejní lidé byli stejně jako učedníci, kteří pobývali s Ježíšem v době jeho pozemské služby, pověřeni důležitým úkolem. Měli přinést světu radostnou zprávu o spasení skrze Krista. {PNL 60.3}

Když museli kvůli pronásledování odejít ze země, ujali se svého úkolu s misionářským nadšením. Uvědomili si, jak zodpovědné mají poslání. Věděli, že v rukou drží chléb života pro hladovějící svět, a Kristova láska je pobízela, aby jej rozdávali všem potřebným. Bůh skrze ně působil. Všude, kam přišli, byli uzdravováni nemocní a chudým bylo zvěstováno evangelium. {PNL 60.4}"

"Když apoštolové zvěstovali slávu jednorozeného Božího Syna, připojilo se k církvi na tři tisíce lidí. Poznali svůj skutečný stav, pochopili, že jsou hříšní a znečištění zlem, a poznali Ježíše Krista jako svého Přítele a Vykupitele. Duch svatý, který v nich působil, vyvyšoval a oslavoval Krista. Vírou viděli tito věřící v Kristu Spasitele, který snášel ponižování, utrpení a smrt, aby oni nezahynuli, ale měli věčný život. Duch svatý jim zjevoval Krista a oni si začali uvědomovat jeho moc a vznešenost. Vírou k němu vztáhli ruce a zvolali: „Věřím.“ {PM 58.2}

Tito Kristovi následovníci pak rozšířili radostnou zvěst o zmrtvýchvstalém Spasiteli až do nejvzdálenějších končin tehdy známého světa. {PM 58.3}

Do církve ze všech stran přicházeli obrácení lidé. Věřící prožívali duchovní probuzení. Ke křesťanům se přidávali hříšníci a všichni spolu hledali drahocennou perlu. {PM 59.1}"