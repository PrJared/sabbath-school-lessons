---
title:  'Ježíš a zaslíbení Ducha svatého'
date:  26/07/2020
---

> <p></p>
> 26Až přijde Přímluvce, kterého vám pošlu od Otce, Duch pravdy, jenž od Otce vychází, ten o mně vydá svědectví. 27Také vy vydávejte svědectví, neboť jste se mnou od začátku. (J 15,26.27)

> <p></p>
> On přijde a ukáže světu, v čem je hřích, spravedlnost a soud. (J 16,8)

**Osobní studium**

Ježíš zaslíbením Ducha svatého reagoval na obavy učedníků z toho, že je opouští a vrací se do nebes. „Říkám vám však pravdu: Prospěje vám, abych odešel. Když neodejdu, Přímluvce k vám nepřijde. Odejdu-li, pošlu ho k vám.“ (J 16,7) Tento Utěšitel (řecky paraklétos) je někdo, kdo přichází do naší blízkosti, aby nám pomáhal. Jedním z nejdůležitějších poslání Ducha svatého je být po boku věřících, dávat jim sílu a vést je při vydávání svědectví. Když mluvíme o Kristu, nejsme na to sami. Duch svatý je s námi a vede nás k lidem, kteří upřímně hledají pravdu. Připravuje jejich srdce ještě dříve, než se s nimi setkáme. Pomáhá nám říct ta správná slova, působí na mysl posluchačů a posiluje jejich ochotu přijmout Boží pozvání.

`Uvažuj o dnešních úvodních textech. Co říkají o úloze Ducha svatého při vydávání svědectví?`

Duch svatý vydává svědectví o Ježíši. Jeho hlavním cílem je přivést ke Kristu tolik lidí, kolik se jen dá. Jeho posláním je oslavit Ježíše. Snaží se přesvědčit všechny věřící, že i oni mají zodpovědnost za vydávání svědectví. Otevírá nám oči, abychom viděli v lidech kolem nás budoucí občany Božího království. Zároveň působí na srdce lidí, aby se stali citlivějšími k poselství evangelia.

Janovo evangelium to říká jasně. Když přijde Duch svatý, „ukáže světu, v čem je hřích...“ (J 16,8). Jinými slovy – působí tak, aby si lidé co nejjasněji uvědomovali své odcizení od Boha a potřebu činit pokání. Duch svatý kromě toho ukazuje světu „spravedlnost“. Nejen odhaluje podstatu hříchu, ale ukazuje na to, co je správné. Zjevuje velkolepost Ježíšovy spravedlnosti, která je v protikladu s naší zkažeností. Úkolem Ducha svatého není jen poukázat na naši hříšnost. Spolu s tím nám dosvědčuje, jak dobrý, laskavý, shovívavý a milující je Kristus. Zároveň nás svou mocí mění v Kristův obraz.

Vydávání svědectví je ve své podstatě spolupráce s Duchem svatým při oslavení Ježíše. V moci Ducha a pod jeho vedením můžeme vydávat svědectví o nádherném Kristu, který proměňuje naše životy.

**Aplikace**

`Proč si v naší službě druhým lidem musíme uvědomovat, že skutečné obrácení v srdci člověka může vyvolat jen Duch svatý, a ne my?`