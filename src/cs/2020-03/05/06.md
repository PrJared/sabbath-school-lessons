---
title:  'Život proměňující moc Ducha svatého'
date:  30/07/2020
---

> <p></p>
> 11Vypluli jsme tedy z Troady a plavili se přímo na ostrov Samothráké a druhého dne do makedonské Neapole. 12Odtud jsme šli do Filip, které jsou nejvýznamnějším městem té části Makedonie a římskou kolonií. V tomto městě jsme strávili několik dní. 13V sobotu jsme vyšli za bránu k řece, protože jsme se domnívali, že tam bude modlitebna; posadili jsme se a mluvili k ženám, které se tam sešly. 14Poslouchala nás i jedna žena jménem Lydie, obchodnice s purpurem z města Thyatir, která věřila v jediného Boha. Pán jí otevřel srdce, aby přijala, co Pavel zvěstoval. 15Když byla ona a všichni z jejího domu pokřtěni, obrátila se na nás s prosbou: „Jste-li přesvědčeni, že jsem uvěřila v Pána, vejděte do mého domu a buďte mými hosty“; a my jsme její naléhavé pozvání přijali. (Sk 16,11–15)

**Osobní studium**

Pozorné studium knihy Skutky zjevuje Boha prostřednictvím jeho Ducha, který koná zázraky v životech lidí. Skutky jsou „případovou studií“ o tom, jak evangelium přemáhá kulturní předsudky, jak mění celoživotní, hluboce zakořeněné zvyky a jak vede celé lidstvo ke Kristově milosti a pravdě. Duch svatý působí na lidi tam, kde zrovna jsou, ale nenechává je ve stejném stavu a často ani na stejném místě. V jeho přítomnosti se člověk mění a stává se z něj nové stvoření.

**Přemýšlej o následujících verších popisujících příběhy obrácení. Co nás tyto příklady učí o Boží moci měnit životy různých lidí s odlišnou životní zkušeností?**

`Sk 16,11–15`

`Sk 16,23–34`

`Sk 17,33.34`

`Sk 18,8`

Kolik různých osudů! Lydie byla prosperující židovská podnikatelka a žalářník byl římským státním úředníkem střední třídy. Duch svatý je schopen oslovit lidi s různým společenským postavením. Jeho moc měnit životy zasahuje muže i ženy, chudé i bohaté, vzdělané i nevzdělané.

Poslední postavy z našeho seznamu jsou také pozoruhodné. Sk 17,34 mluví o obrácení Dionýsa z Areopagu. Členové Areopagu byli součástí poradního sboru soudců ověřujících soudní rozhodnutí. Patřili mezi důležité a respektované členy řecké společnosti.

Díky působení Ducha mohl apoštol Pavel zasáhnout i ty nejvyšší vrstvy společnosti. Krispus (Sk 18,8) byl představeným synagógy a znal dokonale Starý zákon. Duch svatý pronikl i do jeho života a změnil ho.

Uvedené příklady ukazují, že když vydáváme svědectví o Kristu a přinášíme poselství Božího slova, Duch svatý dělá pozoruhodné dílo v životech těch nejrůznějších lidí. V žádném případě nám nepřísluší vynášet jakékoliv soudy o tom, kdo by mohl nebo nemohl uvěřit. Naším dílem je vydávat svědectví každému a všem, kdo vstoupí do našeho života. Bůh se postará o ostatní.

**Aplikace**

`Kristus zemřel za každého člověka, který kdy žil. Co tato důležitá pravda říká o tom, kdo může nebo nemůže být zachráněn?`

#### Další čtení: Vybrané citace od Ellen Whiteové

Duch svatý člověka usvědčuje z hříchu, Kristus ho vede ku pokání a pak mu odpouští. Lidé, kteří dovolili Duchu svatému, aby zapůsobil na jejich srdce, poznávají, že v nich není nic dobrého. Zjišťují, že všechno, co kdy učinili, je poznamenáno sobectvím a hříchem. Jako ubohý publikán stojí opodál, neodvažují se ani pozvednout oči k nebi a volají: „Bože, slituj se nade mnou hříšným!“ Lukáš 18,13. A dostávají požehnání. Pro kajícníka existuje odpuštění, neboť Kristus je „Beránek Boží, který snímá hřích světa“ Jan 1,29. Zaslíbení Boží zní: „I kdyby vaše hříchy byly jako šarlat, zbělejí jako sníh, i kdyby byly rudé jako purpur, budou bílé jako vlna.“ „A dám vám nové srdce... Vložím vám do nitra svého ducha.“ Izajáš 1,18; Ezechiel 36,26.27. {MON 13.1}

Před koncem své pozemské služby Kristus zaslíbil svým učedníkům Ducha svatého. Brzy měla nadejít chvíle jeho ukřižování a on si plně uvědomoval tíhu viny, která na něm spočine, až na sebe vezme lidské hříchy. Dříve než vydal sám sebe jako oběť smíření, poučil své učedníky o nejdůležitějším a nejdokonalejším daru, který chtěl svým následovníkům svěřit — o daru, který jim zpřístupní nevyčerpatelné zdroje jeho milosti. Řekl: „Požádám Otce a on vám dá jiného Přímluvce, aby byl s vámi na věky — Ducha pravdy, kterého svět nemůže přijmout, poněvadž ho nevidí ani nezná. Vy jej znáte, neboť s vámi zůstává a ve vás bude.“ Jan 14,16.17. Spasitel poukazoval na dobu, kdy přijde Duch svatý a jako jeho zástupce vykoná velké dílo. Moc Ducha svatého se postaví na odpor zlu, které se nahromadilo v průběhu staletí. {PNL 28.1}