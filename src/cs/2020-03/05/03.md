---
title:  'Zmocněná církev'
date:  27/07/2020
---

> <p></p>
> Slovo Boží se šířilo a počet učedníků v Jeruzalémě velmi rostl. Také mnoho kněží přijalo víru. (Sk 6,7)

> <p></p>
> A tak se církve upevňovaly ve víře a počet bratří rostl každým dnem. (Sk 16,5)

**Osobní studium**

Kniha Skutky apoštolů je oprávněně nazývána také „Skutky Ducha svatého“. Jde o strhující události vydávání svědectví, evangelizačního úsilí a růstu církve. Tato kniha je příběhem oddaných věřících naplněných Duchem svatým, jejichž jedinou motivací byla touha získat svět pro Krista. Ve své snaze byli zcela závislí na Duchu svatém. Jsou příkladem toho, co může Duch svatý udělat prostřednictvím mužů a žen, kteří se jím nechají vést.

`Uvažuj o textech Sk 2,41.42; Sk 4,4.31; Sk 5,14.42; Sk 6,7 a Sk 16,5. Co tě na těchto textech nejvíce udivuje? Jaké poselství se podle tebe snaží předat Lukáš, autor knihy Skutky apoštolů, tím, jak popisuje rychlý růst církve?`

Lukášovým záměrem při psaní této knihy bylo ukázat čtenářům působení Ducha svatého v rané církvi.

Všimni si také, že Lukáš pro popsání výsledků práce Ducha svatého v prvním století neváhá používat čísla a zaznamenává, kolik lidí bylo pokřtěno. Ve Sk 2,41 vyzdvihuje skutečnost, že za jediný den byly na jednom místě pokřtěny tři tisíce lidí. Ve Sk 4,4 mluví o pěti tisících pokřtěných a ve Sk 5,14 ukazuje, že přibývalo mnoho těch, „kteří uvěřili Pánu“.

Pokud šlo o jednotlivce, mezi něž patřil etiopský dvořan, démonem posedlá žena, žalářník z Filip nebo Lýdie, Lukáš si všímá a zaznamenává působení Ducha svatého v jejich srdcích. Je důležité si také uvědomit, že i za velkými počty pokřtěných se skrývají konkrétní lidé. Každý z nich je Božím dítětem, za které Kristus zemřel. Možná nás fascinují velká čísla, ale vydávání svědectví se nakonec většinou stejně uskutečňuje v přímém kontaktu dvou lidí.

Jedním z důvodů rychlého růstu rané církve bylo i to, že byly zakládány nové sbory. Toto poselství je důležité i pro dnešek.

**Aplikace**

`Hlavním zaměřením rané církve byla misie. Je i v našem sborovém společenství misie základem všeho, co děláme?`