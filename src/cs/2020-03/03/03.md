---
title:  'Přijetí těch, kteří jsou jiní'
date:  13/07/2020
---

> <p></p>
> 5Na té cestě přišel k samařskému městu jménem Sychar, v blízkosti pole, jež dal Jákob svému synu Josefovi; 6tam byla Jákobova studna. Ježíš, unaven cestou, usedl u té studny. Bylo kolem poledne. 7Tu přichází samařská žena, aby načerpala vody. Ježíš jí řekne: „Dej mi napít!“ – 8Jeho učedníci odešli předtím do města, aby nakoupili něco k jídlu. – 9Samařská žena mu odpoví: „Jak ty jako Žid můžeš chtít ode mne, Samařanky, abych ti dala napít?“ Židé se totiž se Samařany nestýkají. 10Ježíš jí odpověděl: „Kdybys znala, co dává Bůh, a věděla, kdo ti říká, abys mu dala napít, požádala bys ty jeho, a on by ti dal vodu živou.“ (J 4,5–10)

**Osobní studium**

Ježíš ukázal učedníkům, co znamená dívat se na každého člověka z jiné, nebeské perspektivy. Jeho pohled na lidi byl odlišný. Nedíval se na to, jací lidé jsou, ale jakými by mohli být. Ke každému člověku přistupoval s úctou a s respektem. Často se stávalo, že tím, jak se Ježíš k lidem choval, překvapil nebo dokonce zaskočil své učedníky. Velmi dobře je to vidět na příkladu Ježíšova rozhovoru se Samařankou.

Jestliže pochopíme tehdejší situaci v Palestině, může nám to pomoci lépe porozumět vztahům Židů a Samařanů. „Neshody mezi Judejci a Samařany pocházely z dávné doby. Podle 2Kr 17 byli Samařané potomky obyvatel Mezopotámie, kteří byli násilně přesídleni do severní oblasti Izraele asyrským králem v roce 722 před Kristem. Jejich náboženství bylo kombinací modlářství a uctívání Hospodina.“ (Archaeological Study Bible, Zondervan Publishing, 2005, str. 1727) Kromě pohanských praktik, které si přinesli ze své původní vlasti, postavili Samařané na hoře Gerizímu chrám, ve kterém uctívali Hospodina. Pokud vezmeme v úvahu nevraživost mezi Židy a Samařany, museli být učedníci určitě zaskočeni, když si Ježíš pro svou pouť do Galileje vybral cestu přes Samaří. Překvapilo je, že se Ježíš nenechal zatáhnout do náboženské diskuse. Obrátil se přímo na Samařanku, která toužila po přijetí, lásce a odpuštění.

`Přečti si text J 4,3–34. Jak Ježíš přistupoval k Samařance? A jak reagovala ona na rozhovor s Ježíšem? Jaký postoj zaujali učedníci a jakým způsobem Ježíš změnil jejich pohled na danou věc?`

Ježíš chtěl učedníky naučit něco velice důležitého: „Ti, kteří mají Ducha Kristova, se budou na každého člověka dívat očima plnýma nebeského soucitu.“ (ST, 20. června 1892) Stejnou lekci chce dát Kristus i nám dnes.

**Aplikace**

`Na koho se díky různým vlivům v naší společnosti díváš pohrdavě nebo s nedostatkem úcty? Proč musíš tento postoj změnit? Jak může k takové změně dojít?`

#### Další čtení: Vybrané citace od Ellen Whiteové

"Kristus přistupoval k lidem individuálně. Svých dvanáct učedníků připravoval ke službě osobním kontaktem a tím, že s nimi spolupracoval. Nejcennější rady dával lidem soukromě, často jen mezi čtyřma očima. Nejvzácnější poklady otevřel váženému rabínovi během nočního rozhovoru na Olivové hoře nebo opovrhované ženě u sycharské studny. U těchto posluchačů rozpoznal citlivé srdce, otevřenou mysl a vnímavou duši. Ani zástup, který jej často následoval, nebyl pro Krista anonymní masou lidí. Hovořil přímo a konkrétně, apeloval na každé srdce. Pozoroval tváře svých posluchačů. Když zahlédl rozzářený obličej, který prozradil, že se pravda dotkla duše, Ježíšovo srdce se rozeznělo radostí. {Vy 136.9}

Pán Ježíš dokázal rozpoznat možnosti každého člověka. Nedal se odradit odpudivým zevnějškem nebo nepříznivým prostředím. S Matoušem se setkal u celnice, s Petrem a jeho spolupracovníky u rybářských lodí. Přesto je pozval, aby se od něj učili. {Vy 137.1}

Dnes je při výchově potřebný stejný osobní zájem a důraz na individuální rozvoj.  {Vy 137.2}"