---
title:  'Druhý dotek'
date:  12/07/2020
---

> <p></p>
> 22Přišli do Betsaidy. Přivedli k němu slepce a prosili jej, aby se ho dotkl. 23I vzal toho slepého za ruku a vyvedl ho z vesnice; potřel mu slinou oči, vložil na něho ruce a ptal se ho: „Vidíš něco?“ 24On pozvedl oči a řekl: „Vidím lidi, vypadají jako stromy, a chodí.“ 25Potom mu znovu položil ruce na oči; slepý prohlédl, byl uzdraven a viděl všecko zcela zřetelně. 26Ježíš ho poslal domů a přikázal mu: „Ale do vesnice nechoď!“ (Mk 8,22–26)

**Osobní studium**

V Písmu se nachází jen jediný zázrak, který Ježíš vykonal nadvakrát. Jde o uzdravení slepého v Betsaidě a tento příběh nám přináší nadčasové poučení. Ukazuje, že Božím plánem je použít každého věřícího pro přivedení někoho dalšího k Ježíši. Marek své vyprávění začíná slovy: „Přišli do Betsaidy. Přivedli k němu slepce a prosili jej, aby se ho dotkl.“ (Mk 8,22) V tomto verši se soustřeďme na slova „přivedli“ a „prosili“. Nevidomý muž nepřišel za Ježíšem sám. Přátelé viděli jeho potřebu a přivedli ho k Ježíši. Muž samotný možná neměl dost víry, ale jeho přátelé ji měli. Byli přesvědčeni, že Ježíš mu může vrátit zrak.

Nový zákon zaznamenává přibližně dvacet pět různých zázraků uzdravení, které Ježíš uskutečnil. Více než v polovině těchto příběhů přivedli člověka potřebujícího uzdravení k Ježíši právě jeho přátelé nebo rodina. Mnozí lidé by se k Ježíši nikdy nedostali, kdyby je nepřivedl někdo, kdo pevně věřil. Měli bychom být těmi, kdo ochotně „přivedou“ lidi k Ježíši.

Druhým významným slovem ve verši Mk 8,22 je sloveso „prosili“, které má význam „naléhavě žádali“ nebo „žadonili“. Jde o jemnější, vlídnější a laskavější formu žádosti než hlučné a divoké dožadování se. Přátelé tohoto muže zdvořile Ježíše prosili o pomoc ve víře, že Ježíš tomuto člověku chce a může pomoci. Občas musíme druhé přivést k Ježíši „na křídlech“ naší vlastní víry.

`Přemýšlej, proč Ježíš uzdravil nevidomého nadvakrát, jak je to popsáno v úvodních verších. Co se z toho můžeš naučit?`

`Je možné, že ani my nevidíme druhé lidi správně? Nevidíme je i my někdy jen jako „chodící stromy“ nebo nejasné stíny – a ne jako uchazeče o Boží království? Co může způsobovat, že nevidíme, jací jsou lidé ve skutečnosti?`

**Aplikace**

`Co se z tohoto příběhu můžeš naučit o tom, jak nás Bůh chce používat pro záchranu druhých lidí? Jak se podle tohoto příběhu můžeme podílet na tělesném i duchovním uzdravení a službě ztraceným?`

#### Další čtení: Vybrané citace od Ellen Whiteové

"Potřebujeme víc křesťanské lásky. Nejen k těm, kdo se nám zdají být bez chyb, nýbrž i k chudým, trpícím, bojujícím lidem, kteří často podlehnou chybám, kteří hřeší a činí pokání, kteří jsou pokoušeni a propadají malomyslnosti. Máme navštěvovat své bližní tak jako náš milosrdný Velekněz a přitom citlivě a s láskou chápat jejich slabosti. {ZNP 79.4}

Kristus zval vyvrhele, publikány a hříšníky. Těmito lidmi druzí opovrhovali, avšak On je svou láskou a dobrotou přitahoval. Jediný druh lidí, které Kristus nestrpěl, byli ti, kteří ve své samolibosti stáli stranou a dívali se na druhé spatra. {ZNP 79.5}

Kristus nás vyzývá: „Vyjdi za lidmi na cesty a k ohradám a přinuť je, ať přijdou, aby se můj dům naplnil.“ Lukáš 14,23. Chceme-li být poslušni této výzvy, musíme jít k lidem, kteří žijí kolem nás, ale i k těm, kteří bydlí daleko. „Publikáni a nevěstky“ musí slyšet Spasitelovo pozvání. Laskavostí a shovívavostí Božích poslů se pozvání stane úžasnou silou, která pozvedne ty, kteří zapadli do nejhlubšího bahna hříchu. {ZNP 79.6}"

"Máme se modlit tak vážně a vytrvale, jako žádal muž v podobenství svého souseda v noci o chléb. Čím opravdověji a usilovněji prosíme, tím pevněji se duchovně spojujeme s Kristem. Pán Ježíš nám bude dávat stále větší dary, protože poroste také naše víra. {PM 72.3}

Na nás je, abychom se modlili a věřili. Máme bdít, modlit se a spolupracovat s Bohem, který vyslýchá modlitby. Nezapomínejme, že „jsme spolupracovníci na Božím díle“ 1. Korintským 3,9. {PM 72.3}"