---
title:  'Dívat se na lidi jako Ježíš'
date:  11/07/2020
---

### Texty na tento týden
Mk 8,22–26; J 4,3–34; J 1,40.41; Mk 12,28–34; L 23,39–43; Sk 8,26–38

> <p>Základní verš</p>
> „Řekl jim: ‚Pojďte za mnou a učiním z vás rybáře lidí.‘“ (Mt 4,19)

Ježíš věděl, jak oslovit a zachránit člověka. Když sledujeme způsob, jakým Ježíš přistupoval k lidem, můžeme se hodně naučit o tom, jak vést lidi ke spasení. Když se s Ježíšem vydáme do zalidněných ulic Jeruzaléma, projdeme se s ním po zaprášených cestách Judska nebo po úbočích Galileje, objevíme, jak hledajícím zjevoval principy nebeského království.

Ježíš se na každého člověka díval jako na možného obyvatele jeho království. Vnímal všechny očima plnýma nebeského soucitu. Petra například neviděl jako vznětlivého a upovídaného rybáře, ale jako schopného kazatele evangelia. Jakuba a Jana nevnímal jako výbušné, zapálené radikály, ale jako nadšené zvěstovatele Boží milosti. V nitru Marie z Magdaly i samařské ženy viděl jejich hlubokou touhu po skutečné lásce a opravdovém přijetí. Na Tomáše se nedíval jako na pochybovače, ale jako na upřímně hledajícího člověka. Ať už šlo o ženu nebo muže, o pohana nebo Žida, zločince na kříži, setníka nebo démonem posedlého člověka, Ježíš viděl jejich Bohem daný potenciál a díval se na ně očima záchrany.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Tři a půl roku byli učedníci vzděláváni tím největším Učitelem, jakého kdy svět poznal. Osobním kontaktem a společenstvím je Kristus připravoval pro svou službu. Den co den s ním chodili a hovořili s ním, slyšeli, jak povzbuzuje unavené a vyčerpané, a viděli, jak se jeho moc projevuje na nemocných a trpících. Někdy je učil, když s nimi seděl na horské stráni; jindy jim odhaloval tajemství Božího království, když šli po mořském břehu. Kdekoli byli lidé ochotni přijmout Boží poselství, zjevoval pravdu o cestě ke spasení. Nepřikazoval svým učedníkům, aby dělali to či ono, ale říkal jim: „Následujte mě!“ Když procházel zemí a městy, bral je s sebou, aby viděli, jak učí lid. Putovali s ním z místa na místo, sdíleli s ním jeho skromný pokrm a stejně jako on měli občas hlad a byli často unavení. Byli s ním na přeplněných ulicích, na břehu jezera i v ústraní pouště. Poznali ho v každé životní situaci. {PNL 13.2}

Je třeba vynaložit osobní úsilí, abychom se přiblížili k lidem. Kdybychom věnovali méně času napomínání a více času osobní službě, dosáhli bychom lepších výsledků. Je třeba pomáhat chudým, pečovat o nemocné, utěšovat zarmoucené a pozůstalé, poučovat nevědomé a radit nezkušeným. Máme plakat s těmi, kdo pláčou, a radovat se s těmi, kdo se radují. Je-li toto dílo provázeno přesvědčivostí, mocí modlitby a silou Boží lásky, pak nebude a ani nemůže být bez úspěchu. {ZNP 67.3}