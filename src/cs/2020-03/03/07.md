---
title:  'Podněty k zamyšlení'
date:  17/07/2020
---

Přečti si 11. kapitolu „Poselství naděje v Samaří“ z knihy Poslové naděje a lásky (AA 103–111; PNL 59–63).

Lidé kolem nás se zajímají o věčnost. Ježíš výstižně řekl, „Žeň je velká, dělníků málo.“ (Mt 9,37) Problém není na straně úrody. Očima ovlivněnýma Duchem svatým viděl Ježíš množství „úrody“ tam, kde učedníci viděli jen protivenství. Jaké bylo Kristovo řešení daného problému? „Proste proto Pána žně, ať vyšle dělníky na svou žeň!“ (Mt 9,38) Řešením je modlitba, aby vás Bůh poslal sesbírat jeho úrodu.

Můžeme se modlit tuto výstižnou modlitbu: „Pane, jsem ochoten nechat se použít k rozšíření tvého království. Otevři mi oči, abych viděl tebou seslané možnosti, které pro mne každý den připravuješ. Nauč mě být citlivým k potřebám lidí kolem mě. Pomoz mi říkat slova naděje a povzbuzení. Pomoz mi dělit se o tvou lásku a pravdu s těmi, které potkávám.“ Pokud budete tuto modlitbu předkládat Bohu, udělá ve vašich životech mimořádné věci.

**Otázky k rozhovoru**

`1. 	Pokud jste se snažili přivést někoho k Ježíši, určitě jste si všimli, že to často není vůbec jednoduché. Samozřejmě, jen Bůh může změnit srdce člověka, ale ve své moudrosti si nás vyvolil, abychom se stali součástí tohoto procesu. Snažíme-li se přivést k Bohu i jen jednoho člověka, vyžaduje to čas, úsilí, trpělivost a lásku, která pochází shora. Jaká rozhodnutí vám pomohou prožít změnu, která z vás udělá užitečné svědky Kristovy lásky a milosti?`

`2. 	Se kterými lidmi, kteří neznají Krista, se setkáváte? Co jste pro ně udělali, děláte nebo se chystáte udělat, abyste jim přinesli svědectví o Boží lásce?`

`3. 	Uvažujte o Saulovi z Tarsu. Nikdo určitě nepředpokládal, že se takový člověk obrátí a přijme Krista. Přesto se to stalo. Co se z toho můžeme naučit o nebezpečí rychlého odsuzování lidí jen na základě vnějších projevů?`

`4. 	Když přemýšlíte o Saulovi (Pavlovi), jak v kontextu jeho života a změny rozumíte verši: „Nedávejte psům, co je svaté. Neházejte perly před svině, nebo je nohama zašlapou, otočí se a roztrhají vás.“ (Mt 7.6)?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.