---
title:  'Začni tam, kde právě jsi'
date:  14/07/2020
---

> <p></p>
> 40Jeden z těch dvou, kteří slyšeli, co Jan řekl, a Ježíše následovali, byl Ondřej, bratr Šimona Petra. 41Vyhledal nejprve svého bratra Šimona a řekl mu: „Nalezli jsme Mesiáše (což je v překladu: Kristus).“ (J 1,40.41)

> <p></p>
> 20Někteří z poutníků, kteří se přišli o svátcích klanět Bohu, byli Řekové. 21Ti přistoupili k Filipovi, který byl z Betsaidy v Galileji, a prosili ho: „Pane, rádi bychom viděli Ježíše.“ 22Filip šel a řekl to Ondřejovi, Ondřej a Filip to šli říci Ježíšovi. 23Ježíš jim odpověděl: „Přišla hodina, aby byl oslaven Syn člověka. 24Amen, amen, pravím vám, jestliže pšeničné zrno nepadne do země a nezemře, zůstane samo. Zemře-li však, vydá mnohý užitek. 25Kdo miluje svůj život, ztratí jej; kdo nenávidí svůj život v tomto světě, uchrání jej pro život věčný. 26Kdo mně chce sloužit, ať mě následuje, a kde jsem já, tam bude i můj služebník. Kdo mně slouží, dojde cti od Otce.“ (J 12,20–26)

**Osobní studium**

Jeden známý citát říká: „V životě je jediným místem, odkud můžeme začít, pouze místo, kde právě jsme. Nikde jinde se totiž začít nedá.“ Ježíš zdůraznil tento princip, když svým učedníkům řekl: „Ale dostanete sílu Ducha svatého, který na vás sestoupí, a budete mi svědky v Jeruzalémě a v celém Judsku, Samařsku a až na sám konec země.“ (Sk 1,8)

Ježíšovo poselství učedníkům bylo příliš jasné, než aby ho někdo pochopil nesprávně: začněte tam, kde právě jste. Vydávej svědectví na místě, kam tě Bůh postavil. Nesni o lepších možnostech, začni s lidmi, kteří jsou kolem tebe. Podívej se Božíma očima na příležitosti, které máš na dosah ruky!

Nepotřebuješ být tím nejvzdělanějším, nejvýmluvnějším ani nejschopnějším. Přestože správně použité dary mohou být užitečné, nejdůležitější je milovat Boha a milovat lidi. Pokud jsi ochoten vydávat svědectví, Bůh ti otevře dveře příležitostí dokořán.

`Uvažuj o úvodních textech a také o J 6,5–11. Co ses z těchto veršů dozvěděl o Ondřejově duchovním nasměrování a o jeho přístupu k vydávání svědectví?`

Ondřejova zkušenost k nám mluví velmi jasně. Nejprve začal ve své rodině a o Kristu řekl svému bratru Petrovi. Později si vytvořil přátelský vztah s chlapcem, díky jehož daru Ježíš mohl udělat zázrak. Ondřej věděl i to, jak přistoupit k Řekům, kteří se o Ježíše zajímali. Místo toho, aby s nimi začal rozebírat teologické otázky, vytušil jejich potřebu a dovedl je k Ježíši.

Umění účinného přivádění lidí ke Kristu spočívá ve vytváření pozitivních, laskavých vztahů se zájmem o druhé. Uvažuj o lidech z tvé blízkosti, kteří nevědí o Ježíši. Uvědomují si, že mají ve své blízkosti někoho, kdo jim projevuje laskavost a péči? Cítí z tebe klid a naplnění, po kterém touží? Je tvůj život pozitivní „reklamou“ na evangelium? Druhé přivádíme k Bohu tím, že se s nimi dělíme o Ježíše. Nejprve se z nich stanou Kristovi přátelé, a nakonec, když jim řekneme o Božím poselství pro čas konce, mohou se z nich stát i adventisté sedmého dne.

**Aplikace**

`Proč bývá někdy tak komplikované přivést ke Kristu členy naší rodiny? Podařilo se ti úspěšně vydávat svědectví o Kristu někomu z tvých příbuzných nebo blízkých přátel? Co z tvé zkušenosti by mohlo být poučením nebo povzbuzením pro ostatní?`

#### Další čtení: Vybrané citace od Ellen Whiteové

Kristus vyzval své učedníky, aby začali pracovat v Jeruzalémě. ... V Jeruzalémě žili mnozí, kdo tajně uvěřili, že Ježíš Nazaretský je Mesiáš, a mnozí další, kteří byli oklamáni kněžími a předními muži. A právě jim mělo být zvěstováno evangelium. Měli být vyzváni k pokání. Bylo třeba objasnit jim úžasnou pravdu, že odpuštění hříchů lze získat pouze skrze Krista. A protože Jeruzalém byl dosud rozrušen otřesnými událostmi několika minulých týdnů, kázání učedníků mohlo mít velký dopad. {PNL 20.3}

"Potom jeden z nich, Ondřej, vyhledal svého bratra a pozval ho ke Spasiteli. Pak byl povolán Filip. Ten zase vyhledal Natanaela. Tyto příklady nám ukazují, jak důležité je vydávat osobní svědectví a zvát příbuzné, přátele a sousedy. Někteří lidé se celý život hlásí ke Kristu, ale nikdy se sami nepokusí přivést ke Spasiteli byť jen jediného člověka. {TV 85.5}

Mnoho lidí potřebuje službu křesťanské lásky. Čekají, až je někdo osloví. Mnozí zahynuli, přestože mohli být zachráněni, kdyby se jim byli jejich sousedé, obyčejní lidé, věnovali. Pro Kristovy služebníky je práce všude — v rodině, v sousedství, ve městě, kde žijí. Pokud jsme opravdovými křesťany, bude pro nás tato práce potěšením. Dokud člověk netouží sdělit druhým, jak vzácného přítele našel v Ježíši, není obrácen. Spásnou a posvěcující pravdu si křesťan nemůže nechat jen pro sebe. {TV 85.6}"