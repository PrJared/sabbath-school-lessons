---
title:  'Bohem připravené možnosti'
date:  16/07/2020
---

> <p></p>
> 26Anděl Páně řekl Filipovi: „Vydej se na jih k cestě, která vede z Jeruzaléma do Gázy.“ Ta cesta je opuštěná. 27Filip se vydal k té cestě a hle, právě přijížděl etiopský dvořan, správce všech pokladů kandaky, to jest etiopské královny.

> <p></p>
> 29Duch řekl Filipovi: „Běž k tomu vozu a jdi vedle něho!“ 30Filip k němu přiběhl, a když uslyšel, že ten člověk čte proroka Izaiáše, zeptal se: „Rozumíš tomu, co čteš?“ 31On odpověděl: „Jak bych mohl, když mi to nikdo nevyloží!“ A pozval Filipa, aby nastoupil a sedl si vedle něho.

> <p></p>
> 34Dvořan se obrátil k Filipovi: „Vylož mi, prosím, o kom to prorok mluví – sám o sobě, či o někom jiném?“ 35Tu Filip začal u toho slova Písma a zvěstoval mu Ježíše. 36Jak pokračovali v cestě, přijeli k místu, kde byla voda. Dvořan řekl: „Zde je voda. Co brání, abych byl pokřtěn?“

> <p></p>
> 37Filip mu řekl: „Jestliže věříš celým svým srdcem, nic tomu nebrání.“ On mu odpověděl: „Věřím, že Ježíš Kristus je Syn Boží.“ 38Dal zastavit vůz a oba, Filip i dvořan, sestoupili do vody a Filip jej pokřtil. (Sk 8,26.27.29–31.34–38)

**Osobní studium**

V knize Skutky apoštolů se nachází mnoho záznamů o tom, jak učedníci využili Bohem připravené možnosti hlásání Božího království. Od začátku do konce knihy čteme příběhy o obdivuhodných událostech v rané církvi a o jejím růstu, navzdory vnitřním i vnějším obtížím.

Apoštol Pavel například popisuje svou zkušenost v Troadě následovně: „Když jsem přišel do Troady zvěstovat evangelium Kristovo, našel jsem tam dveře otevřené pro dílo Páně, a přece jsem neměl stání, neboť jsem tam nezastihl bratra Tita; rozloučil jsem se s nimi a vydal se do Makedonie.“ (2K 2,12.13) Bůh zázračně otevřel Pavlovi dveře, aby mohl kázat evangelium na evropském kontinentu. Pavel věděl, že se tyto dveře mohou zanedlouho zavřít. Proto se co nejdříve vydal do Makedonie.

Bůh je Bohem otevřených dveří. Přináší nám možnosti, jak se dělit o naši víru. Kniha Skutky apoštolů ukazuje, jak Bůh jedná. Otevírá dveře ve městech, oblastech, zemích – a co je nejdůležitější, otevírá lidská srdce.

`Co úvodní verše říkají o Filipově otevřenosti Božímu vedení a vnímavosti pro připravené příležitosti?`

„Anděl zavedl Filipa k člověku, který toužil po poznání a byl ochoten přijmout evangelium. I dnes povedou andělé kroky těch služebníků, kteří dovolí Duchu svatému, aby posvětil jejich ústa a očistil a zušlechtil jejich charakter. Anděl, který byl vyslán k Filipovi, mohl etiopskému dvořanovi posloužit sám. Takto však Bůh nepracuje. Jeho záměrem je, aby si lidé navzájem sloužili.“ (AA 109; PNL 62)

Pokud umíme naslouchat a pokud se umíme dívat, i nás povedou neviditelní andělé k lidem, kteří touží poznat pravdu o Božím království.

**Aplikace**

`Uvažuj o klíčové roli, kterou v tomto příběhu sehrálo Písmo. Všimni si, jak důležité bylo, aby se v dané situaci objevil člověk, který dokázal Písmo vysvětlit. Jaké poučení si z toho můžeš vzít?`

#### Další čtení: Vybrané citace od Ellen Whiteové

Bude-li Pán chtít, abychom zanesli poselství do Ninive, nebude nás tam posílat tak rád, jako kdyby nás posílal do Joppe nebo Kafarnaum. Má důvody, že nás posílá tam, kam byly nasměrovány naše kroky. Právě na tom místě může být někdo, kdo potřebuje pomoc, kterou mu můžeme poskytnout. Ten, který poslal Filipa k habešskému dvořanovi, Petra k římskému setníkovi a izraelské děvčátko k syrskému kapitánu Naamánovi, posílá dnes muže, ženy i mladé lidi jako své představitele k těm, kteří potřebují Boží pomoc a vedení. {ZNP 255.3}