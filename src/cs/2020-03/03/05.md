---
title:  'Jak přistupovat ke komplikovaným lidem?'
date:  15/07/2020
---

> <p></p>
> 28Přistoupil k němu jeden ze zákoníků, který slyšel jejich rozhovor a shledal, že jim dobře odpověděl. Zeptal se ho: „Které přikázání je první ze všech?“ 29Ježíš odpověděl: „První je toto: ‚Slyš, Izraeli, Hospodin, Bůh náš, jest jediný pán; 30miluj Hospodina, Boha svého, z celého svého srdce, z celé své duše, z celé své mysli a z celé své síly!‘ 31Druhé je toto: ‚Miluj svého bližního jako sám sebe!‘ Většího přikázání nad tato dvě není.“ 32I řekl mu ten zákoník: „Správně, Mistře, podle pravdy jsi řekl, že jest jediný Bůh a že není jiného kromě něho; 33a milovat jej z celého srdce, z celého rozumu i z celé síly a milovat bližního jako sám sebe je víc než přinášet Bohu oběti a dary.“ 34Když Ježíš viděl, že moudře odpověděl, řekl mu: „Nejsi daleko od Božího království.“ Potom se ho již nikdo otázat neodvážil. (Mk 12,28–34)

> <p></p>
> 39Jeden z těch zločinců, kteří viseli na kříži, se mu rouhal: „To jsi Mesiáš? Zachraň sebe i nás!“ 40Tu ho ten druhý okřikl: „Ty se ani Boha nebojíš? Vždyť jsi sám odsouzen k stejnému trestu. 41A my jsme odsouzeni spravedlivě, dostáváme zaslouženou odplatu, ale on nic zlého neudělal.“ 42A řekl: „Ježíši, pamatuj na mne, až přijdeš do svého království.“ 43Ježíš mu odpověděl: „Amen, pravím ti, dnes budeš se mnou v ráji.“ (L 23,39–43)

**Osobní studium**

Ježíš byl odborníkem na přístup ke komplikovaným lidem. Svými slovy i činy jim dokazoval, že je přijímá. Pozorně poslouchal jejich obavám, kladl jim otázky a postupně jim zjevoval nebeské pravdy. I v těch nejvíce zatvrzelých srdcích viděl ušlechtilé touhy a dokázal rozpoznat potenciál pro změnu i u těch největších hříšníků. Pro Ježíše neexistoval člověk, který by nemohl přijmout evangelium. Ježíš věřil, že „nikdo nemůže padnout tak hluboko a být tak hříšný, aby nemohl najít vysvobození v Kristu“ (DA 258; TV 160). Ježíš se na lidi díval úplně jinou optikou, než jak se díváme my. V každé lidské bytosti viděl odraz slávy původního stvoření. Nasměroval jejich uvažování tak, aby pochopili, čím by se mohli stát. Mnohým z nich se tak skutečně podařilo dosáhnout toho, co měl pro jejich životy připraveno.

`Přemýšlej o úvodních textech. Pozorně si prostuduj, jak ke každému ze zmíněných lidí Kristus přistupoval. Co v textech vystupuje do popředí?`

Ježíš viděl duchovní možnosti všude, kde se octl. I v té nejméně pravděpodobné situaci viděl lidi, kteří se mohli stát občany Božího království. Tuto schopnost můžeme nazvat jako „oči vidící růst církve“. Jde o schopnost dívat se na lidi Ježíšovýma očima a vidět možnosti, jak by mohli být získání pro Boží království. Vyžaduje si to také „uši slyšící růst církve“, které dokážou vnímat nevyslovené potřeby lidí kolem nás. Vyžaduje to schopnost porozumět touze lidí po něčem, co ani nedokážou přesně pojmenovat.

Pros Boha, aby tě učinil citlivým k tomu, co dělá Duch svatý v životech lidí. Každé ráno se modli o druhý Boží dotek, kterým by otevřel tvé oči, abys viděl možnosti mluvit o své víře, které pro tebe Bůh připravuje. Pros o duchovní zrak, o naslouchající srdce a o ochotu vydávat svědectví o Kristu, jehož znáš a miluješ. Bude to vzrušující celoživotní cesta. Tvůj život získá zcela nový smysl. Budeš prožívat vědomí smyslu a naplnění, jaké jsi nikdy předtím nezažil. Jen lidé, kteří spolupracují na záchraně ztracených, mohou poznat, jak uspokojující je tato práce.

**Aplikace**

`Co se můžeš z Ježíšova příkladu naučit o způsobu jednání s lidmi, se kterými se potkáváš ve svém okolí? Komu bys mohl v nadcházejících dnech vydat svědectví o Kristově lásce?`

#### Další čtení: Vybrané citace od Ellen Whiteové

"Zamyslete se nad příběhem Josefa a Daniela. Hospodin nezabránil úkladům lidí, kteří se jim snažili uškodit. Způsobil však, že všechny tyto úskoky se obrátily k dobru jeho služebníků, kteří si ve zkouškách a bojích zachovali svou víru a věrnost. {ZNP 263.7}

Pokud budeme na světě, budeme se setkávat s nepřátelskými vlivy. Budeme vystavováni situacím, které podrobí naši povahu zkoušce. Křesťanské ctnosti se budou rozvíjet tehdy, obstojíme-li v těchto zkouškách. Přebývá-li v nás Kristus, budeme trpěliví, laskaví, shovívaví a radostní, a to i uprostřed hněvu a podráždění. Den za dnem a rok za rokem budeme vítězit nad sebou a boj se změní v ušlechtilé hrdinství. To je úkol, který nám byl svěřen. Nemůžeme ho však splnit bez Ježíšovy pomoci, bez pevného rozhodnutí, neochvějného úmyslu, stálé bdělosti a nepřetržité modlitby. Každý musí bojovat svůj osobní boj. Ani Bůh nemůže zušlechtit naše povahy a učinit naše životy užitečnými, nestaneme-li se jeho spolupracovníky. Ti, kdo v boji ochabují, ztrácejí sílu a radost z vítězství. {ZNP 263.8}"

"Kristus svým životem založil náboženství bez kastovnictví, v němž jsou židé i pohané, svobodní i otroci spojeni bratrstvím. Jsou si před Bohem rovni. Nedal se ovlivnit žádným politickým děním. Kristus nedělal rozdíl mezi domácími a cizinci, přáteli a nepřáteli. Přijímal vážně touhu člověka po záchraně. {ZNP 12.2}

Pán Ježíš nepovažoval nikoho za bezcenného. {ZNP 12.3}"