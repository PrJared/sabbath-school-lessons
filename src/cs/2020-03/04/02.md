---
title:  'Vesmírný zápas'
date:  19/07/2020
---

> <p></p>
> 7A strhla se bitva na nebi: Michael a jeho andělé se utkali s drakem. 8Drak i jeho andělé bojovali, ale nezvítězili, a nebylo již pro ně místa v nebi. 9A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé. (Zj 12,7–9)

> <p></p>
> Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla. (Ef 6,12)

> <p></p>
> Zbraně našeho boje nejsou světské, nýbrž mají od Boha sílu bořit hradby... (2K 10,4)

**Osobní studium**

`Porovnej dnešní texty. Jak tyto verše ovlivňují tvé chápání smyslu a důležitosti přímluvné modlitby?`

Bible odkrývá závoj mezi viditelným a neviditelným světem. Prostřednictvím Písma poznáváme, že existuje zápas mezi dobrem a zlem, mezi silami spravedlnosti a mocnostmi temnoty, mezi Kristem a satanem. V tomto vesmírném zápase Bůh respektuje svobodu každého člověka. Nikdy námi nebude manipulovat ani nás nebude nutit jednat proti našemu vlastnímu přesvědčení. Sesílá však svého Ducha, aby nám pomohl poznat pravdu (J 16,7.8). Nebeští andělé vstupují do tohoto zápasu a pomáhají nám, abychom šli cestou věčnosti (Žd 1,14). Bůh kromě toho vkládá do našich životů situace, které nás mohou přivádět k němu.

Bůh nás nikdy nebude nutit, abychom dělali věci, které by se příčily našemu svědomí. Násilí je v protikladu s principy Božího království. Nucení je v rozporu s láskou, která je základem Boží vlády. Tady se ukazuje důležitost modlitby. Ještě dříve, než se za nějakého člověka modlíme, Bůh již dělá vše, co může, pro jeho záchranu. Naše modlitby však uvolňují nekonečnou Boží moc. Bůh bere ohled na naši svobodnou vůli modlit se za druhé a může tak ve světle sporu mezi dobrem a zlem udělat víc, než kdybychom se nemodlili.

Pozorně uvažuj o této myšlence: „Součástí Božího plánu je poskytovat nám jako odpověď na modlitbu víry to, co by nám Bůh nedal, kdybychom o to neprosili.“ (GC 525; VDV 343) Ve velkém sporu mezi dobrem a zlem má modlitba obrovský vliv. Modlíme-li se za někoho, kdo nezná Krista, do života takového člověka začínají proudit prameny nebeského požehnání. Bůh oceňuje naše rozhodnutí modlit se za lidi a dělá pro ně mimořádné věci.

Když přemýšlíme o tématu přímluvné modlitby, nerozumíme úplně tomu, jak Bůh jedná. To by nám však nemělo bránit obracet se k Bohu v modlitbě, která přináší požehnání nám i lidem kolem nás.

**Aplikace**

`Proč podle tebe Bůh jedná mocněji, když se modlíme, než když modlitbu zanedbáváme? Proč nás Bible napomíná, abychom se za druhé modlili, přestože zcela nechápeme, jak naše modlitba „funguje“?`

#### Další čtení: Vybrané citace od Ellen Whiteové

Kristus neřekl svým učedníkům, že jejich práce bude snadná, ale ukázal jim, jak nespočetné jsou síly zla, které se proti nim spiknou a postaví se jim na odpor. Budou muset bojovat „proti mocnostem, silám a všemu, co ovládá tento věk tmy, proti nadzemským duchům zla“ Efezským 6,12. V tomto boji však nebudou odkázáni jen sami na sebe. Ježíš je ujistil, že bude s nimi; pokud půjdou ve víře kupředu, všemocný Bůh bude jejich záštitou. Vyzval je, aby byli stateční a silní, protože s nimi bude někdo, kdo je mocnější než andělé — vůdce nebeských zástupů. Bůh učinil vše, co bylo třeba, aby mohli dokončit své dílo, a sám převzal zodpovědnost za jeho zdar. Budou-li poslouchat jeho slovo a spolupracovat s ním, nemohou neuspět. Přikázal jim: Jděte ke všem národům. Jděte do nejodlehlejších končin obydleného světa a nepochybujte o tom, že i tam budu s vámi. Pracujte ve víře a důvěře, protože já vás nikdy neopustím. Neustále budu s vámi a budu vám pomáhat při plnění vašich povinností, povedu vás, budu vás utěšovat, posvěcovat a podpírat. Postarám se, aby vaše slova obracela pozornost lidí k nebeskému království. {PNL 19.2}

"Již první satanův pokus o svržení zákona Božího, kdy satan obelstil nevinné obyvatele nebes, skončil — jak se zdálo — úspěchem. Satan svedl velké množství andělů; jeho zdánlivé vítězství však skončilo porážkou. Bůh satana zapudil a vykázal ho z nebe. {PP 241.1}

I dnes jsou tisíce lidí, kteří takto opovážlivě žehrají na Boha. Nechápou, že zbavit člověka svobody rozhodování by znamenalo oloupit ho o jeho výsadu, kterou má jako inteligentní bytost, a učinit z něho pouhý stroj. Bůh nechce nikomu vnucovat svou vůli. Člověk byl stvořen jako svobodná bytost. Stejně jako obyvatelé jiných světů musí se podrobit zkoušce poslušnosti; nikdy však není přiváděn do takové situace, aby se musel podrobovat zlu. Bůh nedopustí, aby na člověka přišlo takové pokušení nebo taková zkouška, jíž by nemohl odolat. Pečuje o člověka v tak hojné míře, že v boji se satanem nemusí podlehnout. {PP 241.4}"