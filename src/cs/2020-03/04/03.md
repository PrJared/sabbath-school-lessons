---
title:  'Ježíš se modlí za druhé'
date:  20/07/2020
---

> <p></p>
> 21Když se všechen lid dával křtít a když byl pokřtěn i Ježíš a modlil se, otevřelo se nebe 22a Duch svatý sestoupil na něj v tělesné podobě jako holubice a z nebe se ozval hlas: „Ty jsi můj milovaný Syn, tebe jsem si vyvolil.“ (L 3,21.22)

> <p></p>
> On [Ježíš] však odcházíval na pustá místa a tam se modlil. (L 5,16)

> <p></p>
> Když se [Ježíš] o samotě modlil a byli s ním jeho učedníci, otázal se jich: „Za koho mne zástupy pokládají?“ (L 9,18)

**Osobní studium**

`Co úvodní verše říkají o vztahu mezi Ježíšovým modlitebním životem a účinností jeho služby?`

Ježíšův život se vyznačoval nepřetržitým společenstvím s jeho Otcem. V době křtu, kdy začínal svou mesiášskou službu, se Ježíš modlil o nebeskou moc, aby mohl uskutečnit své poslání. Duch svatý ho zmocnil, aby jeho jednání bylo podle Otcovy vůle a aby zvládl vše, co bylo před ním. Ať šlo o nasycení velkého zástupu lidí, uzdravení malomocného nebo vysvobození démonem posedlého člověka, Ježíš ve všech případech jasně věděl, že v boji mezi dobrem a zlem je modlitba mocnou zbraní, která dokáže odrazit útoky mocností zla. Modlitba je nebem daným prostředkem, který spojuje naši bezmocnost a slabost s Boží všemocností. Prostřednictvím modlitby se umíme pozvednout k Bohu, který se jediný může dotknout srdcí těch, za které se modlíme.

`Uvažuj o textech L 22,31–34 a Žd 7,25. Jaké ujištění dostal Petr od Ježíše? Jak ho tím Ježíš připravoval na pokušení, kterému měl být Petr zanedlouho vystaven? Jaké ujištění můžeš v této souvislosti přijmout od Ježíše ty sám?`

Pokud chce někdo pracovat na záchraně druhých lidí, musí být člověkem modlitby. Ježíš se modlil za Petra přímo, jmenovitě. Ubezpečoval svého učedníka a přítele Petra, že se za něj bude v době jeho největšího pokušení modlit. Satan velmi dobře vnímal Petrovy schopnosti, kterými mohl výrazně ovlivnit šíření nebeského království na zemi. Pokoušel se udělat vše, aby zničil Petrův pozitivní vliv na vznikající církev. Uprostřed všeho pokušení se však Ježíš za Petra modlil – a tato modlitba byla vyslyšena. Není úžasné a povzbuzující vědět, že se Spasitel modlí i za nás? Zároveň nás zve, abychom se k němu připojili a spolu s ním se modlili za druhé lidi a směřovali jejich pohled k nebeskému trůnu.

Naše vytrvalost při modlitbě je vyjádřením vědomí, že jsme ve snaze přivést lidi ke spasení zcela a ve všem závislí na Bohu.

**Aplikace**

`Za koho se modlíš v těchto dnech? Proč je důležité nikdy se nevzdávat modlitebního úsilí, i když se nám může zdát situace bezvýchodná?`

#### Další čtení: Vybrané citace od Ellen Whiteové

"Nikdo neměl v životě tolik práce a zodpovědnosti jako Ježíš. A jak často se modlil! Udržoval neustálé spojení s Bohem. Znovu a znovu o něm čteme: „Časně ráno, ještě za tmy, vstal a vyšel z domu; odešel na pusté místo a tam se modlil.“ ...  Marek 1,35. {TV 230.5}

Spasitel zasvětil celý svůj život službě lidem, a přesto cítil potřebu vzdálit se od rušných cest a od zástupů, které za ním každý den přicházely. Musel přerušit svoji práci pro druhé, vyhledat klidné místo a ztišit se v ničím nerušeném společenství se svým Otcem. Ježíš žil jako jeden z nás, zakusil naše potřeby i naši slabost. Byl zcela závislý na Bohu. Na modlitbách v ústraní prosil o Boží sílu, aby mohl splnit své poslání a obstát ve zkoušce. Ve světě hříchu Ježíš trpělivě snášel všechny boje a muka. Ve společenství s Bohem nalézal útěchu a radost a odkládal vše, co jej tížilo a trápilo. {TV 231.1}"

"Jednou jim řekl, že žeň je velká a dělníků málo, ale nevyžadoval od nich, aby pracovali bez přestání. Připomněl jim: „Proste proto Pána žně, ať vyšle dělníky na svou žeň!“ Matouš 9,38. {TV 230.2}

... Rozsah Božího díla se úspěšně rozrůstá a mohlo by se stát, že přeceníme své plány a metody práce, budeme se méně modlit a naše víra bude upadat. Stejně jako učedníkům i nám hrozí, že zapomeneme na svoji závislost na Bohu a budeme hledat záchranu v nadměrném pracovním úsilí. Musíme stále hledět na Ježíše a uvědomovat si, že dílo postupuje díky jeho moci. Máme sice usilovně pracovat pro spasení druhých, ale musíme si také najít čas k zamyšlení, na modlitby a studium Božího slova. Dobré výsledky přinese jen dílo provázené modlitbami a posvěcené Kristovou zásluhou. {TV 230.4}"