---
title:  'Pavlova přímluvná modlitba'
date:  21/07/2020
---

> <p></p>
> 15Proto i já, když jsem uslyšel o vaší víře v Pána Ježíše a lásce ke všem bratřím, 16nepřestávám za vás děkovat a stále na vás pamatuji ve svých modlitbách. 17Prosím, aby vám Bůh našeho Pána Ježíše Krista, Otec slávy, dal ducha moudrosti a zjevení, abyste ho poznali 18a osvíceným vnitřním zrakem viděli, k jaké naději vás povolal, jak bohaté a slavné je vaše dědictví v jeho svatém lidu 19a jak nesmírně veliký je ve své moci k nám, kteří věříme.

> <p></p>
> 20Sílu svého mocného působení prokázal přece na Kristu: Vzkřísil ho z mrtvých a posadil po své pravici v nebesích, 21vysoko nad všechny vlády, mocnosti, síly i panstva, nad všechna jména, která jsou vzývána, jak v tomto věku, tak i v budoucím. (Ef 1,15–21)

**Osobní studium**

Přímluvná modlitba je biblickým konceptem. Apoštol Pavel se modlil za ty, kteří nově uvěřili ve sborech, jež zakládal během svých misijních cest. Pavel byl přesvědčen, že když se modlí, může se stát něco, co by se bez modlitby nikdy neudálo. A i když byl později odloučen od těch, které miloval, uvědomoval si, že prostřednictvím modlitby mohou být vzájemně propojeni.

`Pokus se udělat seznam všeho, o co se apoštol Pavel modlí v souvislosti s křesťany v Efezu. O jaký konkrétní dar pro ně prosí?`

Pavlova modlitba za křesťany v Efezu je obdivuhodná. Apoštol prosí, aby jim Bůh dal moudrost, zjevil jim pravdu a dal naději na věčný život. Modlí se, aby tito křesťané mohli vnímat působení Boží moci. Bůh je natolik svrchovaný a mocný, že vzkřísil Krista z mrtvých. Právě tato událost vytvořila základ naděje učedníků na věčný život v Kristu. Pavlova modlitba končí připomínkou velké Boží moci a slavného dědictví. Skutečnost, že se Pavel za ně modlí, byla určitě pro křesťany v Efezu obrovským povzbuzením.

`Uvažuj také o textu Fp 1,3–11 a všimni si tónu Pavlovy modlitby. Jak by ses cítil, kdybys byl součástí společenství křesťanů ve Filipech, které by dostalo od Pavla dopis nejen o tom, že se za vás modlí, ale popsal by i obsah své modlitby? Jaké zaslíbení můžeme najít v Pavlových slovech? Jaké napomenutí se v těchto verších nachází?`

Uvedený text patří v Bibli mezi ty, které nás skutečně povzbuzují. Obsahuje výzvu nechat se naplnit láskou a vnímavostí, které pocházejí z poznání Ježíše. Díky tomu se můžeme měnit, abychom byli takoví, jaké nás chce mít Bůh.

**Aplikace**

`Zkus si napsat modlitbu, kterou by ses mohl modlit za svého nevěřícího přítele.`

#### Další čtení: Vybrané citace od Ellen Whiteové

"Když byl Pavel uvězněn, posilovala ho Boží milost, a tak se dokázal radovat i v utrpení. S vírou a jistotou napsal svým filipským bratřím, že jeho zajetí přispělo k dalšímu šíření evangelia. ... {PNL 277.1}

Tato Pavlova zkušenost obsahuje ponaučení i pro nás; zjevuje nám totiž, jak působí Bůh. Pán dokáže proměnit ve vítězství i to, co se nám jeví jako neúspěch a porážka. Pokud nebudeme s vírou hledět na neviditelné věci, hrozí nám nebezpečí, že zapomeneme na Boha a budeme se dívat jen na věci viditelné. Když nás postihne nehoda nebo neštěstí, okamžitě obviňujeme Boha, že na nás zapomněl nebo že je k nám krutý. Považuje-li Bůh za vhodné, aby v jistém ohledu omezil naši prospěšnost, naříkáme, aniž bychom si připustili, že to možná udělal pro naše dobro. Musíme pochopit, že trest je součástí úžasného Božího plánu a že křesťan, na kterého dopadají rány soužení, může někdy pro svého Mistra udělat víc, než kdyby pro něj pilně pracoval. {PNL 277.2}"