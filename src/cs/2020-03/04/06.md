---
title:  'Cíl modlitby'
date:  23/07/2020
---

> <p></p>
> 14Máme v něho pevnou důvěru, že nás slyší, kdykoliv o něco požádáme ve shodě s jeho vůlí. 15A víme-li, že nás slyší, kdykoliv o něco žádáme, pak také víme, že to, co máme, jsme dostali od něho. 16Vidí-li někdo, že jeho bratr se dopouští hříchu, který není k smrti, ať za něho prosí; a Bůh mu daruje život, jestliže nehřešil k smrti. Jest ovšem hřích, který je k smrti; o takovém neříkám, abyste za něj prosili. (1J 5,14–16)

**Osobní studium**

V celé Bibli je položen důraz na konkrétní cíl modlitby. Modlitba není jen nějaké nekonkrétní, nejasné očekávání duše. V modlitbě adresujeme Bohu naše prosby. Ježíš se velmi konkrétně modlil za své učedníky a apoštol Pavel se modlil za konkrétní potřeby křesťanů v Efezu, Filipech a Kolosách. Modlil se i za své spolupracovníky – Timotea, Tita a Jana Marka.

`Uvažuj o textech 1S 12,22–24 a Jb 16,21. Co mají tyto dvě statě společného? Co se z nich dozvídáme o přímluvné modlitbě?`

Samuel a Jób zdůrazňují důležitost vážné, upřímné a konkrétní přímluvné modlitby. Samuelova slova vyznívají velmi silně, když volá: „Jsem dalek toho, abych proti Hospodinu hřešil a přestal se za vás modlit.“ (1S 12,23) Se Samuelovými slovy rezonují i slova Jóba: „Nechť může někdo vést za muže spor s Bohem, lidský syn za svého bližního.“ (Jb 16,21; ČSP) Naším úkolem je prosit Boha za ty, kteří Krista neznají.

`Co se podle úvodních veršů děje, když se modlíme za druhé? Na co se můžeme při přímluvné modlitbě spolehnout?`

Když se modlíme, stáváme se prostředníky Božího požehnání pro lidi, za které se modlíme. Bůh na ně z nebeského trůnu naším prostřednictvím vylévá řeku živé vody. Celé satanovo vojsko se chvěje před zvukem upřímné modlitby. Ellen G. Whiteová popisuje moc modlitby těmito slovy: „Satan nemůže snést, když se někdo dovolává jeho mocného protivníka, protože se bojí a třese před jeho silou a majestátem.“ (1T 346) Modlitba nás spojuje s tím, kdo dává nebeskou moc a sílu v zápase o duše ztracených mužů a žen.

**Aplikace**

`Uvažuj o verších Mt 18,18.19. Jak tyto verše souvisejí s přímluvnou modlitbou? Jak nás tento text povzbuzuje, abychom se modlili za ty, kteří neznají Boha?`

#### Další čtení: Vybrané citace od Ellen Whiteové

"Opakování ustálených, tradičních frází bez opravdové touhy po Bohu je prázdným mluvením jako u pohanů. {MON 52.6}

Hřích se nedá odčinit modlitbou. Sama modlitba není žádnou ctností ani zásluhou. Květnatými slovy se nedají nahradit pravé pohnutky. I nejkrásnější modlitby mohou být jen prázdnými slovy, pokud nevyjadřují skutečné pocity srdce. Když modlitba vychází z upřímného srdce a vyjadřuje jednotlivá přání člověka, jako by žádal svého přítele zde na zemi o pomoc a očekával splnění, pak je to modlitba víry. Bůh nestojí o formální vděčnost. Avšak i nevyslovené volání srdce zlomeného a zkroušeného vědomím vlastního hříchu a naprosté bezmocnosti nalézá cestu k milostivému Otci. {MON 53.1}"

"Sám Ježíš, když žil na zemi, se často modlil. Spasitel vzal na sebe naše potřeby a slabosti, stal se žadatelem, prosebníkem za nás a hledal u svého Otce novou sílu, aby, zmocněn pro svůj úkol a zkoušky, mohl pokračovat v díle. Kristus je ve všem naším příkladem. Je nám bratrem v našich slabostech, „vždyť na sobě zkusil všechna pokušení jako my“ (Židům 4,15); jeho bezhříšná přirozenost se s odporem odvracela od zla; poznal boje a bolesti člověka ve světě hříchu. Protože byl člověkem, byla mu modlitba nutností a výsadou. Ve spojení se svým Otcem nacházel útěchu a radost. Jestliže Spasitel, Syn Boží, pociťoval potřebu modlitby, oč více by měli potřebu vroucí stálé modlitby pociťovat slabí, hříšní smrtelníci! {CK 63.4}

Náš nebeský Otec čeká na to, aby nám mohl plně požehnat. Je naší výsadou pít plnými doušky ze studnice bezmezné lásky. Není proto divné, že se modlíme tak málo? Bůh je ochoten vyslechnout upřímnou modlitbu i toho nejskromnějšího ze svých dětí, a přesto se zdráháme přednést Bohu své potřeby. Co si mohou nebeští andělé myslet o ubohých, bezmocných lidech, podléhajících pokušením, když Boží srdce ve své nekonečné lásce po nich touží, je ochotné jim dát více, než oč mohou žádat nebo nač mohou pomyslet? Lidé tak málo prosí, a mají tak málo víry. Andělé se s radostí sklánějí před Bohem, jsou rádi v jeho blízkosti. Setkávání s Bohem pokládají za svou největší radost; naproti tomu se zdá, že lidé, kteří potřebují tolik pomoci, jež jim může poskytnout jen Bůh, žijí spokojeně bez světla Ducha Božího, bez jeho společenství. {CK 64.1}"