---
title:  'Projevy neviditelné moci'
date:  22/07/2020
---

> <p></p>
> 10A hle, dotkla se mě ruka a zatřásla mnou, takže jsem se pozvedl na kolena a dlaně rukou. 11Muž mi řekl: „Danieli, muži vzácný, pochop slova, která k tobě budu mluvit. Stůj na svém místě. Jsem poslán k tobě.“ Když se mnou mluvil to slovo, stál jsem a chvěl jsem se. 12Řekl mi: „Neboj se, Danieli, neboť od prvního dne, kdy ses rozhodl porozumět a pokořit se před svým Bohem, byla tvá slova vyslyšena, a já jsem proto přišel. 13Avšak ochránce perského království stál proti mně po jedenadvacet dní. Dokud mi nepřišel na pomoc Míkael, jeden z předních ochránců, zůstal jsem tam u perských králů. 14Přišel jsem, abych tě poučil o tom, co potká tvůj lid v posledních dnech, neboť vidění se týká těchto dnů.“ (Da 10,10–14)

**Osobní studium**

V boji mezi dobrem a zlem, který nazýváme „velký spor“, je přímluvná modlitba účinnou zbraní. Velmi jasně je to vidět v knize Daniel v 10. kapitole.

U proroka Jeremjáše nacházíme předpověď, že Židé budou v babylónském zajetí sedmdesát let. Ke konci Danielova života se toto prorocké období blížilo k závěru. Daniela tato situace znepokojovala, protože téměř nic nenasvědčovalo naplnění Jeremjášových slov.

Médové a Peršané sice dobyli Babylón, ale Židé stále zůstávali v zajetí. Daniel se tři týdny postil a modlil a vroucně prosil za svůj lid. Po třech týdnech se mu zjevila zářivá andělská bytost.

`Uvažuj o textu na dnešní den (Da 10,10–14). Co se dělo v souvislosti s Danielovou modlitbou? Proč musel Daniel na odpověď tak dlouho čekat?`

Je to fascinující příběh. Abychom ho správně pochopili, připomeňme si jednotlivé postavy. Kdo je ochránce (kníže, B21; velitel, ČSP) perského království? Určitě ne Kýros, ten je přece králem Perské říše. Je velmi pravděpodobné, že vyjádření „ochránce perského království“ představuje satana. Ježíš ho také nazývá „vládcem tohoto světa“ (J 12,31; 14,30). Pavel mluví o satanovi jako o „vládci nadzemských mocí“ (Ef 2,2). Jestliže pojmenování ochránce perského království opravdu označuje satana, kdo je pak Míkael, nebo jinak přeloženo Michael? Toto jméno se v Bibli v tomto významu objevuje pětkrát (Zj 12,7; Ju 1,9; Da 10,13.21 a Da 12,1). Pozorné studium těchto textů nám odhaluje, že Míkael (což v překladu znamená „někdo jako Bůh“) je jen jiným označením Ježíše jako ochránce a velitele nebeských andělů bojujícího v přímém souboji se satanem a jeho anděly. Kristus je věčný a všemocný Boží Syn. Jeho posláním jako Ochránce a Velitele všech andělů je porazit a nakonec zničit satana.

Daniel 10. kapitola odhaluje zmíněný zápas mezi dobrem a zlem. Když se Daniel modlí, Míkael, všemocný Kristus, sestupuje z nebes, aby odrazil síly zla. I když si to možná ne­uvědomujeme, Ježíš svým jednáním odpovídá i na naše přímluvné modlitby. Ani jedna z našich modliteb nezůstává nepovšimnuta.

**Aplikace**

`Jak vnímáš realitu velkého sporu ve svém životě? Co nám existence tohoto sporu říká o tom, jak je důležité se správně rozhodovat?`