---
title:  'Síla modlitby za druhé'
date:  18/07/2020
---

### Texty na tento týden
Zj 12,7–9; Ef 6,12; Žd 7,25; Ef 1,15–21; Da 10,10–14; 1J 5,14–16

> <p>Základní verš</p>
> „Vyznávejte hříchy jeden druhému a modlete se jeden za druhého, abyste byli uzdraveni. Velkou moc má vroucí modlitba spravedlivého.“ (Jk 5,16)

První křesťané vnímali velkou důležitost modlitby. „Když se pomodlili, otřáslo se místo, kde byli shromážděni, a všichni byli naplněni Duchem svatým a s odvahou mluvili slovo Boží.“ (Sk 4,31) Jen si všimněme – učedníci se modlili. Naplnil je Duch svatý a začali odvážně hlásat Boží slovo.

Z textu vyplývá jasná souvislost mezi modlitbou učedníků, naplněním Duchem svatým a mocným hlásáním Božího slova. „Učedníci ... nežádali požehnání jenom pro sebe, ale cítili tíhu zodpovědnosti za spasení druhých. Věděli, že evangelium má být hlásáno světu, a proto žádali o sílu, kterou jim Kristus zaslíbil.“ (AA 37; PNL 23)

Jestliže se modlíme v souladu s Boží vůlí, Bůh nás slyší (1J 5,14–17). Jestliže hledáme Boha a prosíme za druhé, Bůh mění naše srdce, přivádí nás blíž k sobě a dává nám svou moudrost, abychom mohli získat druhé pro jeho království (Jk 1,5). Kromě toho mocně působí i v jejich životech způsobem, který si nedokážeme ani představit, a to vše proto, aby je přitáhl k sobě.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Bůh, jemuž sloužíme, nezná rozdílu v osobách. Ten, jenž dal Šalomounovi ducha moudré prozíravosti, ochotně uděluje totéž požehnání svým dítkám i dnes. „Jestliže se komu z vás nedostává moudrosti,“ praví slovo Boží, „žádejž ji od Boha, kterýž všechněm dává ochotně a neomlouvá, a budeť dána jemu.“ Jakubův 1,5. Když ten, jenž nese břímě odpovědnosti, žádá moudrost před bohatstvím, mocí nebo slávou, nebude zklamán. Takový se dozví od Velikého učitele nejen to, co má činit, nýbrž i jak to má učinit, aby se to setkalo s božským souhlasem. {PK 20.5}

Pokud člověk, jehož Bůh nadal moudrostí a schopností, zůstává posvěceným, neprojevuje se v něm chtivost po vysokém postavení, ani nebaží po tom, aby vládl nebo řídil. Někdo ovšem musí nést odpovědnosti. Ten, kdo je pravým vůdcem, neusiluje o nadvládu, nýbrž prosí o to, aby se mu dostalo chápavosti k tomu, aby rozeznal mezi dobrem a zlem. {PK 21.1}"