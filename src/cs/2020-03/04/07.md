---
title:  'Podněty k zamyšlení'
date:  24/07/2020
---

Přečti si kapitolu „Síla modlitby“ z knihy Cesta k vnitřnímu pokoji (SC 93–104; CVP 96–104).

Když se modlíme za druhé, Bůh oceňuje naši oddanost a naši závislost na něm tím, že zapojuje všechny nebeské síly, aby změnil lidské životy. Když naše modlitby vystupují k jeho trůnu, andělské bytosti se na jeho příkaz pouštějí do díla. „Sloužící andělé čekají při trůnu, aby okamžitě poslechli příkaz Ježíše Krista a odpověděli na každou upřímnou modlitbu.“ (2SM 377) Máme jistotu, že žádnou naši modlitbu Bůh nepřeslechne ani nezapomene. Všechny modlitby čekají v nebesích na to, aby byly vyslyšeny ve správném čase a tak, jak je to podle Boha nejvhodnější. „Modlitba víry není nikdy zapomenuta. Ale je opovážlivostí vyžadovat, aby byla vždy vyslyšena přesně tak, jak to očekáváme.“ (1T 231) Toto vědomí je pro nás velkým povzbuzením, když se modlíme za své životní partnery, za naše syny a dcery, za příbuzné, přátele a spolupracovníky, kteří neznají Krista. Žádná upřímná modlitba nikdy nevyzní do prázdna. Neuvidíme vždy okamžitou odezvu v životech těch, za které se modlíme, ale Bůh koná v jejich srdcích způsobem, který poznáme až během věčnosti.

**Otázky k rozhovoru**

`1. 	Uvažujte o textech Fp 1,19; Ko 4,2.3 a 2Te 3,1.2. Jakou jistotu prožíval Pavel ve vězení díky modlitbám křesťanů ve Filipech? O jaké modlitby prosil Pavel křesťany v Kolosách a v Tesalonice? Jak přímluvné modlitby souvisejí se záchranou lidí pro věčnost?`

`2. 	Uvažujte o existenci velkého sporu, který se odehrává na pozadí světa, ve kterém žijeme. Jak vám vědomí velkého sporu pomáhá pochopit důležitost modlitby? Ano, Ježíš na kříži zvítězil a my víme, že bude i konečným vítězem na konci věků. Proč je však nyní důležité, abychom se modlili, abychom usilovali zůstat Bohu věrní a abychom s ním spolupracovali na záchraně druhých?`

`3. 	Jaké překážky vám mohou bránit, abyste se efektivně modlili za druhé? Jaké výmluvy (pokud nějaké) používáte, když se nemodlíte za druhé tak, jak potřebují?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.