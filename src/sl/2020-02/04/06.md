---
title:  Sveto pismo
date:   23/04/2020
---

Sveti Duh, ki je ljudem razodel in navdihnil vsebino Svetega pisma, nas nikoli ne bo vodil v nasprotju z Božjo besedo ali stran od nje. Sveto pismo je za adventiste sedmega dne višja veljava kakor človeško izročilo, izkušnje, razum ali kultura. Samó Sveto pismo je merilo, s katerim se preizkuša vse drugo.

`Na podlagi katerega vrhovnega vira je Jezus Kristus razumel duhovna vprašanja? Kako Sveto pismo potrjuje to, da je Jezus resnični Mesija? Jn 5,46-47; 7,38`

Nekateri ljudje trdijo, da jim je Sveti Duh dal posebno »razodetje« in navodila, vendar je to v nasprotju z jasnim svetopisemskim sporočilom. Menijo, da ima Sveti Duh večjo veljavo kakor Božja beseda. Kdor koli izničuje pisano in navdihnjeno Božjo besedo ter taji njeno jasno sporočilo, hodi po nevarnih tleh in se ne ravna po vodstvu Božjega Duha. Sveto pismo je naš edini duhovni varuh. Sámo je zanesljivo merilo za vsa vprašanja vere in življenja.

»Sveti Duh pa govori razumu po Svetem pismu in vrezuje resnico v srce. S tem razkrinkava zmoto in jo prežene iz človeka. Po Duhu resnice, ki deluje po Božji besedi, si Kristus pridobiva svoje izvoljeno ljudstvo.« /Ellen G. White, Hrepenenje vekov, str. 503/

Sveti Duh ni nadomestil Božje besede, temveč deluje usklajeno z njo, da bi nas pripeljal h Kristusu. Sveto pismo je postavil za edino merilo resnične svetopisemske duhovnosti. Sveto pismo je vir »dobrega nauka« (1 Tim 4,6) in je kot Božja beseda vredno zaupanja ter si zasluži popolno sprejemanje. Naša naloga ni, da ga presojamo. Božja beseda je tista, ki ima pravico in veljavo presojati nas in naše razmišljanje. Navsezadnje gre za zapisano Božjo besedo.

`Zakaj je Sveto pismo, kadar gre za duhovna vprašanja, varnejši vodnik kakor osebni vtisi? Kaj nas doleti, kadar Sveto pismo ni merilo, po katerem preverjamo vse nauke in celo svojo duhovno izkušnjo? Kaj bi se zgodilo, če bi imelo osebno razodetje zadnjo besedo pri duhovnih vprašanjih?`
