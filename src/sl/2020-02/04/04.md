---
title:  Kultura
date:   21/04/2020
---

Vsi smo del določene kulture ali kultur, ki vplivajo na nas. Temu nihče ne more ubežati. Pomisli, kolikšen del Stare zaveze govori o Izraelu, ki je podlegel slabemu vplivu okoliških kultur. Le kako si lahko domišljamo, da smo mi danes drugačni ali celo boljši?

Božja beseda je bila dana znotraj določene kulture, vendar ni omejena samo nanjo. Čeprav kultura neizogibno vpliva na naše razumevanje Svetega pisma, ne smemo pozabiti, da Božja beseda presega kulturne kategorije narodnosti, državljanstva in družbenega položaja. To je eden od razlogov, zakaj je Sveto pismo nad vsemi človeškimi kulturami in je zmožno spremeniti ter popraviti grešne prvine, ki so navzoče prav v vsaki izmed njih.

`Kaj je Janez mislil s tem, ko je rekel, naj ne ljubimo »tega, kar je na svetu«? Kako lahko živimo na svetu in kljub temu nimamo posvetnega pogleda nanj? 1 Jn 2,15-17`

Kakor na vsak drug vidik Božjega stvarstva, je greh vplival tudi na kulturo, ki je zaradi tega pod Božjo obsodbo. Kljub temu pa se nekatera področja kulture zelo lepo skladajo z našo vero, pri čemer moramo biti previdni in se naučiti razlikovati med njima. Idealno bi bilo, da bi svetopisemska vera, če je treba, predrugačila obstoječo kulturo in naredila takšno, ki bo zvesta Božji besedi. Dokler v sebi ne nosimo tega, kar prihaja od zgoraj, bomo hitro podlegli temu, kar je okoli nas.

Duh preroštva to osvetljuje z besedami: »Kristusovi sledilci morajo biti v načelih in zanimanjih ločeni od sveta, vendar se ne smejo izolirati od njega. Zveličar je bil neprestano v družbi ljudi. Spodbujal jih ni k ničemur, kar bi bilo v nasprotju z Božjo voljo, temveč jih je dvigoval in plemenitil.« /Ellen G. White, Counsel to Parents, Teachers, and Students Regarding Christian Education, str. 323/

`Kateri vidiki tvoje kulture so v popolnem nasprotju s svetopisemsko vero? In še pomembneje, kako se lahko obvarujemo pred tem, da bi njeni slabi vidiki pokvarili našo vero?`
