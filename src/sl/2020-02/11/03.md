---
title:  Načelo dan za leto
date:   08/06/2020
---

Eden od ključev historicistične razlage je načelo dan za leto. Skozi stoletja si je mnogo učenjakov s tem načelom pomagalo razlagati časovne prerokbe v Danielovi knjigi in Razodetju. Do tega načela so prišli na podlagi nekaterih ključnih besedil in neposrednega sobesedila samih prerokb.

`Kako je Bog v 4 Mz 14,34 in Ezk 4,6 tudi sam podal načelo dan za leto?`

V zgornjih vrsticah je to načelo zelo jasno izraženo. Kako lahko upravičimo njegovo uporabo za časovne prerokbe, na primer Dan 7,25; 8,14; Raz 11,2-3; 12,6.14; 13,5?

V omenjenih prerokbah v Danielu in Razodetju najdemo še tri druge prvine, ki podpirajo načelo dan za leto; te prvine so simboli, dolga časovna obdobja in značilno izrazje.

Prvič, simboličnost zveri in rogov, ki predstavljajo kraljestva, namiguje, da moramo tudi čas razumeti v simboličnem pomenu. Zveri in rogovi niso dobesedni, temveč simbolizirajo nekaj drugega. Zakaj bi potemtakem čas v teh prerokbah razumeli dobesedno, če je celotna prerokba simbolična? Odgovor je, da jo moramo razumeti v simboličnem pomenu.

Drugič, mnogo dogodkov in kraljestev, o katerih govorijo prerokbe, pokrivajo obdobje več stoletij, kar bi bilo nemogoče, če bi čas teh prerokb razumeli dobesedno. Ko uporabimo načelo dan za leto, čas presenetljivo natančno sovpada z opisanimi dogodki.

Tretjič, značilno izrazje, ki se uporablja za časovna obdobja teh prerokb, namiguje, da ga moramo razlagati kot simbole. Povedano drugače, čas v teh prerokbah (na primer »2.300 večerov in juter« iz Dan 8,14) ni izražen na običajen način, kar namiguje na dejstvo, da so časovna obdobja simbolična in ne dobesedna.

`V Dan 9,24-27 preberi prerokovanje o sedemdesetih tednih. Beremo, da »odkar izide povelje, da naj se obnovi in pozida Jeruzalem, do Maziljenca, vojvode, bo sedem tednov in dvainšestdeset tednov«. (Dan 9,25) Če 69 tednov razumemo dobesedno, kakor da gre za eno leto in štiri mesece, prerokba nima smisla. Kaj pa se zgodi, ko uporabimo svetopisemsko načelo dan za leto in 70 tednov postane 490 let?`
