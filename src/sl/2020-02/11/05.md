---
title:  Preiskovalna sodba
date:   10/06/2020
---

Od reformacije naprej so preroški povzetek, o katerem proučujemo ta teden, trdno podpirali tudi protestantski zagovorniki zgodovinske (historicistične) metode. Vendar so 2.300 dni in preiskovalno sodbo začeli podrobno proučevati šele med mileritskim gibanjem na začetku 19. stoletja. Oglej si spodnjo tabelo:

|Daniel 7|	Daniel 8|
|:-----|:-----|
|Babilon (lev)|	-------------|
|Medo-Perzija (medved)|	Medo-Perzija (oven)|
|Grčija (leopard)|	Grčija (kozel)|
|Poganski Rim (četrta zver)|	Poganski Rim (rog, ki se pomika vodoravno)|
|Papeški Rim (mali rog)|	Papeški Rim (rog, ki se pomika navpično)|

`Kaj se dogaja v nebesih? Dan 7,9-14; 8,14.26`

Srednjeveškemu obdobju preganjanja, ki se je končalo leta 1798, ko je general Berthier prijel in zaprl takratnega papeža, (Raz 13,3) sledi sodba, o kateri govori Dan 7 in 8. Sodba se dogaja v nebesih, kjer je »sodni dvor sedel«. (Dan 7,10) »Z oblaki neba« je prišel »nekdo kakor sin človekov« in »prišel k Predvečnemu.« (Dan 7,13) To je prizor sodbe, ki se odvija po letu 1798 in pred drugim Jezusovim prihodom.

Sodba iz Dan 7 poteka vzporedno s čiščenjem svetišča, (Dan 8,14) saj gre za isti dogodek. Iz Dan 8,14 razberemo, da je čas čiščenja svetišča (izraz izhaja iz dneva sprave) 2.300 večerov in juter oziroma dni. Če uporabimo načelo dan za leto, ti dnevi predstavljajo 2.300 let.

Začetek 2.300 let najdemo v Dan 9,24, kjer je prerokba o 70 tednih (490 letih) »odrezana« ali »oddeljena« od 2.300 dni. Mnogo učenjakov ustrezno sklepa, da sta prerokba o 2.300 dneh (letih) iz Dan 8,14 in prerokba o 70 tednih (490 letih) iz Dan 9,24-27 dva dela ene prerokbe. Besedilo Dan 9,25 v prerokbi o 70 tednih daje začetek tega obdobja: »Odkar izide povelje, da naj se obnovi in pozida Jeruzalem.« Natančno leto tega dogodka je »sedmo leto kralja Artakserksa« (Ezr 7,7) oziroma leto 457 pr. n. št. Če tej letnici prištejemo 2.300 let, dobimo leto 1844, ki je blizu letu 1798 in še vedno pred drugim Jezusovim prihodom. Takrat je Jezus stopil v najsvetejše in začel opravljati posredniško službo – čiščenje svetišča. Glej tabelo v lekciji za petek.
