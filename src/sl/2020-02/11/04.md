---
title:  Kdo je mali rog
date:   09/06/2020
---

Protestantski reformatorji so dolga stoletja mali rog iz Dan 7 in 8 enačili z Rimsko cerkvijo. Zakaj?

`Katere značilnosti malega roga najdemo v Dan 7,1-25 in 8,1-13? Kako lahko vemo, kaj simbolizira?`

Opazimo lahko sedem skupnih značilnosti malega roga iz Dan 7 in 8: 1) oba sta poimenovana z besedo rog; 2) oba sta preganjalca; (Dan 7,21.25; 8,10.24) 3) oba povzdigujeta samega sebe in govorita drzne reči; (Dan 7,8.20.25; 8,10-11.25) 4) tarča obeh je Božje ljudstvo; (Dan 7,25; 8,24) 5) njuno delovanje je omejeno s preroškim časom; (Dan 7,25; 8,13-14) 6) oba bosta obstala do konca časa (Dan 7,25-26; 8,17.19) 7) in oba bosta nadnaravno uničena. (Dan 7,11.26; 8,25)

Zgodovina prepoznava, da je bilo prvo kraljestvo Danielove prerokbe Babilon, (Dan 2,38) drugo Medo-Perzija (Dan 8,20) in tretje Grčija (Dan 8,21) Iz zgodovine je jasno razvidno, da tem kraljestvom sledi Rim.

V Dan 2 se železo, ki predstavlja Rim, nadaljuje tudi v stopalih, kjer je pomešano z ilom, kar pomeni, da bo trajalo do konca časa. Mali rog iz Dan 7 je prišel iz četrte zveri in ostal njen del.

Katera sila je izšla iz Rima in že vsaj 1.260 let širi svoj politično-verski vpliv? (Dan 7,25) Samo ena sila se ujema z zgodovinskim in preroškim poročilom – papeštvo. Papeštvo je prišlo na oblast skupaj z desetimi evropskimi barbarskimi plemeni in izruvalo tri izmed njih. (Dan 7,24) Ta sila se je »razlikovala od prejšnjih«, (Dan 7,24) kar nakazuje njeno edinstvenost. Papeštvo je govorilo »drzne besede zoper Najvišjega« (Dan 7,25) in se »povzdignilo do kneza vojske«, (Dan 8,11) tako da se je polastilo Jezusove vloge in jo nadomestilo s papežem. Izpolnilo je prerokbo o preganjanju svetih Najvišjega, (Dan 7,25) med protireformacijo pa tudi prerokbo o strmoglavljenju nebeške vojske, (Dan 8,10) saj je dalo pobiti mnogo protestantov. Papeštvo si je »prizadevalo spremeniti čase in postavo«. (Dan 7,25) To je doseglo z odpravo druge zapovedi in zamenjavo sobote z nedeljo.

`V Dan 2, 7 in 8 po Grčiji nastopi sila, ki obstoji vse do konca časa. Le katera sila bi bolje ustrezala temu opisu kakor Rim, ki ga je nasledilo papeštvo? Zakaj je to ključni nauk troangelskega sporočila in s tem tudi ključna sestavina sedanje resnice?`
