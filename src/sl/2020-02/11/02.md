---
title:  Historicizem in preroštvo
date:   07/06/2020
---

Temeljna metoda, ki jo adventisti sedmega dne uporabljamo pri proučevanju prerokb, se imenuje historicizem. Osnovana je na ugotovitvi, da mnogo glavnih svetopisemskih prerokb sledi neprekinjenemu linearnemu toku zgodovine od preteklosti do sedanjosti in prihodnosti. Na podoben način so nas v šoli učili zgodovino. Takšen pristop uporabljamo zato, ker tudi Sveto pismo te prerokbe razlaga tako.

`Kako Nebukadnezarjeve sanje prikazujejo neprekinjeno zaporedje sil skozi zgodovino? Kateri način za razlago apokaliptične prerokbe podaja Sveto pismo? Dan 2,27-45`

Glava iz zlata je simbol Nebukadnezarjevega kraljestva. Daniel je Babilon enačil s prvim kraljestvom (Dan 2,38) in rekel: »Za teboj nastopi drugo kraljestvo, slabše od tvojega, in potem tretje kraljestvo« (Dan 2,39) in za njim četrto. (Dan 2,40) Da si kraljestva zares sledijo brez prekinitve, lahko razberemo s same podobe, saj je vsako kraljestvo predstavljeno s telesnim delom, ki sledi prejšnjemu v smeri od glave k prstom na nogah. Kraljestva so povezana, kakor sta povezana čas in zgodovina.

V Dan 7 in 8 so namesto človeške podobe uporabljeni simboli zveri, vendar je sporočilo isto. Gre za neprekinjeno zaporedje štirih svetovnih kraljestev, (treh v Dan 8) ki se začnejo v starem veku in se skozi zgodovino pomikajo proti sedanjosti in prihodnosti, ko bo Kristus ponovno prišel in bo Bog ustanovil večno kraljestvo.

Podoba iz Dan 2 in vzporedni viziji iz Dan 7 in 8 predstavljajo osnovo protestantske zgodovinske (historicistične) razlage preroštva, ki se je držimo adventisti sedmega dne.

`Kaj se lahko od Jezusa naučimo o tem, kako delujejo prerokbe? Jn 14,29`

`Katero veliko prednost imamo, ker živimo v času, ko se je večina zgodovine že odvila, ki pa je ni imel kdo, ki je živel babilonskem času?`
