---
title:  Iskreno in natančno branje zahtevnih odlomkov
date:   15/06/2020
---

Ali si kdaj v Svetem pismu naletel na besedilo ali več besedil, ki jih nisi razumel ali pa so se ti zdela v nasprotju z drugimi besedili in splošno resničnostjo?

Verjetno si se prej ali slej spopadel s to težavo. Vprašanje je, kako si se odzval, oziroma še pomembneje, kako bi se moral odzvati?

`Kako so ti ta besedila lahko v pomoč, ko naletiš na zahtevne odlomke? 1 Krn 29,17; Prg 2,7; 1 Tim 4,16`

S težavami se lahko ustrezno spopademo le, če smo iskreni. Iskrenost nas varuje pred tem, da se težavam poskusimo izogniti ali jih pomesti pod preprogo. Zadržuje nas, da ne dajemo površnih odgovorov, ki ne zdržijo preizkusa. Bogu sta iskrenost in nedotakljivost všeč, zato posnemajmo njegov značaj v vsem, kar delamo, tudi pri proučevanju Svetega pisma.

Iskreni ljudje se bodo zahtevnih svetopisemskih besedil lotili s previdnostjo, da katerega podatka ne bi vzeli iz sobesedila, popačili resnice z nejasnimi izrazi ali prevarali druge s preračunljivimi dokazi. Veliko bolje je čakati na oprijemljiv odgovor, kakor pa si prizadevati priti do dvoumne ali nezadostne rešitve.

Pozitivni stranski učinek iskrenega proučevanja Svetega pisma je rast našega zaupanja. Zaupanje je bistvo vseh dobrih medsebojnih odnosov in ljudi prepriča veliko bolj kakor slabi odgovori. Bolje je reči, da ne poznamo odgovora na vprašanje ali da nimamo razlage za določeno besedilo, kakor povedati to, kar želimo, da bi besedilo pomenilo, pa morda sploh nimamo prav.

Natančni ljudje si iskreno želijo poznati resnico Božje besede, zato ne delajo hitrih sklepov, ki po navadi temeljijo na omejenem znanju ali krhkih dokazih. Odločni so, da ne bodo spregledali nobenega pomembnega vidika ali podrobnosti. V razmišljanju niso nagli, temveč natančno in marljivo proučujejo Božjo besedo in vse pripadajoče podatke.

`Kako se spoprijemaš oziroma kako bi se moral spoprijemati z besedili, ki jih ne razumeš popolnoma in za katere se ti zdi, da ne ustrezajo tvojemu razumevanju resnice?`
