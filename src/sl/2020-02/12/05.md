---
title:  Odločnost in potrpežljivost
date:   17/06/2020
---

`Preberi Gal 6,9. Čeprav Pavel tu govori o vztrajanju v dobrih delih, je ta naravnanost pomembna tudi, ko obravnavamo zahtevna svetopisemska vprašanja. Zakaj sta odločnost in potrpežljivost pomembni pri reševanju težav, na katere naletimo pri proučevanju Svetega pisma?`

Pravi dosežki vedno zahtevajo vztrajnost. Kar zlahka dosežemo, pogosto malo cenimo. Zahtevnejši svetopisemski odlomki so priložnost, da zaposlimo možgane. Vztrajnost in potrpežljivost, s katerima si prizadevamo najti rešitev, kažeta, kako pomembna se nam zdi težava, na katero smo naleteli. Čas, ki ga namenimo proučevanju Svetega pisma, da bi izvedeli več o njegovem pomenu in sporočilu, je dobro izkoriščen čas. Morda se bo izkazalo, da je izkušnja vztrajnega preiskovanja Svetega pisma celo večji blagoslov od odgovora, do katerega smo se dokopali. Veliko pa nam pomeni tudi sama rešitev.

To, da težave ne moremo rešiti na hitro, še ne pomeni, da je nerešljiva. Neverjetno je, kako pogosto spregledamo to očitno dejstvo. Mnogi, ko naletijo na težavni odlomek, po kratkem premisleku, ki jih ne pripelje do rešitve, naglo sklenejo, da na to vprašanje ni odgovora. Nekateri začnejo dvomiti o zanesljivosti Svetega pisma. Ne bi smeli pozabljati, da morda obstaja zelo preprost odgovor, čeprav ga zaradi omejene modrosti (ali nevednosti) ne opazimo. Kaj bi si mislili o matematiku začetniku, ki si pol ure zaman prizadeva rešiti zapleteno nalogo in na koncu izjavi, da rešitev ne obstaja, ker je ni našel? Enako velja tudi za nas, ko proučujemo Sveto pismo.

Ko nas niti naši največji napori ne pripeljejo do odgovora, dajmo težavo za nekaj časa na stran in medtem izpolnjujmo to, kar nam je Bog jasno razodel. Nekatera duhovna spoznanja dobimo šele tedaj, ko smo pripravljeni upoštevati to, kar nam je Bog že zapovedal. Zatorej naj nas pri proučevanju Svetega pisma spremljata potrpežljivost in stanovitnost, prav stanovitnost je namreč vrlina zvestih, ki živijo v času konca. (Raz 14,12)

`Česa se lahko naučimo od ljudi, ki so vztrajno in potrpežljivo proučevali zahtevnejše svetopisemske odlomke? Kako lahko drug drugega spodbujamo k vztrajnosti v iskanju resnice? Zakaj se nam zahtevnejših svetopisemskih besedil ni treba bati?`
