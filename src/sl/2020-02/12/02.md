---
title:  Možni razlogi za očitna neskladja
date:   14/06/2020
---

`Pavel svetuje Timoteju, naj bo marljiv in naj »pravilno ravna z besedo resnice«. Katero pomembno sporočilo nam daje? 2 Tim 2,10-15`

Noben premišljen in iskren učenec Božje besede ne bo zanikal, da so v Svetem pismu tudi težko razumljive stvari. Ta besedila nas ne bi smela zmotiti. V resnici je pričakovati, da bomo naleteli tudi na takšne odlomke. Navsezadnje smo nepopolni in omejeni ljudje. Noben človek nima popolnega znanja o vseh področjih, zlasti ne o tem, kar zadeva Boga. Ko torej nevedni in omejeni ljudje poskušajo razumeti modrost neskončnega Boga, je neizogibno, da bodo naleteli na težave. Težave v razumevanju svetopisemskih naukov nikakor niso dokaz za to, da Sveto pismo ni zanesljivo.

Tisti, ki zavračajo svetopisemski nauk o božanskem razodetju in navdihnjenju, te težave pogosto imenujejo »neskladja« in »napake«. Ker v Svetem pismu vidijo zgolj človeško knjigo, verjamejo, da vsebuje tudi pomanjkljivosti in napake. Takšno prepričanje jim onemogoča poiskati razlago, ki bi upoštevala skladnost in zanesljivost Svetega pisma, ki je sad božanskega navdihnjenja. Ljudje, ki že na prvih straneh (na primer pri poročilu o stvarjenju) podvomijo o Svetem pismu, bodo verjetno kmalu negotovi glede celotnega Svetega pisma.

Nekatera neskladja so nastala zaradi manjših napak prepisovalca ali prevajalca. Duh preroštva pravi: »Nekateri ljudje nas resno motrijo in sprašujejo: ›Ali ste prepričani, da v prepisu ali prevodu ni napak?‹ Seveda je to mogoče! Um, ki je tako ozek, da se obotavlja in spotika ob tej možnosti ali verjetnosti, se bo gotovo spotaknil tudi ob skrivnostih navdihnjene Besede, ker ne more videti Božjih namenov. Da, ti ljudje se bodo zlahka spotaknili ob jasnih dejstvih, ki jih sprejemajo preprosti ljudje, ki v njih prepoznajo Boga. Preprostim so Božje besede jasne in čudovite, polne mozga in maščobe. Nobena napaka nikomur ne bo povzročala težav ali da bi se kdo spotaknil, razen tistemu, ki težave vidi tudi v najbolj jasno razodetih resnicah.« /Ellen G. White, Selected Messages I, str. 16/

`Zakaj je tako pomembno k Svetemu pismu pristopiti s ponižnim duhom?`
