---
title:  Nad zahtevnejše odlomke  z molitvijo in Svetim pismom
date:   18/06/2020
---

`Kaj so naredili apostoli in prvi verniki, ko so naleteli na zahtevnejša vprašanja? Zakaj je Sveto pismo še najboljši vir za razlago samega sebe? Apd 17,11; 8,35; 15,15-16`

Najboljše rešitve za zahtevnejša svetopisemska besedila najdemo v samem Svetem pismu. Najučinkovitejše odgovore nanje lahko dobimo, če jih proučujemo v luči celotnega Svetega pisma, namesto da se ukvarjamo s posamičnim besedilom. S Svetim pismom si torej lahko pomagamo, da ga bolje razumemo. Zelo pomembno je, da se vélike resnice naučimo izkopavati iz samega Svetega pisma.

Če katerega odlomka ne razumemo, poskušajmo osvetliti težavo z drugimi svetopisemskimi besedili, ki govorijo o isti temi. Vedno si prizadevajmo najti jasne svetopisemske izjave, ki pomagajo razvozlati manj jasne odlomke. Pomembno je tudi, da jasnih besedil nikoli ne zameglimo s težavnimi in težko razumljivimi. Bolje je, da besedilom dovolimo, da razlagajo sama sebe, kakor da se pri razlagi naslanjamo na zunajsvetopisemske vire, filozofijo ali znanost.

Na kolenih bomo težave videli v drugačni luči. Z molitvijo namreč sporočamo, da pri razlagi in razumevanju Svetega pisma potrebujemo božansko pomoč. Boga prosimo, da naš um razsvetli isti Sveti Duh, ki je navdihnil svetopisemske pisce.

V molitvi Bogu razkrijemo svoje vzgibe in mu povemo, zakaj si želimo razumeti to, kar beremo. Prosimo ga, da naše oči odpre za njegovo besedo in nam da dovzetnega duha, da bi lahko upoštevali in živeli njegovo resnico. Ko nas Bog v odgovor na naše molitve vodi po Svetem Duhu, deluje skladno s tem, kar nam je razodel po Svetem pismu. Bog bo vedno usklajen s svojo Besedo in bo gradil na tem, kar so zapisali njeni navdihnjeni pisci.

`Kako ti lahko molitev pomaga doseči miselnost, ki ti bo omogočila bolje razumeti in poslušati Božjo besedo?`
