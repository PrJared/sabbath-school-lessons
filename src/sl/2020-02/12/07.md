---
title:  Za globlje proučevanje
date:   19/06/2020
---

V knjigi Pot h Kristusu preberi poglavje »Kaj narediti z dvomom«. V listini Metode proučevanja Svetega pisma preberi 8. razdelek, ki ga najdeš na povezavi https://bit.ly/2WMl6H1

V Svetem pismu je mnogo skrivnosti, ki jih omejeni ljudje težko dojamemo in so pregloboke, da bi jih lahko popolnoma razumeli. Zaradi tega moramo k proučevanju Svetega pisma pristopiti s ponižnostjo in molitvijo. Naša zvestoba Božji besedi svetopisemskim besedilom dovoljuje, da povedo to, kar resnično sporočajo, pa čeprav se to morda ne ujema z našim prepričanjem. Zvestoba Svetemu pismu se kaže v spoštovanju besedila in ne v prirejanju ali izogibanju njegovemu pomenu.

»Če Sveto pismo odpiramo brez spoštovanja in molitve, če naše misli in čustva niso usmerjeni k Bogu ali pa se ne ujemajo z njegovo voljo, takrat dvom zamegli naš razum in se med samim proučevanjem Svetega pisma okrepi nevera. Tedaj sovražnik prevzame nadzor nad mislimi in prišepetava napačne razlage. Vse dokler se ljudje ne trudijo, da bodo njihove besede in dejanja v skladnosti z Bogom, pa naj so še tako izobraženi, so nagnjeni k napačnemu razumevanju Svetega pisma. Zato ni varno zanesti se na njihove razlage. Kdor ima namen v Svetem pismu najti protislovja, nima duhovnega razumevanja. S takim izkrivljenim gledanjem bo našel mnogo razlogov za dvom in nevero tudi tam, kjer je sicer zares vse jasno in preprosto.« /Ellen G. White, Pot h Kristusu, str. 133-134/

**Vprašanja za pogovor**

`1.	Zakaj je pristop k Svetemu pismu, o katerem smo proučevali ta teden, tako pomemben za pravilno razumevanje Božje besede? Katera stališča so prav tako pomembna za jasnejše razumevanje svetopisemskih besedil?`

`2.	Zakaj nas ne bi smelo presenetiti, ko v Svetem pismu naletimo na stvari, ki jih je teže razložiti in razumeti? Navsezadnje je težko razumeti tudi naravni svet. Na primer: Globine oceanov so še danes polne skrivnosti.`

`3.	Kako lahko kot adventisti razložimo besedilo iz Lk 23,43, kjer Jezus razbojniku reče, da bo že danes z njim v raju? Kako lahko iskreno odgovorimo na to vprašanje? Kako lahko besedila iz Jn 20,17; Prd 9,5 in 1 Kor 15,16-20 pomagajo razumeti to težavo?`
