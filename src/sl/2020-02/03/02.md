---
title:  Pisano je
date:   12/04/2020
---

Jezus je zveličavno službo začel po krstu na reki Jordan. Takrat ga je Sveti Duh peljal v Judejsko puščavo. Ko je bil pri koncu človeških moči, ga je Satan prišel skušat.

`Kako se je Jezus v puščavi ubranil pred Satanovimi skušnjavami? Kaj se lahko iz tega dogodka naučimo o Svetem pismu? Mt 4,1-11`

Ko je Satan skušal Jezusa na področju teka, je odgovoril: »›Pisano je: Ne bo živel človek ob samem kruhu, temveč od vsake besede, ki izhaja iz Božjih ust.‹« (Mt 4,4) Jezus je pozornost usmeril na živo Besedo in njen božanski izvor ter tako potrdil zanesljivost Svetega pisma. Ko ga je Satan poskušal pridobiti z obljubo o svetovnih kraljestvih in slavi, je Jezus odgovoril: »Pisano je: ›Moli Gospoda, svojega Boga, in njemu samemu služi!‹« (Mt 4,10; Lk 4,8) Kristus nas opominja, da je pravo češčenje usmerjeno na Boga in na nikogar drugega. Poslušnost njegovi besedi je pravi način češčenja. Satan je Jezusa skušal tudi na področju zaupanja Bogu. Jezus se je na to odzval z besedami: »Zopet je pisano: ›Ne izkušaj Gospoda, svojega Boga!‹« (Mt 4,7; Lk 4,12)

Naš Zveličar je na vse tri skušnjave odgovoril z besedami »pisano je.« To pomeni, da je za obrambo pred Satanovimi napadi in prevarami uporabil zgolj Božjo besedo. Za nas je to mogočen nauk. Sveto pismo in samo Sveto pismo je vrhovno merilo in temelj naše vere.

Sveto pismo in samo Sveto pismo je bila Jezusova obramba pred sovražnikovimi napadi. Čeprav je Jezus Bog, se je pred Satanom branil s poslušnostjo samo Božji besedi.

Ne gre za osebno mnenje, niti za zapletene in obširne dokaze, temveč za preproste, pa vendar globoke besede Svetega pisma. Kristusu je Sveto pismo pomenilo največjo veljavo in moč. Njegova služba se je začela s trdnim temeljem – z zanesljivostjo Svetega pisma – in se tako tudi nadaljevala.

`Kako se lahko naučimo biti poslušni Božji besedi in se zanašati nanjo kakor Jezus?`
