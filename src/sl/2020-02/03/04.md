---
title:  Jezus in vse Sveto pismo
date:   14/04/2020
---

`Kako je Jezus uporabil Sveto pismo, da bi učencem podal sporočilo evangelija? Lk 24,13-35.44-45`

Po Jezusovi smrti so bili njegovi sledilci zmedeni in negotovi. Kako je prišlo do tega? Kaj to pomeni? V Lk 24 opazimo, da se jim je Jezus prikazal dvakrat: najprej učencema na poti v Emavs in pozneje še drugim. V obeh primerih je razložil, da so se izpolnile starozavezne prerokbe: »Začne od Mojzesa in vseh prerokov in jima razlaga, kar je v vseh Pismih pisano o njem.« (Lk 24,27) V Lk 24,44 je zopet rekel: »To so moje besede, katere sem vam bil govoril, ko sem bil še z vami, da se mora izpolniti vse, kar je pisano zame v Mojzesovem zakonu, prerokih in psalmih.« Potem jim je »odprl um, da bi razumeli Pisma«. (Lk 24,45)

Bodimo pozorni na besedno zvezo »v vseh Pismih«. (Lk 24,27) Jezus to še enkrat poudari v drugem odlomku, tokrat z besedami »v Mojzesovi postavi, prerokih in psalmih«. (Lk 24,44) Ta primer zelo jasno razodeva, da se je Jezus – Beseda, ki je postala meso (Jn 1,1-3.14) – pri razlagi več sto let starih napovedi dogodkov, ki so se zgodili, zanašal na veljavo Svetega pisma. Učencem je dal zgled sklicevanja na celotno Sveto pismo. Ko so širili evangelij, so tudi oni novim vernikom po vsem svetu Sveto pismo razlagali na ta način in jim tako prinesli razumevanje in moč.

Opazimo lahko, da je Jezus v Mt 28,18 učencem in tudi nam rekel: »Dana mi je vsa oblast v nebesih in na zemlji.« Ta oblast izvira od njegovega Očeta in celotnega božanstva, kar je potrdil z besedami: »Pojdite torej in pridobivajte mi v učence vse narode za moje učence, krščujoč jih v ime Očeta in Sina in Svetega Duha.« (Mt 28,19) Temu sledijo ključne besede: Naučite jih, »naj izpolnjujejo vse, kar koli sem vam zapovedal.« (Mt 28,20) Kaj zapoveduje in uči Jezus? Njegov nauk temelji na celotnem Svetem pismu. Na svet je prišel zaradi preroške veljave Božje besede, z izpolnitvijo svetopisemskih prerokb pa je pokazal predanost Očetu.

`Če je Jezus sprejel vse Sveto pismo, zakaj ga ne bi tudi mi? Kako se lahko naučimo sprejeti veljavo Svetega pisma, čeprav se zavedamo, da ni vse uporabno za nas? Odgovor povej v sobotnošolskem razredu.`
