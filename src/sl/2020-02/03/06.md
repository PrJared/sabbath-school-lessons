---
title:  Apostoli in Sveto pismo
date:   16/04/2020
---

Novozavezni pisci so na Sveto pismo gledali enako kakor Jezus. V povezavi z naukom, moralo in izpolnitvijo prerokb so v Stari zavezi videli veljavno Božjo besedo. Ti možje niso rekli ničesar, s čimer bi izrazili dvom o veljavi in pristnosti katerega koli dela Svetega pisma.

**Kaj naslednje vrstice učijo o tem, kako so učenci razumeli veljavo Božje besede?**

`Apd 4,24-26`

`Apd 13,32-36`

`Rim 9,17`

`Gal 3,8`

Bodimo pozorni na to, kako tesno so ti svetopisemski odlomki povezani z glasom samega Boga. V Apd 4 beremo, da so učenci, tik preden so bili napolnjeni s Svetim Duhom, slavili Boga za Petrovo in Janezovo osvoboditev. Glasno so častili Boga in ga priznavali kot Stvarnika in tistega, ki je govoril po služabniku Davidu. Torej so bile Davidove besede Božje besede. Pavel se v Apd 13,32-36 zopet navezuje na Davida, vendar njegove besede pripiše Bogu: »Bog je obljubo, ki je bila dana očetom, izpolnil našim otrokom.« (Apd 13,32 EKU)

V Rim 9,17, kjer bi pričakovali Boga kot osebek, Pavel namesto tega uporabi besedo »Pismo«: »Saj pravi Pismo faraonu.« To misel bi lahko izrazil tudi tako: »Saj pravi Bog faraonu.« V Gal 3,8 namesto besede »Bog« Pavel zapiše »Pismo«, kar potrjuje tesno povezanost med Božjo besedo in samim Bogom.

Novozavezni pisci se na Staro zavezo soglasno navezujejo kot na Božjo besedo. V Novi zavezi najdemo na stotine navedkov iz Stare zaveze. Neki učenjak je naštel 2.688 dobesednih navedkov: 400 iz Izaija, 370 iz Psalmov, 220 iz 2. Mojzesove knjige itn. Če bi temu seznamu dodali še namige na Staro zavezo ter njene teme in motive, bi se znatno podaljšal. Novozavezne knjige so polne navedb starozaveznih prerokb, ki pogosto vsebujejo besede »pisano je«. (Mt 2,5; Mr 1,2; 7,6; Lk 2,23; 3,4; Rim 3,4; 8,36; 9,33; 1 Kor 1,19; Gal 4,27; 1 Pt 1,16) Vse to potrjuje, da Jezusovi in apostolski nauki temeljijo na Svetem pismu Stare zaveze.

`Kaj ti primeri učijo o nevarnosti vsakršne zamisli, ki bi zmanjšala naše zaupanje v veljavo Svetega pisma?`
