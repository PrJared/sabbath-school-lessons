---
title:  Jezus in postava
date:   13/04/2020
---

`O čem govori Jezus v Mt 5,17-20; 22,29; 23,2?`

Jezus je učence učil poslušnosti Božji besedi in postavi. Nikjer ne najdemo niti sledu o tem, da bi Jezus dvomil o veljavi in pomenu Svetega pisma. Nasprotno, o Božji besedi je govoril, da je vir božanske veljave. Saducejem je rekel: »Motite se, ker ne poznate ne Pisma ne Božje moči.« (Mt 22,29) Učil je, da samo razumsko poznavanje Svetega pisma in njegovih naukov ni dovolj, da bi poznali resnico in Boga, ki je resnica.

`Kaj Mt 22,37-40 govori o Jezusovem stališču do Mojzesove postave?`

Jezus je v teh besedah, ki jih je povedal učitelju postave, povzel deset zapovedi, ki jih je Mojzes prejel pred približno 1.500 leti. Opazimo lahko, da se je Jezus osredotočil na starozavezno postavo in jo povzdignil na najvišje mesto. Mnogo kristjanov napačno sklepa, da je Jezus z njimi dal novo zapoved in tako starozavezno postavo zamenjal z novozaveznim evangelijem. V resnici pa Jezusov nauk temelji na starozavezni postavi. Kristus je postavo še bolj razkril in razodel, kar je potrdil z besedami: »Ob teh dveh zapovedih visi vsa postava in preroki.« (Mt 22,40) S tem je povzel vseh deset zapovedi, od katerih prve štiri govorijo o odnosu med človekom in Bogom, zadnjih šest pa o odnosu med ljudmi. Z omembo »postave in prerokov« je povzdignil celotno Staro zavezo, s čimer je zajel postavo, preroke in spise – tri velike skupine starozaveznih besedil.

»Kristus je opozarjal na neizpodbitno oblast Svetega pisma in enako bi morali delati tudi mi. Sveto pismo moramo predstaviti kot besedo neskončnega Boga, kot rešitev vseh bojev in temelj vse vere.« /Ellen G. White, Kristusove prilike, str. 19/

`Katere druge veljave (na primer družina, filozofski dokazi, kultura) lahko negativno vplivajo na tvojo poslušnost Božji besedi?`
