---
title:  Razumljivost Svetega pisma
date:   28/04/2020
---

Vsak poziv k načelu »samó Sveto pismo« bi bil nesmiseln, če bi bilo svetopisemsko sporočilo nejasno.

`Kaj o razumljivosti svetopisemskega sporočila pove dejstvo, da se je Jezus stalno skliceval na starozavezna besedila? Mt 21,42; 12,3.5; 19,4; 22,31; Mr 12,10.26; Lk 6,3; Mt 24,15; Mr 13,14`

Svetopisemsko pričevanje je nedvoumno in jasno. Osnovne nauke lahko razumejo otroci in odrasli, pa vendar ponuja neskončne možnosti za poglobljeno razumevanje in spoznanje. Za razumevanje svetopisemskega sporočila ne potrebujemo visoke izobrazbe. Osnovne nauke lahko razumejo vsi verniki. Sveto pismo v duhovniško družino vabi vse vernike in svoje razlage ne omejuje na nekatere izbrance (na primer na duhovnike). Sveto pismo nas spodbuja, da ga proučujemo zase, ker smo sposobni razumeti Božje sporočilo za nas.

»Dosledni primer svetopisemskih piscev kaže, da naj Sveto pismo razumemo v njegovem preprostem, dobesednem pomenu, razen če je jasno in očitno, da je bil namen pisca podati prispodobo. … Dobesednega pomena ni treba ›lupiti‹, da bi prišli do ›jedra‹ mističnega, skritega in alegoričnega pomena, ki ga lahko odkrijejo samo izvedenci.« /Handbook of Seventh-day Adventist Theology (Hagerstown, MD: Review and Herald Publishing Association, 2000), str. 65/ Sveto pismo je razumljivo v jeziku, smislu in besedah, ki so jih zapisali njegovi pisci, zato v njegovih besedilih ne bomo našli pristranskih, nenadzorovanih ali raznolikih pomenov.

Vse to pa ne pomeni, da ne bomo od časa do časa naleteli na nerazumljivo besedilo ali zamisel. Navsezadnje je to Božja beseda, mi pa smo samo padli ljudje. Kljub temu pa je Božja beseda dovolj jasna v stvareh, ki jih moramo razumeti, še posebej ko gre za zveličanje.

`Ali se spomniš primera, ko nekega svetopisemskega odlomka nisi razumel, čez nekaj časa pa ti je postal razumljiv? Kaj si se naučil iz te izkušnje, kar bi lahko pomagalo tem, ki se spopadajo s čim podobnim?`
