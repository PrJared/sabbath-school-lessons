---
title:  Skladnost Svetega pisma
date:   27/04/2020
---

Sveto pismo zase trdi, da je v celoti »navdihnjeno od Boga« (2 Tim 3,16) in »da se nobeno prerokovanje pisma ne godi po lastnem razlaganju«, saj so »od Boga govorili ljudje, kakor jih je vodil Sveti Duh«. (2 Pt 1,20-21) Ker je vrhovni avtor Svetega pisma sam Bog, lahko sklepamo, da so njegovi različni deli popolnoma usklajeni s temeljnimi nauki.

`Zakaj je skladnost Svetega pisma tako zelo pomembna za našo vero? Tit 1,9; 2 Tim 1,13`

Samo na podlagi notranje skladnosti, ki izvira iz božanskega navdihnjenja, lahko Sveto pismo deluje kot razlagalec samega sebe. Če ne bi bilo enotno v nauku, se nikakor ne bi mogli uskladiti nobeni nauki. Brez skladnosti Svetega pisma bi bila cerkev brez pripomočka za prepoznavanje resnice, zmote in odpadništva. Ne bi imela osnove za izvajanje disciplinskih ukrepov in ne bi mogla popraviti odstopanj od Božje resnice. Sveto pismo bi tako izgubilo moč, da ljudi prepriča in osvobodi.

Jezus in svetopisemski pisci so sprejemali usklajenost Svetega pisma, ki temelji na božanskem izvoru. To lahko sklepamo iz njihovega pogostega navajanja različnih starozaveznih knjig, ki so jih obravnavali kot enakopravno usklajene. (Rim 3,10-18; Pavel navaja starozavezna besedila iz Prd 7,20; Ps 14,23; 5,10; 10,7 in Iz 59,7-8.)

Svetopisemski pisci so na Staro zavezo gledali kot na neločljivo in povezano celoto, v kateri so podrobneje razvite glavne teme. Med Staro in Novo zavezo ni neskladij. Nova zaveza ne vsebuje novega evangelija ali verovanja. Stara zaveza se razteza v Novo, ki gradi na Stari. Kot takšni imata obe vzajemen odnos in osvetljujeta druga drugo.

Enotnost Svetega pisma pomeni tudi, da je treba pri proučevanju svetopisemske teme upoštevati predvsem vse Sveto pismo, ne pa se osredotočati samo na osamljene izjave.

`Kaj bi morali narediti, ko v Svetem pismu naletimo na besedila ali zamisli, ki se zdijo protislovni? Kako lahko razrešimo navidezna protislovja?`
