---
title:  Sveto pismo – razlagalec samega sebe
date:   29/04/2020
---

Zaradi svoje skladnosti lahko Sveto pismo deluje kot razlagalec samega sebe. Brez skladnosti ne bi moglo osvetliti svojega pomena. Del Svetega pisma lahko razloži druge dele in tako postane ključ za razumevanje sorodnih odlomkov.

`Kako je Jezus navajal Sveto pismo, da bi pojasnil, kdo je? Česa se lahko na podlagi tega naučimo o tem, kako lahko uporabljamo Sveto pismo? Lk 24,27.44-45`

Lepota, da Svetemu pismu dovolimo razlagati sámo sebe, je v tem, da osvetljuje lastni pomen. Različnih odlomkov pa ne smemo povezovati kar počez, da bi dokazali svoje mnenje. Namesto tega moramo previdno premisliti o sobesedilu vsakega odlomka. Poleg neposrednega sobesedila pred odlomkom in po njem moramo poznati tudi ozadje, v katerem je odlomek zapisan. Navsezadnje pa, ker apostol Pavel pravi, da je bilo vse v Svetem pismu zapisano »nam v pouk«, (Rim 15,4) bi morali proučiti prav vse, kar o določeni temi pravi celotno Sveto pismo.

»Sveto pismo vsebuje razlago zase. Besedilo se mora primerjati z besedilom. Preiskovalec bi se moral naučiti gledati na Besedo kot na celoto in videti medsebojno zvezo njenih delov. Spoznati mora njegovo veliko osrednjo temo, Božji prvotni namen za ta svet, začetek velikega boja in delo odrešenja.« /Ellen G. White, Vzgoja, str. 168/

Ko svetopisemske spise primerjamo med seboj, je pomembno, da jih temeljito proučimo skozi vse Sveto pismo. Če je le mogoče, bi jih morali proučevati v izvirniku ali vsaj v ustreznem svetopisemskem prevodu, ki je zvest pomenu hebrejskega in grškega izvirnika. Čeprav za dobro razumevanje Svetega pisma znanje izvirnega jezika ni nujno, pa gotovo lahko koristi. Tudi brez tega znanja bo natančno proučevanje Besede z molitvijo, ponižnostjo in podrejenostjo zagotovo obrodilo obilen sad.

`Pomisli na nauk, kakršen je na primer stanje mrtvih, pri katerem lahko osredotočenost samo na nekatere izbrane odlomke pripelje do napačnega razumevanja, če zanemarimo tudi druge odlomke, ki govorijo o tem. Kaj to pove o pomembnosti branja in proučevanja vsega, kar Sveto pismo uči o določeni temi, da bi svetopisemski nauk lahko kar se da dobro razumeli?`
