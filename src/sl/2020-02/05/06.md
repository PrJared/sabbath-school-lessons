---
title:  Samo Sveto pismo in Duh preroštva
date:   30/04/2020
---

`Zakaj je pomembno obrniti se k svetopisemskim »postavam in pričevanjem« kot merilu vseh naših naukov in učenj? Kako v tem okviru razumeti spise prerokov, ki niso postali del svetopisemskega kanona? Iz 8,20`

Ko adventisti sedmega dne govorimo o načelu samo Sveto pismo, se neizogibno srečamo z Ellen G. White, navdihnjeno prerokinjo Božjega ljudstva ostanka. Kako so njeni spisi povezani s Svetim pismom?

Že površno branje njenih spisov jasno razkrije, da je Sveto pismo temeljni in središčni del vseh njenih misli in teologije. Vedno znova je zatrjevala, da je Sveto pismo najvišja veljava in načelo ter merilo vseh naukov, vere in življenja. (Veliki spopad med Kristusom in Satanom, str. 381) Poleg tega je goreče podpirala in zagovarjala véliko protestantsko načelo samo Sveto pismo. (Veliki spopad med Kristusom in Satanom, str. 9)

Ellen G. White je trdila, da so njeni spisi v primerjavi s Svetim pismom »manjša luč, ki ljudi vodi k večji luči«, k Svetemu pismu. /The Advent Review and Sabbath Herald, 20. januar 1903/ Njeni spisi niso bližnjica ali nadomestilo za poglobljeno proučevanje Svetega pisma. Rekla je: »Svetega pisma ne poznate. Navsezadnje, če bi ga proučevali z gorečo željo, da dosežete svetopisemsko merilo in krščansko popolnost, vam Pričevanja ne bi bila potrebna. Dana so vam, ker ste zanemarili osebno proučevanje navdihnjene Božje Knjige, s katero vas je Bog želel doseči po preprostih, neposrednih pričevanjih.« /Ellen G. White, Testimonies for the Church II, str. 605/

Tako bi morali razumeti njene spise. Čeprav vsebujejo isto vrsto navdihnjenja kakor svetopisemska besedila, je njihova vloga drugačna. Spisi Ellen G. White niso dopolnilo k Svetemu pismu, temveč so mu podrejeni. Sama nikoli ni želela, da bi njeni spisi nadomestili Sveto pismo. Prav nasprotno, povzdignila ga je kot edino merilo vere in življenja.

`Pomisli, kako neverjetni dar smo prejeli po službi Ellen G. White. Kako se lahko naučimo bolje razumeti čudovito luč, ki sije iz njenih spisov, in obenem ohraniti vrhovno veljavo Svetega pisma?`
