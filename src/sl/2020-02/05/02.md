---
title:  Sveto pismo kot najvišje merilo
date:   26/04/2020
---

Vse od začetkov smo se adventisti sedmega dne imeli za ljudstvo knjige – za kristjane, ki verujemo v Sveto pismo. S tem ko se strinjamo s svetopisemskim načelom samó Sveto pismo, ga prepoznavamo za vrhovno veljavo. Samó Sveto pismo je najvišje pravilo naše teologije in najvišja veljava na področju življenja in nauka. Drugi viri, kot so na primer verska izkušnja, človeški razum ali izročilo, so podrejeni Svetemu pismu. V resnici načelo samó Sveto pismo ščiti njegovo veljavo pred odvisnostjo od cerkvenih razlag, s čimer se izogne temu, da bi načelo razlage prišlo od kod drugod kakor iz samega Svetega pisma.

`Apostol Pavel v 1 Kor 4,1-6 pravi, da ne smemo »meriti više, kar je pisano«. Zakaj je to tako zelo pomembno za našo vero?`

To pa ne pomeni, da ne smemo upoštevati spoznanj drugih področij kot na primer svetopisemske arheologije ali zgodovine. Ta področja lahko osvetlijo nekatere vidike in ozadja svetopisemskih odlomkov ter nam pomagajo bolje razumeti svetopisemska besedila. Prav tako to ne pomeni, da si ne smemo pomagati z drugimi razlagalnimi orodji, kakršni so leksikoni, slovarji, konkordance ter druge knjige in razlage. Vendar pa ima pri pravi svetopisemski razlagi prednost svetopisemsko besedilo in ne druga stališča, znanost ali razni drugi pripomočki. Vse vidike moramo previdno oceniti s stališča celotnega Svetega pisma.

Kadar v razlagi naše vere pride do spora, je samo Sveto pismo tisto, ki ima veljavo, ki presega vse druge vire ali cerkveno izročilo. Ne smemo se postaviti nad to ali proti temu, kar je zapisano v njem. Pravo krščanstvo in prepričljivo pričanje temeljita na globoki predanosti veljavi Svetega pisma.

»Samó Sveto pismo je resnični gospod in gospodar vseh spisov in naukov na svetu.« /Martin Luther, Luther's Works, vol. 32: Career of the Reformer II, ed. Jaroslav Jan Pelikan, Hilton C. Oswald, in Helmut T. Lehmann, vol. 32 (Philadelphia: Fortress Press, 1999), str. 11–12/

`Kaj Apd 17,10-11 pove o Svetem pismu kot najvišjem merilu?`
