---
title:  Navdihnjenje
date:   06/04/2020
---

Bog je uporabil človeški jezik kot sredstvo za razodetje svoje volje ljudem. Zaradi tega je lahko božansko razodetje tudi zapisano. Kakor smo videli, je Sveto pismo sad Božje razodevajoče resnice po delovanju Svetega Duha, ki njegovo sporočilo prenaša ljudem. Zaradi tega lahko pričakujemo skladnost vseh delov Svetega pisma, vse od 1. Mojzesove knjige do Razodetja. (Primerjaj na primer 1 Mz 3,14-15 z Raz 12,17.)

`Kaj besedila v 2 Pt 1,21; 2 Tim 3,16; 5 Mz 18,18 povedo o navdihnjenju Svetega pisma?`

Vsa Pisma je navdihnil Bog, čeprav niso vsi odlomki enako navdihujoči ali pereči za nas. (Na primer: Poglavja, ki govorijo o judovskih praznikih, so navdihnjena, čeprav se od nas danes ne zahteva, da jih praznujemo.) Kljub temu pa se moramo učiti iz celotnega Svetega pisma, celo iz tistih odlomkov, ki morda niso preprosti za branje in razumevanje ali niso izrecno uporabni za nas.

Vendar v Svetem pismu ni vse razodeto neposredno in nadnaravno. Včasih je Bog za prenos sporočila uporabil ljudi, ki so stvari natančno raziskali ali uporabili že obstoječe listine. (Joz 10,13; Lk 1,1-3)

Kljub temu pa je vse Pismo navdihnjeno. (2 Tim 3,16) S tem v mislih je apostol Pavel dejal, da je vse, kar »se je poprej napisalo, pisano nam v pouk, da imamo po potrpežljivosti in po tolažbi Pisem upanje«. (Rim 15,4)

»Sveto pismo kaže na Boga kota svojega avtorja; vendar pa je bilo napisano s človeškimi rokami; raznolik slog v njegovih knjigah predstavlja značilnosti posameznih piscev. Razodete resnice so vse ›od Boga navdihnjene‹, (2 Tim 3,16) vendar so izražene s človeškimi besedami.« /Ellen G. White, Veliki spopad med Kristusom in Satanom, str. 8–9/

`Mnogo svetopisemskih proučevalcev odklanja Božje avtorstvo mnogih delov Svetega pisma, in sicer do te mere, da ne verjamejo v ključne svetopisemske nauke, kot so na primer stvarjenje, izhod iz Egipta in vstajenje. Zakaj je tako zelo pomembno, da tudi mi niti malo ne zanikamo Božjega avtorstva? Navsezadnje kdo smo mi, da bi izrekli sodbo nad Božjo besedo?`
