---
title:  Za globlje proučevanje
date:   10/04/2020
---

Preberi naslednje razdelke listine Metode proučevanja Svetega pisma: »Predpostavke, ki temeljijo na svetopisemskih izjavah«, del a) Izvor; in del b) Veljava. (Metode proučevanja Svetega pisma lahko najdete na spletni strani https://bit.ly/33I1RQB.)

Ne glede na to, kako pomembno mesto v naši veri zaseda Sveto pismo, pa samo po sebi nima prav nobene duhovne vrednosti, če pri branju in proučevanju svetih strani našega srca in misli ne vodi Sveti Duh.

»Bog je v svoji besedi zaupal človeku znanje, ki je potrebno za zveličanje. Sveti spisi morajo biti sprejeti za zanesljivo in nezmotljivo razodetje njegove volje. So merilo značaja, razodetje naukov in preizkus izkušenj. … Vendar dejstvo, da je Bog razodel svojo voljo človeštvu po svoji besedi, ne izključuje nadaljnje navzočnosti in vodstva Svetega Duha. Ravno nasprotno. Zveličar je obljubil Svetega Duha, da bo odprl besedo njegovim služabnikom, jih poučil in usmeril njihov nauk. Ker pa je bil Božji Duh ta, ki je navdihnil Sveto pismo, je nemogoče, da bi bil nauk Svetega Duha sploh kdaj v nasprotju s tistim v Božji besedi.« /Ellen G. White, Veliki spopad med Kristusom in Satanom, str. 9/

**Vprašanja za pogovor**

`1.	Zakaj nam je Bog razodel sebe in svojo voljo? Zakaj nam je to razodetje sploh potrebno?`

`2.	Kako se Bog razodeva? Bog uporablja različne načine, da ljudem razodene kaj o sebi. To počne po naravi, bolj posebno pa po sanjah, (Dan 7,1) vizijah, (1 Mz 15,1) znamenjih (1 Kr 18,24.38) in po svojem Sinu Jezusu Kristusu. (Heb 1,12) Ali se je Bog razodel tudi tebi? Povej svojo izkušnjo.`

`3.	Nekateri svetopisemski proučevalci zavračajo mnoge nauke Svetega pisma in v njih vidijo zgolj bajke. Nauk o stvarjenju, dobesednem Adamu in Evi, izhodu iz Egipta in poročilo o Danielovem življenju so samo nekateri primeri starozaveznih naukov, ki jih imajo za nepomembne. V njih vidijo izmišljene zgodbe, katerih namen je ljudi poučiti o duhovnih resnicah. To se zgodi, kadar si ljudje dovolijo presojati Božjo besedo. Kako nevaren je takšen odnos do Svetega pisma?`

`4.	Bog je v Svetem pismu svojo voljo razodel na mogočen način. Pri širjenju svoje volje in veselega sporočila o zveličanju po Jezusu Kristusu pa si želi sodelovati z nami. Kakšno sliko o Bogu daješ ljudem s svojim obnašanjem?`
