---
title:  Sveto pismo in vera
date:   09/04/2020
---

`Zakaj je vera bistvena za razumevanje Boga in njegove Besede? Zakaj ni mogoče biti po volji Bogu, če nimamo vere? Heb 11,3.6`

Vsako resnično učenje temelji na veri. Popolna vera v starše otroku omogoča, da se uči novih stvari. Zaupljiv odnos ustvarja razmere za učenje osnovnih in bistvenih vidikov življenja in ljubezni. Spoznanje in razumevanje zrasteta iz ljubečega in zaupljivega odnosa.

Podobno tudi odličen glasbenik skladbo dobro odigra ne samo tedaj, ko obvlada tehniko igranja glasbila, temveč ko razvije ljubezen do glasbe, skladatelja in glasbila. Tudi mi Svetega pisma ne moremo razumeti pravilno, če ga obravnavamo z dvomom. Pristopiti mu moramo z duhom ljubezni in z vero. Apostol Pavel je napisal: »Brez vere pa je nemogoče biti Bogu po volji.« (Heb 11,6) Pomembno je, da Sveto pismo obravnavamo z vero in se zavedamo njegovega nadnaravnega izvora in nanj ne gledamo kot na knjigo, ki so jo napisali zgolj ljudje.

Adventisti sedmega dne smo jasno izrazili pogled na nadnaravni izvor Svetega pisma v prvi temeljni resnici Krščanske adventistične cerkve: »Sveto pismo Stare in Nove zaveze je napisana Božja beseda, dana z Božjim navdihnjenjem po Božjih svetih ljudeh, ki so govorili in pisali, kakor jih je vodil Sveti Duh. V njej je Bog človeku zaupal vse nujno znanje za zveličanje. Sveto pismo je nezmotljivo razodetje njegove volje. Je merilo značaja, preskus vseh izkušenj. Je veljavni vir vseh naukov in zanesljivo poročilo Božjih del v zgodovini. (2 Pt 1,20-21; 2 Tim 3,16-17; Ps 119,105; Prg 30,56; Iz 8,20; Jn 17,17; 1 Tes 2,13; Heb 4,12)«

`Kaj pri razumevanju Svetega pisma zgrešijo tisti, ki k Božji besedi ne pristopijo z vero? Zakaj takšna vera ni slepo zaupanje? Katere trdne razloge imamo za to vero in zakaj je še vedno nujna za razumevanje svetopisemskih resnic?`
