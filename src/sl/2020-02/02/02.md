---
title:  Božansko razodetje
date:   05/04/2020
---

`Kako je Peter izrazil svoje prepričanje o izvoru svetopisemskega preroškega sporočila? 2 Pt 1,19-21`

Sveto pismo se razlikuje od vseh drugih knjig. Peter je rekel, da je preroke vodil Sveti Duh, in sicer tako, da je vsebina njihovega sporočila prišla od Boga. Niso si je izmislili sami. V nasprotju z »izmišljenimi basnimi« (2 Pt 1,16) je svetopisemsko preroško sporočilo božanskega izvora, zaradi česar je resnično in zanesljivo. »Od Boga so govorili ljudje, kakor jih je vodil Sveti Duh.« (2 Pt 1,21) Bog je vodil razodevanje in je svojo voljo razodel izbranim ljudem.

Neposredno besedno sporočanje med Bogom in človekom je neizogibno dejstvo Svetega pisma. Zaradi tega ima posebno božansko veljavo. Pri razlagi Svetega pisma moramo upoštevati njegove božanske prvine. Ker je vrhovni avtor svetopisemskih knjig sveti Bog, jih ustrezno imenujemo »sveta Pisma«. (Rim 1,2; 2 Tim 3,15)

Njihov namen pa je tudi praktičen. Koristna so »za pouk, za prepričanje, za poboljšanje, za vzgojo v pravičnosti, da bo Božji človek popoln, docela pripraven za vsako dobro delo«. (2 Tim 3,16-17)

Da bi to, kar je Bog razodel v svoji Besedi, tudi delali, potrebujemo pomoč Svetega Duha. Apostol Peter pravi, da razlaga božansko razodete Božje Besede ni stvar našega mnenja. Da bi pravilno razumeli pomen, potrebujemo Božjo Besedo in Svetega Duha.

Sveto pismo pravi: »Gospod Jehova ne stori ničesar, ne da bi razodel svoje skrivnosti svojim služabnikom prerokom.« (Am 3,7) Besede, ki se v Svetem pismu uporabljajo za »razodetje«, izražajo zamisel, da je nekaj, kar je bilo prej skrito, sedaj razkrito, poznano in razodeto. Ljudje potrebujemo takšno razkritje oziroma razodetje, saj smo zaradi greha ločeni od Boga in tako odvisni od razodetja njegove volje.

`Čeprav verjamemo v božanski izvor Svetega pisma, je težko upoštevati vse, kar je zapisano v njem. Kaj se lahko zgodi, če nehamo zaupati v božanski izvor Božje besede ali začnemo dvomiti o njem?`
