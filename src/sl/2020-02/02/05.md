---
title:  Vzporednice med Kristusom in Svetim pismom
date:   08/04/2020
---

`Katere vzporednice opaziš med Jezusom, Božjo besedo, ki je postala meso, in Svetim pismom – pisano Božjo besedo? Jn 1,14; 2,22; 8,31-32; 17,17 `

Med Božjo besedo, ki je postala meso (Jezusom Kristusom), in pisano Božjo besedo (Svetim pismom) obstajajo podobnosti. Kakor je bil Jezus po Svetem Duhu spočet nadnaravno in ga je kljub temu rodila ženska, je tudi Sveto pismo božanskega izvora in obenem podano po ljudeh.

Jezus Kristus je postal človek v prostoru in času. Živel je v določenem zgodovinskem obdobju in na določenem kraju. To dejstvo ne izničuje njegovega božanstva ali ga omejuje s časom. Jezus je edini Odrešenik ljudi vseh časov. (Apd 4,12) Tudi pisana Božja beseda – Sveto pismo – je bila dana v določenem času in kulturi. Kakor Jezus tudi Sveto pismo ni odvisno od časa ali prostora, temveč je še naprej obvezno za ljudi po vsem svetu.

Ko se nam je Bog razodel, je stopil na našo raven. Jezusova človeška narava je imela vse njene pomanjkljivosti in je nosila posledice približno štiri tisoč let trajajočega upadanja človeštva. Kljub temu pa je bil Jezus brez greha. Podobno je tudi s Svetim pismom. Njegov jezik je jezik ljudi in ne nekakšna popolna nadčloveška govorica, ki je nihče ne govori ali razume. Čeprav ima vsak jezik omejitve, je Stvarnik človeštva, ki je ustvaril tudi človeško govorico, popolnoma zmožen ljudem povedati svojo voljo zanesljivo in enoznačno.

Vsaka primerjava pa ima tudi meje. Jezus Kristus in Sveto pismo nista eno in isto. Sveto pismo ni način Božjega učlovečenja. Bog ni knjiga. Bog je v Jezusu Kristusu postal človek. Sveto pismo cenimo, ker slavimo Zveličarja, ki je razodet na straneh te svete knjige.

Sveto pismo je edinstvena in neločljiva združitev človeškega in božanskega. Tudi Duh preroštva izpostavlja to povezavo: »Toda Sveto pismo je z od Boga danimi resnicami, ki so izražene v človeškem jeziku, združitev Božjega in človeškega. Takšna združitev obstaja v Kristusovi naravi, ki je bil Božji Sin in Sin človekov. Tako se lahko tudi za Sveto pismo reče kakor za Kristusa, da je ›Beseda postala meso in je prebivala med nami‹.« /Ellen G. White, Veliki spopad med Kristusom in Satanom, str. 9/

`Zakaj naj bo Sveto pismo temelj naše vere? Kje bi bili brez njega?`
