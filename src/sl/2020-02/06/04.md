---
title:  Sveto pismo in kultura
date:   05/05/2020
---

`V Apd 17,16-32 je Pavel evangeljsko sporočilo poskusil podati v novem okolju, in sicer v okviru grške kulture. Kako kultura vpliva na našo oceno pomembnosti različnih zamisli?`

Poznavanje kultur Bližnjega vzhoda lahko pomaga bolje razumeti nekatera svetopisemska besedila. »Na primer, v hebrejski kulturi so človeka šteli za odgovornega, čeprav dejanja ni storil, vendar ga ni niti preprečil. Dejanja, ki bi jih kdo z zahodnjaško miselnostjo razumel, kakor da jih je Bog dovolil ali jih ni preprečil, navdihnjeni pisci Svetega pisma pripisujejo Bogu kot vršilcu (na primer v Svetem pismu piše, da je Bog faraonu zakrknil srce).« /Metode proučevanja Svetega pisma, 4. razdelek/

Poleg tega kultura odpira nekaj pomembnih hermenevtičnih vprašanj. Ali je Sveto pismo omejeno samo na določeno kulturo in je njegova vsebina odločilna samo zanjo? Ali pa božansko sporočilo presega kulturo in nagovarja celotno človeštvo? Kaj se zgodi, če kulturna izkušnja enega človeka postane osnova in merilo za vse naše razlage Svetega pisma?

Apostol Pavel v Apd 17,26 poda zanimiv pogled na resničnost, ki ga pri branju tega besedila pogosto spregledamo. Pavel trdi, da nas je Bog naredil iz ene krvi. Čeprav smo zelo raznoliki glede kulture, po Svetem pismu obstaja skupna vez, ki združuje vse ljudi, kljub njihovim kulturnim razlikam, in sicer zato, ker je Bog Stvarnik vsega človeštva. Naša grešnost in potreba po zveličanju nista omejeni na določeno kulturo. Prav vsi potrebujemo zveličanje, ki nam je podarjeno po Jezusovi smrti in vstajenju.

Čeprav je Bog govoril določenemu rodu, pa je poskrbel, da bodo prihodnji razumeli, da svetopisemske resnice presegajo krajevne in druge okoliščine, v katerih so nastajala svetopisemska besedila.

Za primerjavo vzemimo algebro, ki se je kot matematična disciplina prvič pojavila v 9. stoletju v Bagdadu. Ali to pomeni, da so načela in pravila te discipline omejena samo na tisti čas in kraj? Seveda ne!

Isto velja za svetopisemske resnice. Čeprav je bilo Sveto pismo napisano pred mnogimi leti znotraj kultur, ki so bile zelo drugačne od naših, pa so njegove resnice prav tako uporabne za nas, kakor so bile za prvotne naslovnike.
