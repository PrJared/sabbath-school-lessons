---
title:  Predpostavke
date:   03/05/2020
---

`Kaj je učencem, ki so zelo dobro poznali Sveto pismo, onemogočalo razumeti resnični pomen Božje besede, čeprav so se pred njihovimi očmi odvijali napovedani dogodki? Lk 24,36-45`

Nihče k Svetemu pismu ne pristopi popolnoma neopredeljeno. Vsak bralec in učenec Svetega pisma ima preteklost in osebne izkušnje, ki vplivajo na postopek razlage. Celo učenci so imeli svoje zamisli o Mesiju in o tem, kar bi moral narediti. Njihove zamisli so temeljile na pričakovanju, ki je bilo razširjeno v njihovem času. Trdno prepričanje jim je onemogočilo jasnejše razumevanje svetopisemskih besedil. To nam pomaga dojeti, zakaj so Jezusa in dogodke, ki so bili povezani z njegovim življenjem, smrtjo in vstajenjem, tako pogosto napačno razumeli.

Vsi imamo svoje stališče o svetu, resničnosti, Bogu itn. Te predpostavke nenamerno in nezavedno vplivajo na to, kako razlagamo Sveto pismo. Nihče k Svetemu pismu ne pristopi neopredeljen. Če na primer nekogaršnji pogled na svet izključuje možnost Božjega nadnaravnega posredovanja, potem ta Svetega pisma ne bere in ne razume kot resnično in zanesljivo poročilo o Božjih dejanjih v preteklosti. Sveto pismo bo razlagal zelo drugače kakor kdo, ki sprejema obstoj nadnaravnega.

Svetopisemski razlagalci se ne morejo popolnoma oddaljiti od lastne preteklosti, izkušenj, zamisli ter vnaprejšnjih predstav in mnenj. Popolne neopredeljenosti ali nepristranskosti ne moremo doseči. Na proučevanje Svetega pisma in teološko premišljevanje vedno vplivajo tudi predpostavke o naravi sveta in Boga.

Dobra novica pa je, da lahko Sveti Duh odpre in popravi naše omejeno stališče in predpostavke, kadar beremo Sveto pismo z odprtim umom in iskrenim srcem. Sveto pismo vedno znova potrjuje, da so bili ljudje različnih ozadij sposobni razumeti Božjo besedo. Zagotovljeno nam je, da nas bo Sveti Duh »vodil v vso resnico«. (Jn 16,13)

`Kako ti vidiš svet? Kako lahko to podrediš Božji besedi, tako da bo Beseda preoblikovala tvoje zamisli, da bodo v skladnosti z resničnostjo, ki jo uči Sveto pismo?`
