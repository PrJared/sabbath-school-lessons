---
title:  Prevod in razlaga
date:   04/05/2020
---

Sveto pismo je napisano v starodavnih jezikih. Stara zaveza je skoraj večinoma v hebrejščini z nekaj odlomki v aramejščini. Jezik Nove zaveze je grščina. Večina sveta danes teh jezikov ne zna govoriti ali brati, zato je bilo Sveto pismo treba prevesti v različne sodobne jezike.

Vsak dober prevajalec ve, da prevajanje vključuje tudi neko vrsto razlage. Nekatere besede nimajo natančne ustreznice v ciljnem jeziku. Umetnost in sposobnost natančnega prevajanja in razlaganja besedil se imenuje hermenevtika.

`Besedila v 1 Kor 12,10; 14,26; Jn 1,41; 9,7; Apd 9,36; Lk 24,27 govorijo tudi o razlaganju in prevajanju. V Lk 24,27 opazimo, da je Jezus celo učencem moral razložiti pomen Svetega pisma. Kaj to pove o pomembnosti razlage?`

Grška beseda hermeneuo, iz katere je tvorjena beseda hermenevtika (svetopisemska razlaga), je izpeljana iz imena grškega boga Hermesa. Ljudje so verjeli, da je Hermes odposlanec in sel bogov. Med drugim je bil odgovoren tudi za to, da je ljudem prevedel božansko sporočilo.

Del hermenevtike, ki se neposredno nanaša na nas, je ta, da lahko brez znanja jezika izvirnika besedilo razumemo le, če je prevedeno. Na srečo mnogo prevajalcev dobro prevede bistvo sporočila. Ni nam treba znati jezika izvirnika, da bi razumeli ključne svetopisemske resnice, čeprav bi nam to znanje gotovo koristilo. Kljub dobremu prevodu pa je pomembna tudi ustrezna razlaga besedil, kakor smo videli na primeru iz Lk 24,27. Najpomembnejša namena hermenevtike sta natančno podajanje pomena svetopisemskih besedil in pomoč pri pravilni uporabi svetopisemskih naukov v današnjem času. Kakor lahko razberemo iz Lk 24,27, je Jezus to naredil za svoje sledilce. Predstavljaj si, da ti Jezus razloži svetopisemske odlomke.

`Mnogi imajo dostop do različnih prevodov, mnogim pa to ni omogočeno. Ne glede na to, kateri prevod ti je na voljo, razmisli, kako pomembno je, da Sveto pismo proučuješ z molitvijo in si poslušen njegovim naukom.`
