---
title:  Zakaj je potrebna razlaga
date:   02/05/2020
---

### Preberi pred proučevanjem
Lk 24,36-45; 1 Kor 12,10; 14,26; Apd 17,16-32; Jn 12,42-43

> <p>Ključno besedilo:</p>
> Brez vere pa je nemogoče biti Bogu po volji; kajti kdor se bliža k Bogu, mora verovati, da je Bog in da bo plačevalec tistim, ki ga iščejo. Heb 11,6

Branje Svetega pisma vključuje tudi razlago. Kako to naredimo? Katera načela uporabimo? Kako naj obravnavamo različne vrste svetopisemskih besedil? Ali je odlomek, ki ga beremo, prilika, preroške simbolične sanje ali zgodovinsko poročilo? Odgovor na tako pomembno vprašanje, ki se nanaša na ozadje Svetega pisma, samo po sebi vključuje postopek razlage.

Včasih nekateri ljudje Sveto pismo uporabijo kot božansko napoved. Odprejo ga na naključnem mestu, ker želijo najti vrstico, ki bi jih usmerila. Naključno povezovanje svetopisemskih odlomkov lahko pripelje do zelo čudnih in napačnih sklepov.

Na primer: Mož je zapustil ženo in šel z drugo žensko. Zapuščena žena najde zagotovilo v vrstici: »Sovraštvo bom naredil med teboj in ženo.« (1 Mz 3,15) Na podlagi te vrstice je prepričana, da moževa afera ne bo trajala dolgo.

Vsako besedilo, vzeto iz sobesedila, hitro postane sredstvo za osebne namere in zamisli. Zato je še toliko bolj pomembno, da Sveto pismo ne samo beremo, temveč ga tudi pravilno razlagamo.
