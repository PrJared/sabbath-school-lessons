---
title:  Naša grešna in padla narava
date:   06/05/2020
---

`Kaj je ljudem preprečevalo sprejeti svetopisemsko resnico? Katere besede opomina so lahko v pomoč tudi nam? Jn 9,39-41; 12,42-43`

Ni težko s posmehom gledati na verske voditelje, ki so kljub prepričljivim dokazom zavrnili Jezusa. Paziti moramo, da ne gojimo podobnih stališč, kadar gre za Božjo besedo.

Brez dvoma je greh dodobra spremenil, natrgal in načel naš odnos z Bogom. Navzoč je na vseh področjih človeškega obstoja; vpliva tudi na našo sposobnost razlage Svetega pisma. Ne gre samo za to, da so naši miselni procesi zlahka uporabljeni za grešne namene. Greh je pokvaril naše misli in um, ki so postali zaprti za Božjo resnico. Zato so v našem razmišljanju navzoče lastnosti, kot so ponos, samoprevara, dvom, oddaljenost in neposlušnost.

Ponosni človek sebe postavlja nad Boga in njegovo besedo. Ponos povzroči, da začne razlagalec pretirano poudarjati, da je človeški razum končni razsodnik resnice, celo svetopisemske. Takšno stališče zmanjšuje božansko veljavo Svetega pisma.

Nekateri ljudje so naklonjeni samo zamislim, ki se jim zdijo privlačne, čeprav so v nasprotju z razodeto Božjo voljo. Bog nas je posvaril pred nevarnostjo samoprevare. (Raz 3,17) Greh je prinesel tudi dvom, zaradi katerega omahujemo in smo negotovi glede Božje besede. Ko kdo začne dvomiti, ga njegova razlaga svetopisemskih besedil nikoli ne bo pripeljala do gotovosti. Dvomeč človek si hitro dodeli izredno nevarno vlogo razsodnika tega, kar v Svetem pismu je ali ni sprejemljivo.

K Svetemu pismu bi morali pristopiti z vero in ponižnostjo in ne s kritiko in dvomom. Ponos, samoprevara in dvom nas oddaljujejo od Boga in Svetega pisma, kar bo gotovo vodilo k neposlušnosti in nepripravljenosti upoštevati Božjo razodeto voljo.

`Ali si se kdaj bojeval z željo narediti nekaj drugega kakor to, kar ti je jasno razodeto v Svetem pismu? Kako se je izšlo in česa si se naučil iz te izkušnje?`
