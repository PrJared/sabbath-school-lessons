---
title:  Zakaj je razlaga pomembna
date:   07/05/2020
---

`Zakaj je jasno razumevanje Svetega pisma pomembno tako za posameznike kakor tudi za cerkev? Neh 8,1-3.8`

Najpomembnejše vprašanje Svetega pisma je vprašanje o zveličanju in o tem, kako smo rešeni. Kaj je navsezadnje pomembneje od tega? Kaj nam koristi to, da pridobimo vse, kar ponuja svet, in vendar zapravimo življenje? (Mt 16,26)

Od razlage je odvisno, kako bomo razumeli svetopisemski nauk o zveličanju. Če Svetega pisma ne bomo razlagali pravilno, bomo najverjetneje prišli do napačnih sklepov tako pri razumevanju zveličanja kakor tudi pri vseh drugih svetopisemskih naukih. V bistvu se je že v apostolskem času zmota plazila v cerkev, nedvomno podkrepljena z napačnimi razlagami Svetega pisma.

`Kaj besedilo v 2 Pt 3,15-16 pove o tem, kako pomembno je pravilno brati Sveto pismo?`

Če smo res ljudstvo Knjige in želimo živeti samo po Svetem pismu ter nimamo drugih virov veljave, kakršni so izročilo, razni nazori ali cerkveni učitelji, ki bi nam razložili Sveto pismo, potem je pravilna hermenevtika Svetega pisma še toliko pomembnejša. Na voljo imamo samo Sveto pismo, da nam pokaže, kaj naj verujemo in kako naj živimo.

Področje razlage Svetega pisma je izrednega pomena za teološko in misijonsko zdravje cerkve. Brez pravilne razlage Božje besede ne moremo doseči enotnosti nauka in načel, niti cerkvene in misijonske enotnosti. Slaba in izkrivljena teologija neizogibno vodi v pomanjkljivo in popačeno poslanstvo. Kako učinkovito bomo sporočilo evangelija predstavili tistim, ki ga morajo slišati, če smo sami zmedeni o njegovem pomenu?

`Katere teološke teme najdeš v troangelskem sporočilu in zakaj je njegovo pravilno razumevanje tako zelo pomembno za naše poslanstvo? Raz 14,6-12`
