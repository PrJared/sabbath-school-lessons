---
title:  Sveto pismo in zgodovina
date:   01/04/2020
---

Sveto pismo je v primerjavi z drugimi svetimi knjigami edinstveno tudi zaradi tega, ker je zgodovinsko poročilo. Sveto pismo ni zgolj zbirka filozofskih misli človeških avtorjev (kot sta na primer Konfucij ali Buda), temveč je poročilo o Božjih delih v zgodovini, ki se pomika k določenemu cilju. V okviru Svetega pisma sta cilja dva: obljuba o Mesijevem prihodu in drugi Jezusov prihod. Za judovsko-krščansko vero je značilno linearno zaporedje, medtem ko mnoga druga verstva – vse od staroegipčanskih do sodobnih vzhodnjaških verstev – na dogodke gledajo ciklično.

`Kaj besedila v 1 Kor 15,3-5.51-55; Rim 8,11; 1 Tes 4,14 učijo o zgodovinski resničnosti Kristusovega vstajenja in kaj pomenijo za nas osebno?`

Evangeliji in Pavlova pisma pričujejo o tem, da je Jezus umrl, bil pokopan, vstal od mrtvih v telesu in se prikazal različnim ljudem. To pričevanje so podprle priče, ki so Jezusa položile v grob, kasneje pa so ga našle praznega. Ti ljudje so se Jezusa dotaknili in jedli z njim. Marija Magdalena, Jezusova mati in druge ženske so ga videle kot vstalega Kristusa. Učenci so govorili z njim na poti v Emavs. Jezus se jim je prikazal zaradi velikega evangeljskega naročila. Apostol Pavel je zapisal, da sta naša vera in oznanjevanje »prazna«, če zavračamo pričevanje Svetega pisma. (1 Kor 15,14) Nekateri prevodi besedo »prazna« prevajajo z izrazoma »nična« ali »neuporabna«. Učenci so vzkliknili: »Res je vstal Gospod!« (Lk 24,34) Grška beseda za »res« je ontos in označuje nekaj, kar se je dejansko zgodilo. Prevajajo jo z besedami »resnično«, »zagotovo« ali »vsekakor«. Učenci so torej pričali, da je Gospod zagotovo vstal.

Kristus je imenovan »prvina« (1 Kor 15,20) vseh, ki so umrli. Zgodovinsko dejstvo, da je bil Jezus obujen v telesu in živi še danes, je zagotovilo, da bodo tudi mrtvi nekoč obujeni. V Kristusu bodo vsi pravični oživeli. (1 Kor 15,22) Ta obljuba se nanaša na prihodnje stvarjenje, ko bodo tisti, ki pripadajo Kristusu in so mu bili zvesti, »ob poslednji trobenti« vstali netrohljivi. (1 Kor 15,52)

`Zakaj je obljuba o vstajenju tako pomembna za našo vero, še posebej ker razumemo, da je smrt samo spanje? Zakaj bi bila brez te obljube naša vera zares »prazna«?`
