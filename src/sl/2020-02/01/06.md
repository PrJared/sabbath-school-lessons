---
title:  Preobražajoča moč Besede
date:   02/04/2020
---

`Zakaj je kralj Josija raztrgal svoja oblačila? Kako je to odkritje spremenilo njega in ves judovski narod? 2 Kr 22,3-20`

Leta 621 pr. n. št., ko je imel Josija 25 let, je veliki duhovnik Hilkija odkril »knjigo postave« – najverjetneje pet Mojzesovih knjig ali samo 5. Mojzesovo knjigo. Ta zvitek se je izgubil med vladanjem njegovega očeta Amona in hudobnega deda Manaseja, ko so ljudje častili Baala, Ašere in »vso nebeško vojsko«. (2 Kr 21,3-9) Ko je Josija slišal pogoje zaveze, je v globoki žalosti raztrgal svoje oblačilo. Spoznal je, kako zelo so se oddaljili od češčenja pravega Boga. Nemudoma je začel prenovo, rušil je višine in uničeval podobe tujih bogov. Na koncu je v Judi ostal samo en kraj češčenja, in sicer v Božjem templju v Jeruzalemu. Odkritje Božje besede je prineslo prepričanje in obžalovanje ter dalo moč za spremembo. Spremembo je začel Josija in se je razširila po vsej Judi.

`Ali nam Sveto pismo zagotavlja moč za spremembo življenja in kako nas vodi po poti zveličanja? Jn 16,13; 17,17; Heb 4,12; Rim 12,2`

Eden najmogočnejših dokazov o moči Svetega pisma je sprememba življenja. Beseda je tista, ki zareže skozi greh in izprijenost človeka ter razodene našo pravo naravo in potrebo po Zveličarju.

Tako edinstveno knjigo, kot je Sveto pismo, ki govori o preteklosti in je prepletena s prerokbami ter ima moč spremeniti življenje, moramo razlagati na edinstven način in ne kakor katero koli drugo knjigo. Živo Božjo besedo moramo razumeti v luči živega Kristusa, ki je obljubil Svetega Duha, ki nas bo »vodil v vso resnico«. (Jn 16,13) Sveto pismo mora kot razodetje Božje resnice potemtakem vsebovati tudi načela razlage. Ta načela lahko odkrijemo, če proučimo, kako so Sveto pismo obravnavali njegovi pisci in kako jih je vodilo, ko so mu dovolili, da je razložilo samo sebe.
