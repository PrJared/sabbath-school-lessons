---
title:  Živa Božja beseda
date:   29/03/2020
---

Pogosto so najpomembnejše besede izgovorjene šele na koncu. Mojzes, avtor prvih petih temeljnih knjig Svetega pisma, je tik pred smrtjo svojemu ljudstvu zapel pesem. (5 Mz 31,30-32,43)

`Kako je Mojzes opisal Božjo besedo in njeno moč v življenju Izraelcev, ki so takrat bili na robu obljubljene dežele? 5 Mz 32,45-47`

Mojzes je skoraj čisto na koncu podal mogočen opomin. Srce ljudstva je želel usmeriti na besede, ki jih je po njem sporočil Bog. Želel je poudariti, da mora ljudstvo ostati osredotočeno na Boga in njegovo voljo za njihovo življenje. Če bodo tudi svoje otroke naučili besedilo te pesmi, bo lahko vsak rod naslednjemu izročil Božji zavezni načrt zveličanja. Opazimo lahko, da jim Mojzes ni dal na razpolago izbrati si, katerim besedam bodo poslušni. Izpolnjevati so morali »vse besede te postave«. (5 Mz 32,46)

Na koncu svetovne zgodovine bo Bog imel ljudi, ki bodo ostali zvesti vsemu Svetemu pismu, kar pomeni, da se bodo ravnali po Božjih zapovedih in imeli Jezusovo vero. (Raz 12,17) Biti zvest svetopisemskim naukom že sedaj zagotavlja polnejše življenje, v večnosti pa dom, ki ga Jezus pripravlja vsem, ki bodo ostali zvesti svetopisemskim naukom. (Jn 14,1-3)

`Kaj besedilo v Jn 1,1-5.14 in 14,6 uči o Jezusu in večnem življenju? Kako je Beseda, ki je postala meso, povezana z razodetjem in navdihnjenjem Svetega pisma?`

Jezus je središče in cilj celotnega Svetega pisma. Njegovo učlovečenje kot Mesija je izpolnilo starozavezne obljube. Njegovo življenje, smrt in vstajenje potrjujejo verodostojnost Svetega pisma in obljubljajo večno življenje v popolnoma novi danosti.

`Kako si sam doživel, da poslušnost Božji besedi ni »prazna«? Zakaj vera v Boga in poslušnost Svetemu pismu nikoli nista prazni? 5 Mz 32,47`
