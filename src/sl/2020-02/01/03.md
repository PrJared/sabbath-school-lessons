---
title:  Kdo je napisal Sveto pismo in kje
date:   30/03/2020
---

Različni avtorji, kraji in ozadje so edinstveno pričevanje, da Bog za prenos svojega sporočila in prerokb uporablja ljudi različnih kultur, kakor so različni tudi bralci Svetega pisma.

`Kaj naslednja besedila povedo o svetopisemskih piscih in njihovem ozadju? 2 Mz 2,10; Am 7,14; Jer 1,1-6; Dan 6,1-5; Mt 9,9; Flp 3,3-6; Raz 1,9`

Sveto pismo so pisali ljudje z različnim ozadjem in v različnih okoliščinah. Nekateri so pisali v palačah, drugi v zaporih, v izgnanstvu in med misijonskim potovanjem. Ti ljudje niso imeli enake izobrazbe in poklica. Nekaterim je bilo kakor Mojzesu določeno, da postanejo kralji, ali pa so kakor Daniel služili na visokem položaju. Drugi so bili preprosti pastirji. Nekateri so bili zelo mladi in nekateri že precej v letih. Kljub razlikam pa jim je bilo skupno to, da jih je poklical Bog in navdihnil Sveti Duh, da so podali sporočilo njegovemu ljudstvu, ne glede na to, kdaj in kje so živeli.

Nekateri pisci so bili priče dogodkom, ki so jih zapisali. Spet drugi so dogodke podrobno raziskali ali uporabili že obstoječe zapise. (Joz 10,13; Lk 1,1-3) Kljub temu pa so vsi deli Svetega pisma navdihnjeni. (2 Tim 3,16) To je razlog, zakaj je Pavel dejal: »Kar koli se je namreč poprej napisalo, je pisano nam v pouk, da imamo po potrpežljivosti in po tolažbi Pisem upanje.« (Rim 15,4) Bog, ki je ustvaril človeški govor, je izbranim ljudem omogočil, da so s človeškimi besedami zanesljivo podali navdihnjene misli.

»Bogu je bilo všeč, da je svetu po ljudeh oznanil svojo resnico. Sam Bog je po Svetem Duhu usposobil ljudi in jim omogočil opraviti njegovo delo. Njihove misli je vodil pri izbiri tega, kaj bodo povedali in zapisali. Zaklad je bil zaupan človeškim posrednikom, in vendar je prišel iz nebes.« /Ellen G. White, Selected Messages I, str. 26/

`Čeprav je Sveto pismo pisalo toliko različnih piscev v različnih okoliščinah, se je vsem razodel isti Bog. Kako lahko to osupljivo spoznanje pomaga potrditi verodostojnost Božje besede?`
