---
title:  Sveto pismo in prerokbe
date:   31/03/2020
---

V primerjavi z drugimi verskimi zapisi je Sveto pismo edinstveno tudi v tem, da 30 odstotkov njegove vsebine sestoji iz prerokb in preroške književnosti. Prerokbe in njihove izpolnitve so ključne za svetopisemski pogled na svet, saj razodevajo, da Bog, ki je deloval v preteklosti, prav tako pozna tudi prihodnost, ki jo je razodel prerokom. (Am 3,7) Sveto pismo ni samo živa ali zgodovinska beseda, temveč je tudi preroška beseda.

**V naslednjih besedilih poišči podrobnosti o prihajajočem Mesiju.**

`1 Mz 49,8-12`

`Ps 22,12-18 ali Ps 13-19 SSP`

`Iz 53,3-7`

`Dan 9,24-27`

`Mih 5,1`

`Mal 3,1`

`Zah 9,9`

V Stari zavezi najdemo vsaj 65 neposrednih mesijanskih napovedi in še več, če uporabimo tipološki postopek. Tipologija je veda, ki pomaga razumeti, kako so starozavezni obredi, na primer žrtvovanje, v resnici prerokbe o Jezusu. Starozavezne prerokbe vključujejo izredne podrobnosti, na primer to, da se žezlo ne bo umaknilo od Juda, (1 Mz 49,10) da se bo Jezus rodil v Betlehemu na Judovem, (Mih 5,1) da bo zaničevan in preziran, (Iz 53,3-7) da bodo njegove roke in noge prebodene ter da si bodo delili njegovo obleko. (Ps 22,12-18 ali 13-19 SSP)

Dejstvo, da so se te prerokbe do podrobnosti uresničile v Jezusovem življenju, smrti in vstajenju, priča o božanskem navdihnjenju in razodetju svetopisemskih prerokb. Poleg tega naznanja, da je bil Jezus resnično to, kar so On in drugi trdili, da je. Jezus je sledil zgledu starozaveznih prerokov, ko je napovedal svojo smrt in vstajenje, (Lk 9,21-22; Mt 17,22-23) uničenje Jeruzalema (Mt 24,12) in svoj drugi prihod. (Jn 14,1-3) Stara zaveza je napovedala Jezusovo učlovečenje, smrt in vstajenje, njihova izpolnitev pa kaže na zanesljivost Svetega pisma.

`Naštej razloge za svojo vero v Jezusa in v njegovo smrt za nas. Povej jih v sobotnošolskem razredu in vprašaj, zakaj so dokazi o Jezusu in njegovi smrti tako zelo prepričljivi.`
