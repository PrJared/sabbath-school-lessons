---
title:  Za globlje proučevanje
date:   03/04/2020
---

V knjigi Veliki spopad med Kristusom in Satanom preberi poglavje z naslovom Sveto pismo kot zaščita. V knjigi Jezusovo življenje preberi poglavje Ne bodi vam srce plašno.

»Bog je v svoji besedi zaupal človeku znanje, ki je potrebno za zveličanje. Sveti spisi morajo biti sprejeti za zanesljivo in nezmotljivo razodetje njegove volje. So merilo značaja, razodetje naukov in preizkus izkušenj.« /Ellen G. White, Veliki spopad med Kristusom in Satanom, str. 9/

Mnogi so umrli, ker so zagovarjali Božjo besedo in ji ostali zvesti. Eden teh je bil tudi angleški protestantski pridigar dr. Rowland Taylor, ki je med vladanjem Marije Krvave nasprotoval uvedbi katoliške maše v angleško župnijo Hadley. Po tem ko so ga izgnali iz cerkve in se mu posmehovali, ker je ostal zvest Svetemu pismu, je osebno pozval škofa v Winchestru – angleškega kanclerja – a ga je ta vrgel v ječo in ga na koncu ukazal zažgati na grmadi. Tik pred smrtjo leta 1555 je dr. Taylor povedal: »Dobri ljudje! Učil vas nisem nič drugega kakor sveto Božjo besedo in nauke, ki sem jih našel v blagoslovljeni Božji besedi Svetem pismu.

Danes sem tukaj, da to zapečatim s svojo krvjo.« /John Foxe, The New Foxe's Book of Martyrs, predelal in posodobil Harold J. Chadwick (North Brunswick, NJ: Bridge-Logos Publishers, 1997), str. 193/ Ljudje so slišali, kako je dr. Taylor tik preden so zakurili ogenj, ponavljal 51. psalm.

**Vprašanja za pogovor**

`1.	Kako svetopisemske prerokbe potrjujejo božanski izvor Svetega pisma? Kako lahko izpolnjene prerokbe utrdijo našo vero?`

`2.	Zakaj so dokazi o Jezusu kot Mesiju tako mogočni? Glej nauk od torka.`

`3.	Jezus in apostoli so imeli neomajno vero v zanesljivost in božansko veljavo Svetih spisov. Jezus je mnogokrat navajal Sveto pismo. Govoril je, da se morajo Pisma izpolniti, pri čemer je pogosto imel v mislih svoje poslanstvo. (Mt 26,54.56; Mr 14,49; Lk 4,21; Jn 13,18; 17,12) Kakšno bi moralo biti naše stališče do Svetega pisma, če je sam Jezus Svete spise (v njegovem primeru je šlo za Staro zavezo) in še posebej izpolnitev prerokb jemal tako resno?`
