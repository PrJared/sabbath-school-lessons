---
title:  Stvarjenje in zakonska zveza
date:   20/05/2020
---

V zadnjem desetletju je prišlo do velikih sprememb v načinu, kako družba in država razlagata zakonsko zvezo. Ker mnogo držav dopušča poroko istospolnih partnerjev, so se spremenili prejšnji zakoni, ki so ščitili družino, ki je bila v osnovi sestavljena iz enega moškega in ene ženske. Ta razvoj je v mnogih pogledih brez primere in odpira nova vprašanja o zakonski zvezi, odnosu med cerkvijo in državo ter o svetosti zakonske zveze in družine, kakor jo določa Sveto pismo.

`Kaj besedilo v 1 Mz 1,26-28 in 2,18.21-24 uči o Božjem idealu za zakonsko zvezo?`

Bog je šesti dan s stvarjenjem človeka dosegel vrhunec stvarjenja. Navdušujoče je, da se v 1 Mz 1,26 za Boga prvič uporablja množina: »Naredimo človeka po svoji podobi, ki nam bodi sličen!« Vse tri osebe troedinega Božanstva, ki so med seboj v ljubečem odnosu, so na zemlji ustanovile zakonsko zvezo.

»Ustvaril je Bog človeka po svoji podobi, po Božji podobi ga je ustvaril: moža in ženo ju je ustvaril.« (1 Mz 1,27) Adam je dejal: »To je sedaj kost iz mojih kosti in meso iz mojega mesa,« (1 Mz 2,23) in jo poimenoval »možinja«. Ob sklenitvi zakonske zveze se zahteva, da »mož zapusti svojega očeta in svojo mater in džal se bo svoje žene, in bosta v eno meso«. (1 Mz 2,24)

Sveto pismo je popolnoma jasno, da to zvezo skleneta moški in ženska, ki izvirata iz očeta in matere (moškega in ženske). Ta zasnova je podrobneje razložena v navodilu, ki ga je Bog dal prvim staršem: »Plodita in množita se in napolnita zemljo ter podvrzita si jo.« (1 Mz 1,28) V peti zapovedi je zapisano, da morajo otroci spoštovati očeta in mater. (2 Mz 20,12) Te zahteve so lahko izpolnjene samo znotraj zveze enega moškega in ene ženske.

`Kaj Jezus v Mt 19,3-6 uči o naravi in svetosti zakonske zveze? Kako lahko v luči njegovih besed in Božje ljubezni do vseh grešnikov zavzamemo trdno in utemeljeno stališče glede svetopisemskih načel o zakonski zvezi?`
