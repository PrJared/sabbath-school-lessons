---
title:  Sobota in stvarjenje
date:   19/05/2020
---

V današnjem času je sobota v posvetnih in verskih krogih močno napadena. O tem pričajo delovni urniki svetovnih podjetij in prizadevanja mnogih evropskih držav, da nedeljo spremenijo v sedmi dan, ter tudi nedavna papeževa okrožnica, ki govori o podnebnih spremembah. V tej okrožnici papež dan počitka imenuje »judovska sobota« in svet spodbuja, naj spoštuje dan počitka, da bi s skupnimi močmi ublažili segrevanje ozračja. /papež Frančišek, Laudato Si', Vatikan: Vatikan Press, 2015, str. 172–173/

`Kako je stvarjenje povezano s četrto zapovedjo in sporočilom treh angelov? 1 Mz 2,1-3; 2 Mz 20,8-11; Mr 2,27; Raz 14,7`

Sveto pismo pravi: »Sedmi dan je Bog dokončal delo, ki ga je naredil.« (1 Mz 2,2 SSP) Mnogo kreacionistov poudarja delo, ki ga je Bog opravil v šestih dneh stvarjenja, vendar zanemarjajo dejstvo, da se Božje delo ni končalo s šestim dnem. Stvarjenja je bilo konec, ko je Bog ustvaril soboto. Jezus je s tem v mislih rekel: »Sobota je ustvarjena zaradi človeka, a ne človek zaradi sobote.« (Mr 2,27) Ker je Jezus stvarnik sobote, ki je večno znamenje in pečat Božje zaveze z njegovim ljudstvom, je to izjavo lahko podal z veljavo. Sobota ni bila dana samo Judom, temveč celotnemu človeštvu.

V 1. Mojzesovi knjigi najdemo tri stvari, ki jih je Jezus naredil po stvarjenju. Prvič, počival je, (1 Mz 2,2) s čimer nam je pustil božanski zgled in izrazil svoje hrepenenje po počitku skupaj z nami. Drugič, sedmi dan je blagoslovil. (1 Mz 2,3) V poročilu o stvarjenju beremo, da so bile blagoslovljene živali (1 Mz 1,22) ter Adam in Eva. (1 Mz 1,28) Edini dan, ki je izrecno blagoslovljen, je sedmi dan. Tretjič, Bog je soboto »posvetil« (1 Mz 2,3) oziroma »naredil za sveto«.

Noben drug dan v Svetem pismu ni prejel teh treh določitev. Ta tri dejanja se ponovijo v četrti zapovedi, ki jo je zapisal sam Bog s svojim prstom. Četrta zapoved nas spominja na stvarjenje, ki je temelj sobote. (2 Mz 20,11)

`V Raz 14,7 in 2 Mz 20,11 je zapoved o soboti neposredno povezana s češčenjem Stvarnika. Kako se ta povezava ujema z dogodki zadnjega časa?`
