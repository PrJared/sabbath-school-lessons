---
title:  Teden stvarjenja
date:   18/05/2020
---

V zadnjih letih je postalo priljubljeno verjeti, da Bog sveta ni ustvaril v dobesednem tednu. Mnogi sedemdnevno stvarjenje razumejo kot prispodobo, basen ali celo bajko. Takšen pogled na stvarjenje se je pojavil skupaj s teorijo evolucije, ki predpostavlja, da se je življenje na zemlji razvijalo na milijone let.

Kaj pa o tem uči Sveto pismo? Zakaj moramo »dneve« stvarjenja (1 Mz 1) razumeti dobesedno in ne prispodobno?

`Kaj v 1 Mz 1,3-5 in 2 Mz 20,8-11 pomeni beseda »dan«?`

Hebrejska beseda jom oziroma »dan« v poročilu o stvarjenju dosledno pomeni dobesedni dan. Nič v tem poročilu ne namiguje na to, da bi dan pomenil kaj drugega, kakor ga razumemo danes. Nekateri učenjaki, ki ne verjamejo v dobesedno stvarjenje, se bodo strinjali, da je pisec želel dneve stvarjenja prikazati kot dobesedne.

Zanimivo je, da je sam Bog dan določil za prvo merilo časa. (1 Mz 1,5) Jom oziroma dan je razložen z besedami »in bil je večer in bilo je jutro«. (1 Mz 1,5.8) Beseda »dan« je v ednini in ne v množini, in pomeni en dobesedni dan.

Na podlagi tega sedemdnevno stvarjenje razumemo kot zaključeno enoto časa, ki se je začela s vrstilnim števnikom 'echad (»prvi«), kateremu so sledili drugi, tretji, četrti … dan. Ta vzorec nakazuje zaporedno vrstitev dni, ki dosežejo vrhunec v 7. dnevu. Niti uporaba izrazov niti sámo poročilo ne namigujeta na to, da je bila med dnevi kakršna koli prekinitev. Sedem dni stvarjenja je trajalo enako dolgo kakor sedem dni v današnjem času.

Dobesednost enega dneva je potrdil tudi Bog, ko je s svojim prstom zapisal četrto zapoved. S tem je pokazal, da je zaporedje dobesednega sedemdnevnega tedna stvarjenja osnova za počitek na sedmi dan, soboto.

`Stvarjenje v 1. Mojzesovi knjigi ni edino stvarjenje, ki se omenja v Svetem pismu. V Božji besedi beremo tudi o ponovnem stvarjenju, ki se bo zgodilo pri drugem Jezusovem prihodu, ko bo Bog »hipoma, v trenutku, ob poslednji trobenti« našo smrtnost spremenil v nesmrtnost. (1 Kor 15,52) Če lahko Bog to stori v trenutku, zakaj bi pri prvem stvarjenju potreboval na milijone let, kakor uči teistična evolucija?`
