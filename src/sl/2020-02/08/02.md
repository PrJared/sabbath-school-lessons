---
title:  V začetku
date:   17/05/2020
---

`Katere globoke resnice najdeš v 1 Mz 1,1?`

Sveto pismo se začne s čudovitimi in globokimi besedami – besedami, ki so sicer preproste, pa vendar neizmerljivo globoke, če jih pozorno proučimo. Prva poved Svetega pisma odgovori na največja filozofska vprašanja o tem, kdo smo, zakaj smo tu in kako smo prišli sem.

Obstajamo, ker nas je v določenem trenutku v preteklosti ustvaril Bog. Nismo se pojavili kar od nikoder, niti se naše življenje ni začelo po naključju, brez višjega cilja ali načrtovane smeri, kakor o izvoru človeštva uči sodobna znanost. Darvinistična evolucija je v vseh pogledih v nasprotju s Svetim pismom. Poskusi, da bi evolucijo uskladili s svetopisemskim naukom, smešijo kristjane.

Bog nas je ustvaril v natančno določenem času, in sicer »v začetku«. Iz tega sklepamo, da je Bog obstajal pred tem začetkom, kar pomeni, da je obstajal, celo preden je bil čas sploh ustvarjen in zamejen z dnevnim ciklom (»večer in jutro«), meseci in leti, ki so bili določeni na podlagi razmerja med Zemljo in Soncem oziroma Luno. O začetku lahko beremo tudi na drugih mestih Svetega pisma, ki potrjujejo značaj in način Božjega ustvarjalnega dela. (Jn 1,1–3)

`Kdo je Stvarnik vsega ustvarjenega? Pomisli, kaj pomeni, da je Stvarnik umrl na križu. Jn 1,1-3; Heb 1,1-2`

Sveto pismo uči, da je Jezus Stvarnik vsega. Beremo, da je vse nastalo po njem (Jn 1,3) in da je Bog po njem »ustvaril svetove«. (Heb 1,12) Ker so se vse stvari začele zaradi Jezusa, imamo upanje, da bo to, kar je začel, tudi končal, ker je »Alfa in Omega«, »Prvi in Zadnji«. (Raz 1,8; 22,13)

`Kako nate vpliva spoznanje, da te je ustvaril Bog? Predstavljaj si, da tega ne bi verjel. Ali bi nase in na druge gledal kako drugače in zakaj?`
