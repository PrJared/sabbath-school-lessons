---
title:  "Stvarjenje, padec in križ"
date:   21/05/2020
---

Sveto pismo podaja neprekinjeno nit stvarjenja, padca, obljubljenega Mesija in končne odrešitve. Ti glavni dogodki postanejo osnova svetopisemske teme odrešitve človeštva.

`Kaj se je zgodilo s popolnim Božjim stvarstvom? 1 Mz 1,31; 2,15-17; 3,1-7`

Bog je za svoje stvarstvo rekel, da je »zelo dobro«. (1 Mz 1,31) »Stvarjenje je bilo zdaj dokončano. … Raj je cvetel na zemlji. Adam in Eva sta imela prost dostop k drevesu življenja. Noben madež greha in senca smrti nista omadeževala lepega stvarstva.« /Ellen G. White, Očaki in preroki, str. 22–23/ Bog je posvaril Adama in Evo, da bosta zagotovo umrla, če bosta jedla s prepovedanega drevesa. (1 Mz 2,15-17) Kača je govor začela z vprašanjem in besedami, ki so bile popolnoma nasprotne temu, kar je rekel Bog. Rekla je: »Nikakor ne bosta umrla!« (1 Mz 3,4) Satan je Evi obljubil spoznanje in enakost z Bogom, in Eva mu je verjela.

`Kako je Pavel potrdil Božje besede iz 1 Mz 2,15-17? (Rim 5,12; 6,23) Kako so ti nauki povezani s teistično evolucijo?`

V Svetem pismu lahko najdemo mesta, kjer pisci potrdijo besede, ki so bile zapisane pred njimi, in še bolj osvetlijo obravnavano temo. Pavel v Rim 5-8 govori o grehu in lepoti zveličanja: »Kakor je po enem človeku prišel na svet greh in po grehu smrt, in je tako na vse ljudi prišla smrt, ker so vsi grešili.« (Rim 5,12) Evolucionistični pogled pravi, da je bila smrt navzoča že milijone let pred pojavitvijo človeka. To stališče ima resne posledice za svetopisemski nauk o izvoru greha, o Kristusovi smrti na križu in o načrtu zveličanja. Če smrt ni povezana z grehom, potem ni plačilo zanj (Rim 6,23) in ni razloga, da bi Kristus umrl za naše grehe. Stvarjenje, padec in križ so neločljivo povezani. Prvi Adam je povezan s poslednjim Adamom. (1 Kor 15,45.47) Vera v darvinistično evolucijo, čeprav je vanjo vključena zasnova o Bogu, uničuje temelje krščanske vere.
