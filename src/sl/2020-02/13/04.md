---
title:  "Jezus proti Svetemu pismu?"
date:   23/06/2020
---

`Katero mogočno sporočilo najdemo v Jn 5,45-47? Kako sta povezana Jezus in Sveto pismo?`

Nekateri trdijo, da so bile Jezusove besede v ostrem nasprotju s Svetim pismom oziroma Staro zavezo. Pravijo tudi, da so Jezusove besede nad tem, kar piše v Svetem pismu.

V Novi zavezi beremo, da je Jezus rekel: »Slišali ste, da je bilo rečeno. … Jaz pa vam pravim.« (Mt 5,43-44.21-22.27-28.33-34.38-39) Ko je Jezus v pridigi na Gori blagrov izrekel te znane besede, s tem Stare zaveze ni poskušal izničiti ali razveljaviti, kakor trdijo nekateri razlagalci. V resnici je odgovoril na različne razlage Svetega pisma in ustno izročilo, ki so ga uporabljali razlagalci, ki so živeli v njegovem času, da bi s tem opravičili svoje ravnanje z drugimi ljudmi, česar Bog nikoli ni dopustil ali zapovedal. (Na primer sovražiti sovražnike; Mt 5,43.)

Jezus Stare zaveze ni razveljavil, niti ni zmanjšal njene veljave. Ravno nasprotno! Prav Stara zaveza je potrjevala, kdo je Jezus. On je okrepil pomen starozaveznih besedil s tem, ko nas je usmeril na Božje prvotne načrte.

Kadar uporabimo Jezusovo veljavo za izničevanje Svetega pisma ali »dokazovanje«, da nekateri odlomki niso navdihnjeni, ga s tem kritiziramo na najbolj prefinjeni in nevarni način, ker to počnemo, sklicujoč se na Jezusa. On je Svetemu pismu (Stari zavezi) pripisal velik pomen in nam v tem pustil zgled. Ali potrebujemo še več dokazov za to, kakšno naj bo naše mnenje o Stari zavezi?

Jezus še zdaleč ni spodkopaval veljave Svetega pisma, marveč ga je dosledno povzdigoval kot prepričljivega in zanesljivega vodnika. V pridigi na Gori blagrov je neposredno izjavil: »Ne mislite, da sem prišel razveljavit postavo ali preroke: nisem prišel, da razveljavim, ampak da izpolnim.« (Mt 5,17) Nadaljeval je z besedami: »Kdor koli torej popači eno najmanjših teh zapovedi in ljudi tako nauči, se bo imenoval najmanjši v nebeškem kraljestvu.« (Mt 5,19)

`Kateri ključni nauki izvirajo iz Stare zaveze? Pomisli na primer na stvarjenje (1 Mz 1-2) in na padec v greh. (1 Mz 3) Katere druge ključne resnice še najdemo v Stari zavezi, ki jih Nova zaveza še okrepi?`
