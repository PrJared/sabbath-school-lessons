---
title:  Spomin in pesem
date:   25/06/2020
---

`V svojem srcu sem shranil tvoj govor, da ne grešim zoper tebe. 	Ps 119,11`

Učenje svetopisemskih vrstic na pamet prinaša mnoge blagoslove. Kadar si zapomnimo dragocena besedila Božje besede, jih lahko uporabimo v novih in spreminjajočih se okoliščinah. Tako Sveto pismo neposredno vpliva na naše razmišljanje, odločitve, vrednote in obnašanje. Pomnjenje svetopisemskih vrstic oživlja Božjo besedo v naših vsakodnevnih izkušnjah. Še več, pomaga nam slaviti Boga in živeti zvesto življenje poslušnosti.

Dobesedno učenje svetopisemskih vrstic je odlična zaščita proti zmotam in napačnim razlagam. Omogoča nam navajati Sveto pismo tudi takrat, kadar nam ni dostopno. To je lahko neizmeren vir moči, ko se pojavijo skušnjave ali ko nas doletijo težave. Kadar se spomnimo Božjih obljub in misli usmerimo na njegovo besedo, namesto na svoje težave, se lahko osredotočimo na Boga, ki ima tisoč rešitev, kjer sami ne vidimo nobene.

`Kako lahko prepevanje duhovnih pesmi v nas okrepi in utrdi Božjo besedo? Ef 5,19; Kol 3,16`

Prepevanje duhovnih pesmi je lahko učinkovit način za pomnjenje svetopisemskih besedil. Svetopisemske vrstice, združene s čudovito melodijo, se bodo veliko laže usidrale v naše misli in učinkovito pregnale skrbi. Tako odrasli kakor tudi otroci si bodo hitro zapomnili in znali zapeti preproste harmonične melodije. Prav Sveto pismo je navdihnilo mnogo svetovno znanih oratorijev, simfonij in drugih vrst skladb, ki so stoletja vplivale na krščansko kulturo. Pesmi, ki dvigujejo naše misli in jih usmerjajo na Boga, so čudovit blagoslov in dobro vplivajo na naše življenje.

»Glasba v nebeških dvorih predstavlja del češčenja Boga in tudi mi bi si morali prizadevati v naših hvalnicah, kolikor se le da, približati ubranosti nebeških zborov.« /Ellen G. White, Očaki in preroki, str. 466/
