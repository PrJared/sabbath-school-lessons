---
title:  Tihi čas z Božjo besedo
date:   24/06/2020
---

Naše življenje je pogosto mrzlično ter polno napetosti in stresa. Včasih moramo garati za golo preživetje. Spet drugič delamo s polno paro, čeprav imamo dovolj za življenje, vendar si želimo še več. Želimo si stvari, za katere menimo, da nas bodo osrečile in zapolnile. Vendar se to večkrat ne zgodi, kakor nas je posvaril že Salomon v Pridigarju.

Ljudje smo iz različnih razlogov pogosto zelo zaposleni, zato se nam zlahka zgodi, da izločimo Boga. Ne gre za to, da ne bi verjeli vanj, temveč da ne preživljamo kakovostnega časa v proučevanju, molitvi in družbi z Gospodom, »v čigar roki je naše dihanje«. (Dan 5,23) Druge stvari nas toliko zamotijo, da si ne vzamemo časa za Boga. Prav vsak se mora zavestno umiriti in srečati z Zveličarjem Jezusom. Kako nam bo Sveti Duh spregovoril, če nimamo časa poslušati? Tihi čas z Bogom v prebiranju njegove Besede in v molitvi je izvir duhovnega življenja.

`Kaj besedila v Ps 37,7; 46,10; 61,1.2.4 (61,2.3.5 SSP) učijo o preživljanju časa z Bogom? Zakaj je ta tihi čas tako pomemben?`

Ko imamo koga radi, nam je v veselje preživljati čas z njim. Izberimo si prostor, kjer se bomo lahko v miru družili z Bogom v branju in premišljevanju njegove Besede. V mrzličnem življenju nam lahko to uspe le, če si določimo tudi čas druženja. Pogosto je najboljši čas zjutraj. Trenutki tišine in premišljevanja, preden se odpravimo v službo, so nam lahko v blagoslov ves dan, saj bodo dragocene misli iz Božje besede z nami še več ur. Da bi našli ustrezen čas za nemoteno srečanje z Bogom, bodimo ustvarjalni.

Nič drugega na nas ne vpliva bolj, kakor če smo v molitvi povezani z živim Bogom Svetega pisma. Končno zaradi tega postajamo vse bolj podobni Jezusu.

`Kako zelo se trudiš svoj čas preživljati z Gospodom? Kakšni so tvoji trenutki z Bogom in kako ti pomagajo bolje razumeti njegovo ljubezen in obstoj?`
