---
title:  Sveti Duh in živa Božja beseda
date:   21/06/2020
---

Zelo pomembno je, da Božjo besedo proučujemo natančno in z ustrezno metodo. Prav tako pomembno in morda še bolj pa je, da po svetopisemskih naukih tudi živimo. Končni cilj proučevanja Svetega pisma ni pridobitev globljega znanja, kolikor koli je to lahko čudovito. Cilj proučevanja ni, da obvladamo Božjo besedo, temveč da ona obvladuje nas ter spreminja naše življenje in način mišljenja. To je zares pomembno. Biti voljan živeti po svetopisemski resnici, o kateri se učimo, pomeni biti voljan podrediti se ji. Ta odločitev včasih vključuje tudi napore, saj se bojujemo za to, kdo bo imel nadvlado nad našim mišljenjem in življenjem. Na koncu sta samo dve strani, med katerima se moramo odločiti.

`Kaj besedilo v Flp 2,12-16 pove o tem, kako naj bi živeli?`

Bog deluje v nas po Svetem Duhu, ki nam daje modrost za razumevanje Svetega pisma. Grešni ljudje večkrat nasprotujemo Božji resnici. Prepuščeni samim sebi si ne želimo poslušati Božje besede. (Rim 1,25; Ef 4,17-18) Brez Svetega Duha ljudje nismo naklonjeni Božjemu sporočilu in se nanj ne odzovemo z upanjem, zaupanjem in ljubeznijo. Po Svetem Duhu Bog zares »iz svoje blagohotnosti v nas dela, da hočemo in delamo«. (Flp 2,13 EKU)

Sveti Duh je učitelj, ki nas želi voditi v globlje razumevanje Svetega pisma. Opozarja nas na Božjo resnico in nam daje sveže razumevanje, da bi živeli v zvesti in ljubeči poslušnosti Božji volji. »Nihče Svetega pisma ni zmožen razložiti brez pomoči Svetega Duha. Ko Božjo besedo proučujete s ponižnim in dovzetnim srcem, bodo ob vas Božji angeli, ki vas bodo prepričali z dokazi resnice.« /Ellen G. White, Selected Messages I, str. 411/ Na ta način se duhovne stvari razlagajo z duhovnimi (1 Kor 2,13-14) in nas usposabljajo, da »sleherno jutro« (Iz 50,4-5) z veseljem živimo po Božji besedi.

`V Flp 2,16 beremo, da se moramo »držati besede življenja«. Kaj meniš, kaj to pomeni? Kako lahko to zares udejanjamo? (5 Mz 4,4) Kaj je naša vloga pri tem?`
