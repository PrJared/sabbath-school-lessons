---
title:  Učiti se od Jezusa
date:   22/06/2020
---

Ni boljšega in bolj navdihujočega vzornika, da bi ga posnemali, kakor je Jezus Kristus. Poznal je svete Spise, upošteval zapisano Božjo besedo in ji je bil voljan slediti.

`Kako se je Jezus odzval na Satanove skušnjave? Kako pomembno je Sveto pismo za tvojo vero, še posebej, ko se bojuješ s skušnjavami? Lk 4,4.8.10–12`

Jezus je dobro poznal Sveto pismo. Božja beseda mu je bila tako zelo domača, da jo je zaradi dragocenega in kakovostno preživetega časa v proučevanju znal na pamet.

Če Jezus ne bi natančno poznal svetopisemskih besedil in njihovega okvira, bi ga Satan z lahkoto premagal. Celo sam Satan je navajal Sveto pismo in ga uporabil za prevare. To pomeni, da znati Sveto pismo na pamet ni dovolj. Vedeti moramo tudi, kaj Sveto pismo pravi o določeni temi, in znati razbrati pravilni pomen. Le takšno poznavanje Božje besede je učinkovito orožje proti prevaram in napadom Božjega nasprotnika, kakor je bilo tudi v Jezusovem primeru. V Svetem pismu beremo, da je Jezus odprl um sledilcem, da so razumeli svetopisemske odlomke, o katerih je govoril, ko je rekel »pisano je«. (Lk 24,45-46; Mt 11,10; Jn 6,45) Jezus je menil, da bodo ti, ki berejo Sveto pismo, prišli do pravilnega razumevanja njegovega sporočila. Vprašal je: »Kaj je pisano v zakonu? Kako bereš?« (Lk 10,26) Kristus je Božjo besedo postavil za merilo tega, kako naj bi živeli.

V Jn 7,38 je Jezus – Beseda, ki je postala meso – svoje sledilce usmeril na to, kar piše v Svetem pismu. Samo iz Svetega pisma izvemo, da je Jezus obljubljeni Mesija, saj priča o njem. (Jn 5,39) Če je bil sam Jezus poslušen zapisani Božji besedi, koliko bolj bi jo morali upoštevati tudi mi!

`Ali si tudi ti Sveto pismo kdaj uporabil kot orožje v boju proti skušnjavi? Ali si med njo bral Sveto pismo ali ga navajal? Kaj se je zgodilo in česa si se naučil iz te izkušnje?`
