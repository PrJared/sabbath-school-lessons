---
title:  Besedilo in ozadje
date:   13/05/2020
---

Svetopisemske besede vedno imajo sobesedilo in ne stojijo same zase. Najprej moramo razumeti neposredni pomen besede znotraj povedi. Temu sledi širši okvir besedila, v katerem je poved zapisana. To je lahko odsek, poglavje ali niz poglavij. Da ne bi prišli do napačnih sklepov, je pomembno, da dobro razumemo besedno-povedno okolje.

`Primerjaj 1 Mz 1,27 z 1 Mz 2,7 in nato preberi še 1 Mz 2,15-23. Kako lahko na podlagi teh različnih odlomkov in sobesedila razumemo razlago hebrejske besede adam, ki pomeni »človek«?`

Videli smo že, da s ponovitvijo besede bara' v 1 Mz 1,27 pisec poudari, da je človeka ustvaril Bog. V okviru te vrstice je človek razložen kot »moški in ženska«, kar pomeni, da moramo hebrejsko besedo adam v tem odlomku razumeti kot izraz, ki se nanaša na človeštvo oziroma ljudi.

Ista beseda (adam) je zapisana tudi v 1 Mz 2,7, kjer se nanaša na Adama, ki je bil oblikovan iz »zemeljskega prahu« (v hebrejščini adamah – opazimo lahko, da gre za besedno igro). Tukaj je s to besedo poimenovan samo Adam, saj je bila Eva – na popolnoma drugačen način – ustvarjena kasneje. Čeprav gre za dve zaporedni poglavji, lahko v obeh primerih opazimo razliko v pomenu besede adam: najprej je s to besedo poimenovano »človeštvo«, (1 Mz 1,27) nato pa človek Adam. (1 Mz 2,7) Da je bil Adam oseba, lahko razberemo iz rodovnikov (1 Mz 5,1-5; 1 Krn 1,1; Lk 3,38) in povezave z Jezusom, ki je postal »drugi Adam«. (Rim 5,12-14)

Tako kakor se beseda Adam pojavlja v določenem besedilu, tako je tudi okvir ustvarjanja Adama in Eve v širšem poročilu o stvarjenju, kot je razvidno iz 1 Mz 1-2. To je tisto, kar imamo v mislih, ko govorimo o večjih enotah. Takšna enota razlagalca seznani z dodatnimi temami, pojmi in razvojem dogodkov. Ljudje so odlomek iz 1 Mz 2,4-25 večkrat imenovali »drugo poročilo o stvarjenju«, vendar je v resnici različen le poudarek (glej nauk za prihodnji teden). Obe poročili sta jasni glede začetka človeštva.

`Opazimo lahko, da je Bog neposredni Stvarnik človeštva – moškega in ženske. Kaj to pove o tem, kako nespametna je »modrost tega sveta«, (1 Kor 1,20) ki uči, da smo nastali po naključju?`
