---
title:  Razumeti Sveto pismo
date:   10/05/2020
---

`Zakaj smo dobili Sveto pismo? 2 Tim 3,16-17`

Sveto pismo je bilo napisano kot pričevanje o Božjem delu v zgodovini, njegovem načrtu zveličanja padlega človeštva in kot navodilo za vse poti pravičnosti. Gospod se je odločil za Sveto pismo uporabiti človeški jezik in je svoje misli in namene razkril po človeških besedah. Bog je izbral določen narod – Izraela, katerega je rešil sužnosti v Egiptu – da bi njegovo sporočilo prenesel vsem ljudem. Izraelcem je dopustil, da njegovo besedo prenesejo v svoj jezik, hebrejščino (v nekaterih odlomkih je uporabljena tudi aramejščina, ki je sorodna hebrejščini).

Vzpon grške kulture je prinesel novo priložnost: Nova zaveza je bila zapisana v vsakdanji grščini, ki so jo tedaj uporabljali v tistem delu sveta. Obstajal je tudi grški prevod Stare zaveze. Ta »vsesplošni« jezik je apostolom in zgodnji cerkvi omogočil, da so po Jezusovi smrti evangelij razširili v daljne kraje, k čemur jih je spodbujala misijonarska vnema. Kasneje je apostol Janez »izpričal Božjo besedo in pričevanje Jezusa Kristusa, kar koli je videl«. (Raz 1,2) Sveto pismo vse od prvega pa do zadnjega pisca kaže nadaljevanje te navdihnjene »priče« in »pričevanja«.

`Preberi 5 Mz 32,46-47. Zakaj je bilo za Izraelce pomembno, da so bili poslušni »vsem besedam te postave«, (5 Mz 32,46) Tori oziroma navodilom? Kako lahko Božja beseda »podaljša« naše dni? Kaj to pomeni v naših razmerah?`

Nekateri ljudje imajo poleg prevoda Svetega pisma na voljo tudi več svetopisemskih različic – prav tako v svojem jeziku. Drugi imajo na razpolago samo eno različico, če sploh katero. Ne glede na to, kaj je na voljo tebi, je ključnega pomena, da Sveto pismo ceniš kot Božjo besedo, še pomembneje pa je, da si poslušen njegovim naukom.

`Zakaj poslušati Božjo besedo in o njej poučevati otroke nikoli ni nesmiselno oziroma »prazno«? 5 Mz 32,47`
