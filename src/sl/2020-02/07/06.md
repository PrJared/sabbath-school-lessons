---
title:  Sporočilo svetopisemskih knjig
date:   14/05/2020
---

Svetopisemske knjige so največje enote Svetega pisma. Napisane so bile z različnimi nameni in v različnih okoliščinah. Nekatere vsebujejo preroško sporočilo, druge so zbirke, kakršne so Psalmi, zgodovinske knjige (na primer 1. in 2. knjiga kraljev) ali pisma različnim cerkvam, ki so jih napisali Pavel in drugi.

Ko poskušamo razumeti pomen in sporočilo svetopisemske knjige, je pomembno, da začnemo pri avtorju in okoliščinah. Za številne knjige je pisec znan. Prvih pet knjig je napisal Mojzes, (Joz 8,31-32; 1 Kr 2,3; 2 Kr 14,6; 21,8; Ezr 6,18; Neh 13,1; Dan 9,11-13; Mal 4,4 oziroma Mal 3,22 SSP) kar so potrdili tudi Jezus (Mr 12,26; Jn 5,46-47; 7,19) in apostoli. (Apd 3,22; Rim 10,5) V nekaterih primerih pisci svetopisemskih knjig niso znani (na primer avtorja Esterine in Rutine knjige in avtorji zgodovinskih knjig, kot sta Samuelovi in Kroniški knjigi).

`Zakaj je pomembno, da je 1. Mojzesovo knjigo napisal Mojzes? 1 Mz 15,1-5; 22,17-18`

Mojzes je 2., 3., 4. in 5. Mojzesovo knjigo napisal po izhodu iz Egipta. Prva Mojzesova knjiga je temeljno poročilo o Božjih dejanjih od stvarjenja do obdobja očakov, zato je logično, da je bila napisana pred 2. Mojzesovo knjigo.

»Ko so minevala leta in je taval s svojimi čredami v osamljenih krajih ter razmišljal o razmerah svojega zatiranega ljudstva, je razglabljal o Božjem ravnanju z njegovimi očeti in obljubah, ki so bile dediščina izvoljenega ljudstva. Noč in dan so se dvigovale njegove molitve za Izraela. Nebeški angeli so okoli njega razlili svojo luč. Tukaj je pod navdihom Svetega Duha napisal prvo Mojzesovo knjigo.« /Ellen G. White, Očaki in preroki, str. 183/

Iz 1. Mojzesove knjige izvemo o našem izvoru in načrtu zveličanja oziroma o tem, kako bo Bog odkupil padlo človeštvo. Načrt odkupitve je postal še jasnejši z zavezo, ki jo je Bog sklenil z Abrahamom. Del zaveze je tudi obljuba o tem, da bo iz Abrahama zrasel velik narod, ki bo »kakor zvezde na nebu in kakor pesek ob morskem obrežju«. (1 Mz 22,17)

`O katerih pomembnih resnicah beremo v prvi Mojzesovi knjigi, za katere sicer ne bi vedeli? Kaj to uči o tem, kako pomembna je Božja beseda za našo vero?`
