---
title:  Besede in njihov pomen
date:   11/05/2020
---

V vsakem jeziku obstajajo besede, ki so pomensko tako bogate in globoke, da jih je zelo težko samo z eno besedo ustrezno prevesti v drug jezik. Te zahtevajo poglobljeno proučevanje njihove rabe v Svetem pismu, da bi razumeli globino njihovega pomena.

`Kako se Božje usmiljenje in dobrota širita na ustvarjena bitja? 1 Kr 3,6; Ps 57,4; 143,8; Mih 7,20`

Hebrejska beseda chesed (usmiljenje) je ena najbogatejših in najglobljih starozaveznih besed. Opisuje Božjo ljubezen, naklonjenost, usmiljenje in zavezni odnos do njegovega ljudstva. V zgornjih besedilih smo brali, da Bog izkazuje »svojemu hlapcu Davidu veliko milost (chesed)« (1 Kr 3,6) in da bo Bog »poslal svojo milost (chesed) in svojo resnico«. (Ps 57,4) Bog bo Jakobu »izkazal resnico« in Abrahamu »milost (chesed)«. (Mih 7,20) O besedi chesed so bile napisane celo knjige, ki so poskušale prikazati globino Božjega usmiljenja in ljubezni do nas.

`Kaj v 4 Mz 6,24-26; Job 3,26; Ps 29,11; Iz 9,6; 32,17 pomeni beseda »mir«?`

Hebrejska beseda shalom je pogosto prevedena z besedo »mir«, vendar je njen pomen veliko globlji in širši. Prevedemo jo lahko z besedami »celovitost, popolnost in blaginja«. Božji blagoslovi in njegova milost nam ohranjata mir, ki je Božji dar. (4 Mz 6,24-26) Toda Job se je zaradi težav znašel v okoliščinah, zaradi katerih je rekel: »Ni mi miru, … ne počitka.« (Job 3,26) Manjkal mu je mir. V tem drvečem svetu je velik blagoslov stopiti v sobotni dan z besedami sobotni mir (shabbat shalom), zakaj občestvo z Bogom nam daje največji mir in celovitost, po kateri hrepenimo.

`Kako lahko kar najbolje razumemo besede v Svetem pismu, ne glede na to, kateri jezik govorimo in čeprav ne poznamo izvirnikovega pomena teh besed?`
