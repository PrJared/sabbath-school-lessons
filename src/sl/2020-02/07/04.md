---
title:  Ponovitve, besedni vzorci in pomen
date:   12/05/2020
---

V hebrejščini obstaja veliko načinov, kako izraziti pojme, ki podpirajo pomen in poudarjajo pomembnost zamisli. V nasprotju z evropskimi jeziki hebrejščina v izvirniku ne vsebuje ločil, zato je struktura jezika razvila druge načine, ki jih nadomeščajo.

`Katere besede so v 1 Mz 1,26-27 in Iz 6,1-3 večkrat ponovljene? Kaj je namen teh ponovitev?`

Eden od načinov, kako je hebrejski pisec poudaril določene Božje lastnosti, je, da jih je trikrat ponovil. Ko poročilo o stvarjenju doseže vrhunec Božjega ustvarjalnega dela, opazimo, da je v besedilu poudarjena edinstvenost ustvarjenega človeštva. Glagol bara', ki pomeni »ustvariti«, se pojavi samo ob Bogu kot vršilcu tega dejanja, kar pomeni, da ima samo On moč ustvarjati, ne da bi bil odvisen od že obstoječe snovi. Sveto pismo tako opiše stvarjenje človeka: »Bog je ustvaril človeka po svoji podobi, po Božji podobi ga je ustvaril, moškega in žensko je ustvaril.« (1 Mz 1,27) Bodimo pozorni na trikratno ponovitev besede »ustvaril«. Mojzes je poudaril, da je ljudi ustvaril Bog, in tudi to, da jih je ustvaril po svoji podobi.

V Izaijevem videnju so serafi trikrat ponovili besedo »svet«: »Svet, svet, svet je Gospod nad vojskami.« (Iz 6,5) Poudarek je na svetosti mogočnega Boga, ki »napolnjuje svetišče«. Ko je Izaija stal pred Vsemogočnim, je zaradi njegove svetosti vzkliknil: »Gorje mi, ker poginem!« (Iz 6,5) Celo prerok, kakršen je bil Izaija, se je v Božji sveti navzočnosti zgrozil nad svojo nevrednostjo. Sveto pismo mnogo let pred Pavlovo razlago človeške grešnosti in naše potrebe po Zveličarju (Rim 1-3) govori o človekovi padli naravi na primeru »dobrega« človeka, kakršen je bil Izaija.

V Dan 3 se ponavlja besedna zveza »podoba, ki jo je postavil Nebukadnezar«. (Dan 3,13.5.7.12.14-15.18) Te besede oziroma njene različice se v Dan 3 ponovijo kar desetkrat. Namen ponovitve je jasno izraziti nasprotje med Nebukadnezarjevim uporom proti podobi, ki mu jo je v sanjah razodel Bog. (Dan 2,31-45) Poudarek je na človeštvu, ki si prizadeva sebe dvigniti v boga in zahteva, da se ga časti, v nasprotju z edinim pravim Bogu, ki je zares vreden češčenja.
