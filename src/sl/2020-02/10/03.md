---
title:  "Izaija, Ezekija in Senaherib"
date:   01/06/2020
---

`Kako je Bog v mogočnem boju rešil svoje ljudstvo? Iz 36,1-3; 37,14-38`

Leta 701 pr. n. št. je Senaherib šel v boj proti Judi. Dogodek je zapisan v Svetem pismu, na različne načine pa ga je opisal tudi sam Senaherib. V zgodovinskih zapisih, ki so jih našli v asirski prestolnici Ninivah, se Senaherib hvali: »Zasegel in premagal sem 46 njegovih (Ezekijevih) močnih obzidanih mest in nešteto malih vasi v njihovi bližini.« Senaherib je v palači v Ninivah slavil zmago nad judejskim mestom Lahisom. Stene glavne dvorane svoje palače je opremil z reliefnimi prikazi obleganja tega mesta in bitke.

Nedavna izkopavanja na območju, kjer je nekoč stalo mesto Lahis, so razkrila ogromne ruševine z ognjem uničenega mesta. Vendar je bilo Jeruzalemu takrat čudežno prizaneseno. Senaherib se je pohvalil: »Kar se tiče Ezekija, Judejca, sem ga zaprl v mesto kakor ptiča v kletko.« Temu bahanju ne sledi opis uničenja Jeruzalema ali poročilo o ujetnikih, ki so jih odpeljali v sužnost.

Jeruzalem je bil resnično obkoljen, vendar Sveto pismo poroča, da je obleganje trajalo samo en dan, saj je Gospodov angel rešil mesto. Izaija je napovedal: »Zatorej pravi tako Gospod za asirskega kralja: ›Ne pride v to mesto in puščic ne sproži sem, tudi ščita mu ne postavi nasproti in nasipov ne napravi zoper njega. Po istem potu, po katerem je prišel, se vrne, v to mesto pa ne pride, pravi Gospod. Kajti branil bom to mesto, da ga rešim, zaradi sebe in zaradi Davida, svojega hlapca.‹« (Iz 37,33-35)

Zanimivo je, da je na ninivskih reliefih upodobljen samo Lahis. Jeruzalema na stenah palače ni najti. Senaherib se je lahko bahal samo z zavzetjem Lahisa. Končni obračun med Bogom nebes in asirskimi bogovi je pripeljal do odrešitve Božjega ljudstva. Bog je videl nasilje Asircev in slišal Ezekijevo molitev. Bog deluje v zgodovini.

`Kako se lahko vedno spominjaš dejstva, da je Bog, ki je takrat čudežno rešil Izraela, isti Bog, h kateremu danes moliš, se nanj zanašaš in mu zaupaš?`
