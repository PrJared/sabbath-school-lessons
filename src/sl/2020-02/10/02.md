---
title:  "David, Salomon in monarhija"
date:   31/05/2020
---

Davidovo in Salomonovo kraljestvo predstavlja zlato obdobje Izraelove zgodovine. Kaj pa, če David in Salomon nista obstajala, kakor zatrjujejo nekateri? Kaj, če njuno kraljestvo ni bilo tako prostrano, kakor ga opisuje Sveto pismo? Brez Davida ne bi bilo Jeruzalema – narodove prestolnice. (2 Sam 5,6-10) Brez Davida ne bi bilo templja, ki ga je zgradil njegov sin Salomon. (1 Kr 8,17-20) Navsezadnje brez Davida ne bi bilo obljubljenega Mesija. (Jer 23,5-6; Raz 22,16) Izraelova zgodovina bi morala biti napisana na novo. Vendar daje ravno ta zgodovina, ki je zapisana v Svetem pismu, Izraelcem in cerkvi edinstveno vlogo in poslanstvo.

`Kako je Bog Izraelu dal odločilno zmago? Koga je uporabil, da jo je dosegel? Na katerem kraju je bila dosežena? 1 Sam 17`

Na začetku poglavja opazimo podroben zemljepisni opis kraja, na katerem je potekala bitka. (1 Sam 17,1-3) Mesto Khirbet Qeiyafa je stalo na hribu, kjer so taborili Izraelci, kakor je opisano v tem poglavju. Nedavna izkopavanja so na tem mestu odkrila močno utrjeno mesto iz časa Savla in Davida, ki je stalo nad dolino. Tam so izkopali dvoje vrat iz istega obdobja. Večina mest v starem Izraelu je imela samo ena vrata, zato lahko ta podatek pomaga prepoznati, da gre za Šaarájim, (1 Sam 17,52) kar v hebrejščini pomeni »dvoje vrat«.

Če to zares drži, smo prepoznali to starodavno svetopisemsko mesto. Leta 2008 in 2013 sta bila najdena dva zapisa, za katera mnogi verjamejo, da sta najstarejša odkrita zapisa v hebrejščini. Drugi zapis omenja ime Esbaal ali Ešbáal; tako je bilo ime enemu od Savlovih sinov. (1 Krn 9,39)

Leta 1993 so izkopavanja v severnem mestu Tel Dan odkrila spominski zapis, katerega avtor je kralj Hazael Damaščanski, ki je v njem pisal o svoji zmagi nad »Izraelovim kraljem« in kraljem »Davidove hiše«. S temi poimenovanji je Davidova rodbina imenovana tudi v Svetem pismu. Ti arheološki dokazi dajejo še večjo težo temu, da je David zares živel nekoč v preteklosti, kakor je zapisano v Svetem pismu.

`Razmisli, kako bi vplivalo na našo vero, če kralj David ne bi živel, kot zatrjujejo nekateri.`
