---
title:  Zgodovinski Jezus
date:   03/06/2020
---

`Kdo je bil Kajfa in katero vlogo je opravil pri Kristusovi smrti? Kdo je bil Pilat in zakaj je bila njegova odločitev za Veliki zbor tako pomembna? Mt 26,57-67; Jn 11,45-53; 18,29-31`

Kajfa je bil veliki duhovnik, ki je skoval zaroto, katere cilj je bila Jezusova smrt. O njem piše tudi rimsko-judovski zgodovinar Jožef Flavij: »Poleg tega je Jožefa, ki so ga klicali tudi Kajfa, prikrajšal za položaj velikega duhovnika in namesto njega določil Jonatana, sina prejšnjega velikega duhovnika Ana.« /Josephus Complete Works (Grand Rapids, MI: Kregel Publications, 1969), 18. knjiga, 4. poglavje, str. 381/

Leta 1990 so južno od Jeruzalema odkrili družinsko grobnico z dvanajstimi kostnicami oziroma kostnimi zaboji. Kovanci in lončarski izdelki, ki so jih našli v njej, so predvidoma iz sredine prvega stoletja našega štetja. Na najbolj okrašeni kostnici, ki vsebuje številne kosti, je zapisano ime »Jožef, Kajfov sin«. Mnogi izvedenci verjamejo, da gre za grobnico in kostnico družine duhovnika Kajfa, ki je bil neposredno vpleten v Jezusovo smrt.

Leta 1961 so v gledališču v Cezareji Maritimi odkrili kamen, na katerem je bilo zapisano ime Pilata, ki je bil predstojnik Judeje med vladanjem cesarja Tiberija.

V obeh omenjenih primerih obstoj nekaterih glavnih oseb, povezanih s Kristusovo smrtjo, podpirajo tudi zgodovinski dokazi.

Posvetni zgodovinarji, ki so živeli prvi dve stoletji našega štetja, omenjajo tudi Jezusa iz Nazareta. Rimski zgodovinar Tacit je pisal o Kristusu, njegovi usmrtitvi, ki jo je med vladanjem cesarja Tiberija odobril Poncij Pilat, in o prvih kristjanih v Rimu. Rimski upravnik Plinij mlajši je med letoma 112 in 113 pisal cesarju Trajanu in ga spraševal, kako naj ravna s kristjani. Rekel je, da se shajajo na poseben dan še pred sončnim vzhodom in pojejo hvalnice, kakor da bi prepevali bogu.

Arheološke najdbe in zgodovinski viri so dodatni, nesvetopisemski vir, ki potrjuje obstoj Jezusa, ki so ga častili še 50 let po njegovi smrti. Ker so evangeliji prvi vir podatkov o Jezusu, jih moramo temeljito proučevati, da bi se naučili še več o njem in njegovem življenju.

`Zakaj se moramo kljub arheološkim dokazom, ki podpirajo našo vero, naučiti, da se ne zanašamo samo nanje, ne glede na to, kako uporabni so?`
