---
title:  "Daniel, Nebukadnezar in Babilon"
date:   02/06/2020
---

Strokovnjak z Univerze na Dunaju je julija 2007 med projektom v Britanskem muzeju odkril ploščo iz časa babilonskega kralja Nebukadnezarja. Na plošči je našel ime »Nebusarsekim«. Tako je bilo ime babilonskemu uradniku, ki ga omenja tudi Jeremija v 39,3. Nebusarsekim je eden izmed mnogih posameznikov – tako uradnikov kakor tudi kraljev – iz Danielovega in Nebukadnezarjevega časa, ki so jih odkrili arheologi.

`Kako so zgodnje Danielove odločitve ustrezale Božjim dejanjem, da ga je uporabil kot služabnika in preroka, da bo skozi zgodovino vplival na milijone ljudi? Dan 1 in 5`

Daniel »se je namenil v srcu« (Dan 1,8) ostati zvest Bogu glede hrane in molitve. Te dobre navade, ki jih je ustvaril že zelo zgodaj, so postale vzorec, ki mu je dal moč za dolgo življenje. Sadovi teh odločitev so bili jasno mišljenje, modrost in razumevanje, ki izvirajo od zgoraj. To sta opazila tudi Nebukadnezar in Belsazar ter Danielu dodelila najvišji položaj v kraljestvu. Verjetno pa je najpomembnejši sad Danielove odločitve Nebukadnezarjeva spreobrnitev. (Dan 4,34; 4,31 SSP)

Nebukadnezar je bil Nebopolasarjev sin. Skupaj sta zgradila veličastno mesto, ki mu ni bilo enakega. (Dan 4,30; 4,27 SSP) Babilon je bil ogromen; imel je več kakor 300 templjev in izvrstne palače. Obdajalo ga je veliko dvojno obzidje, ki je bilo debelo 3,7, ponekod pa tudi 6,7 metra. Obzidje je imelo osem glavnih vrat, ki so bila poimenovana po vrhovnih babilonskih božanstvih. Najbolj znana so Ištarina vrata, ki so jih izkopali Nemci in jih rekonstruirali v berlinskem muzeju Pergamon.

V Dan 7,4 je Babilon prikazan kot lev z orlovimi krili. Na procesijski poti, ki vodi do Ištarinih vrat, je nanizanih 120 podob levov. Med izkopavanji so našli tudi kip ogromnega leva, ki napada moškega; ta kip še danes stoji zunaj mesta. Vse to priča, da je lev ustrezen simbol za véliki Babilon. Svetopisemska zgodovina in njegovo preroško sporočilo sta tako potrjena.

`V Dan 1,8 beremo, da se je Daniel »namenil v srcu«. Kaj to sploh pomeni? Za katere stvari se moraš tudi ti nameniti v srcu, da jih boš delal ali prenehal delati?`
