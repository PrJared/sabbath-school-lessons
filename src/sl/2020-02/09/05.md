---
title:  Stvarjenje in čas
date:   27/05/2020
---

`Kako Sveto pismo opisuje zgodovino človeštva od Adama do Noeta in od Noeta do Abrahama? 1 Mz 5 in 11`

V teh rodovnikih obstaja nekaj, kar jih v Svetem pismu dela edinstvene: vsebujejo prvino časa, zaradi česar so jih nekateri učenjaki ustrezno poimenovali »časovni rodovniki«. Vsebujejo ujemajoče se podatke o izvoru in časovnih obdobjih, ki temeljijo na naslednjem obrazcu: »Ko je OSEBA 1 živela x-let, je rodila OSEBO 2. Potem ko je OSEBA 1 rodila OSEBO 2, je živela še y-let in rodila še druge sinove in hčere.« 1 Mz 5 dodaja še obrazec: »In OSEBA 1 je živela z-let.« Takšen sistem onemogoča, da se v rodovniku izbriše ali dodaja rodove. 1 Mz 5 in 11 sta neprekinjeno zaporedje rodov, ki se ujemajo z rodovnikom iz 1 Krn 1,18-27, v katerem noben rod ni ne izpuščen ne dodan. Na ta način Sveto pismo razlaga sámo sebe.

Približno 2.000 let so judovski in krščanski razlagalci učili, da ta besedila prikazujejo preteklost in so zanesljiv način za določitev časa potopa in starosti zemlje od sedemdnevnega stvarjenja, ki je opisano v 1 Mz 1-2.

V zadnjih desetletjih si ljudje prizadevajo ponovno razložiti 1 Mz 5 in 11, da bi prilagodili dolžino teh obdobij nekaterim arheološkim in zgodovinskim letnicam, ki so jih postavili zmotljivi ljudje. Takšno ravnanje spravlja v dvom zanesljivost svetopisemskega poročila.

Če želimo razumeti Božjo zamisel časa in njegov razvoj skozi zgodovino, se moramo zavedati, da sta ti dve poglavji »tako zgodovinski kot tudi teološki in da Adama povezujeta z drugimi ljudmi, Boga pa s človekom v prostoru in času. 1. Mojzesova knjiga 5 in 11,10-26 sta časovni okvir in vez, ki Božje ljudstvo povezujeta z Adamom, ki ga je Bog ustvaril na vrhuncu šestdnevnega stvarjenja sveta.« /Gerhard F. Hasel, »The Meaning of the Chronogenealogies of Genesis 5 and 11,« Origins 7/2 (1980), str. 69/

`Starozavezna besedila, o katerih smo proučevali danes, so iz tehtnih in pomembnih razlogov del Svetega pisma. Kaj o njih pravi apostol Pavel v 1 Tim 1,4 in Tit 3,9?`
