---
title:  Ali je zemlja ravna
date:   24/05/2020
---

Splošno mnenje je, da so mnogi prebivalci starega sveta verjeli, da je zemlja ravna. Vendar je večina zaradi prepričljivih razlogov verjela, da je zemlja okrogla. Tudi danes nekateri trdijo, da sámo Sveto pismo uči, da je zemlja ravna.

`Kaj je sobesedilo Raz 7,1 in 20,7-8? In še pomembneje, ali uči o tem, da je zemlja ravna?`

Janez – avtor teh besedil – posreduje prerokbo za zadnji čas in opisuje štiri nebeške angele, ki »so stali na štirih vogalih zemlje in zadrževali štiri vetrove zemlje«. (Raz 7,1) Da bi bralci razumeli, da angeli stojijo na štirih straneh zemlje, Janez trikrat ponovi besedo »štiri«.

Apostol Janez uporablja slikoviti jezik kakor mi danes, ko rečemo na primer, da »sonce zahaja« ali »veter piha od vzhoda«. Vztrajanje pri dobesedni razlagi teh preroških besedil, ko sobesedilo kaže, da gre za simbolični jug, sever, vzhod in zahod, pomeni, da besedilo jemljemo iz okvira in mu pripisujemo pomen, ki ga nima. Ko je Jezus rekel: »Iz srca izhajajo hudobne misli, uboji, prešuštva, nečistosti, tatvine, kriva pričevanja, kletvine,« (Mt 15,19) ni govoril o človeškem organu ali dobesednem srcu. Z govorno figuro je poslušalcem podal moralni nauk.

`Kaj besedilo v Job 26,7-10 in Iz 40,21-22 uči o zemlji?`

V Job 26,7 je zemlja predstavljena, kakor da visi v vesolju: »On razteza severno nebo čez praznino in zemljo obeša na ničemer.« Zemlja je »krog« oziroma krogla. (Job 26,10 SSP) V Iz 40,22 SSP beremo: »On je, ki prestoluje nad zemeljskim krogom, katerega prebivalci so kakor kobilice, ki razprostira nebo kakor pregrinjalo.«

`Zamisli si, da živiš pred tisoč leti. Katere dokaze bi imel za to, da se zemlja vrti? Ali bi se ti zdel dokaz, da je pri miru, veliko bolj verjeten? S katerimi dokazi bi potrdil, da je zemlja ravna ali okrogla?`
