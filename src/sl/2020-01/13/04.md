---
title:  Vstajenje
date:   24/03/2020
---

`O čem govori Dan 12,2-3 in zakaj? Zakaj je ta dogodek tako zelo pomemben za nas glede na to, kar vemo o smrti?`

V celotni Stari zavezi prav Daniel najbolj neposredno govori o prihajajočem vstajenju. Med razmišljanjem o tem besedilu se lahko naučimo nekaj zelo pomembnih resnic. Prvič, prispodoba za smrt je tukaj »spanje«, kar nakazuje, da človeško telo ne vsebuje neumrljive duše. Ljudje smo nerazdružljivo telo, um in duh. Po smrti oseba preneha obstajati in do vstajenja ostane v stanju nezavednosti. Drugič, vstajenje, o katerem govori to besedilo, je nasprotno smrti, ki je posledica greha. Dobesedni prevod besedne zveze, ki je tukaj prevedena kot »prah zemlje«, bi moral biti »zemeljski prah«. To nenavadno zaporedje besed spominja na 1 Mz 3,19, kjer je edinkrat v Svetem pismu beseda »zemlja« pred besedo »prah«. Smrtna obsodba, ki nas je doletela zaradi Adamovega padca v greh, bo razveljavljena in smrt bo izgubila svojo moč. Apostol Pavel pravi: »Smrt je požrta v zmagi.« (1 Kor 15,54)

`Zakaj se nam ni treba bati smrti? Rim 8,18; Heb 2,14-15`

Vse se uniči in konča s smrtjo. Zvestim pa je obljubljeno, da smrt ne bo imela zadnje besede. Ko je Kristus strgal verige smrti in vstal od mrtvih, je smrti zadal usodni udarec, zato je smrt poraženi sovražnik. Po trenutni resničnosti smrti lahko gledamo proti končni resničnosti življenja, ki smo ga po Kristusu prejeli od Boga. Ker je Mihael vstal oziroma nastopil, (Dan 12,1) bodo vstali tudi tisti, ki mu pripadajo. Vstali bodo iz »zemeljskega prahu« in se svetili kakor »zvezde za vso večnost«. (Dan 12,3)

`Kako lahko tudi med bolečinami in življenjskimi stiskami najdemo upanje in tolažbo v obljubi o vstajenju na koncu? Zakaj v resnici skoraj nič drugega ni pomembno?`
