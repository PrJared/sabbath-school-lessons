---
title:  Zapisani v knjigi
date:   23/03/2020
---

`Dan 12,1 govori o teh, ki so najdeni zapisani v knjigi. Kaj to pomeni?`

Čas Mihaelovega posredovanja je tudi čas neprimerljive stiske. To se ujema s časom, ko bo Bog odtegnil svojega Duha upornemu človeštvu. Tedaj bo na Babilon časa konca izlil sedem zadnjih nadlog, ki ponazarjajo njegovo jezo nad narodi. (Raz 16; 18,20-24) Sile teme bodo spuščene nad svet. Duh preroštva o tem času pravi: »Tedaj bo Satan pahnil Zemljane v zadnjo veliko stisko. Ko bodo Božji angeli prenehali zadrževati strašne viharje človeških strasti, bodo odvezane vse sile spopada. Ves svet bo pahnjen v pogubo, ki bo strašnejša od tiste, ki je nekoč doletela Jeruzalem.« /Ellen G. White, Veliki spopad, str. 392/

Božje ljudstvo bo v tem hudem času odrešeno. Pri nebeški preiskovalni sodbi ga je opravičil veliki duhovnik nebes Jezus, njihova imena pa so bila zapisana v knjigo.

Sveto pismo omenja dve vrsti nebeških knjig. V prvi, imenovani tudi knjiga življenja, so zapisana imena tistih, ki pripadajo Gospodu. (2 Mz 32,32; Lk 10,20; Ps 69,29; Flp 4,3; Raz 17,8)

Poleg te pa je v Svetem pismu omenjena tudi knjiga, ki vsebuje poročila o človeških delih. (Ps 56,8; Mal 3,16; Iz 65,6) Na podlagi teh knjig se pri nebeškem sodišču ugotavlja človekova predanost Bogu. Gre za nebeški arhiv, ki vsebuje imena in dela vsakega človeka. Nekateri ljudje se namrščijo ob misli, da so njihova imena in celo dejanja zapisana v nebesih. Ko življenje izročimo Kristusu, je naše ime zapisano v knjigo življenja, naša slaba dejanja pa se pri sodbi izbrišejo. Nebeška poročila so pravni dokaz celotnemu vesolju in pričajo o tem, da pripadamo Jezusu, zaradi česar imamo pravico do njegove zaščite v hudih časih.

`Zakaj nam samo Kristusova pravičnost vliva upanje, da se bo naše ime našlo zapisano v knjigi življenja? Odgovor povej v sobotnošolskem razredu. `
