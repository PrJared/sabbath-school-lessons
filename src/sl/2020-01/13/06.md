---
title:  Čas čakanja
date:   26/03/2020
---

`Kako se Danielova knjiga konča? Dan 12,5-13`

Končni prizor se odvija ob Tigrisu, kjer je Daniel prejel zadnje večje videnje. (Dan 10,4) Na tem mestu ni uporabljena običajna hebrejska beseda za reko, temveč izraz, ki navadno označuje reko Nil. To nas spomni na Izraelov odhod iz Egipta in nam razodeva, da bo Bog na koncu na enak način odrešil tudi svoje ljudstvo.

V tem odlomku beremo o treh preroških časovnicah. Prva – »čas, dva časa in polovica časa« – odgovarja na vprašanje: »Kdaj bo konec čudežnih stvari?« (Dan 12,6) »Čudežne stvari« se navezujejo na prizore iz videnja, opisanega v Dan 11, ki sta nadgradnja videnj iz Dan 7 in 8. To časovno obdobje je omenjeno tudi v Dan 7,25 in kasneje tudi v Raz 11,3; 12,6.14; 13,5. Prav tako se ujema tudi s 1.260 leti papeške nadoblasti, ki se je raztezala od leta 538 do 1798. Dan 11,32-35 se nanaša na isto preganjanje, vendar ne omenja, kako dolgo bo trajalo.

Obdobji 1.290 dni in 1.335 dni odgovarjata na vprašanje: »Kakšen bo konec tega?« ki ga je Daniel zastavil možu, oblečenemu v platno. Obe se začneta z odpravo »neprestane daritve« in s postavitvijo »gnusobe opustošenja«. Iz nauka o Dan 8 smo se naučili, da se »neprestana daritev« nanaša na Kristusovo stalno posredovanje, ki ga je zamenjal lažni bogoslužni ustroj. To preroško obdobje se je začelo leta 508, ko se je frankovski kralj Klodvik spreobrnil v rimskokatoliško vero. Ta pomembni dogodek je tlakoval pot združitvi cerkve in države, ki je obstala celotni srednji vek. Tako se je 1.290 let končalo leta 1798, ko je francoski cesar Napoleon ukazal prijeti papeža. Zadnje preroško obdobje Danielove knjige – 1.335 dni – se je končalo leta 1843. To je bil čas mileritskega gibanja in novega zanimanja za proučevanje svetopisemskih prerokb, pa tudi čas čakanja in upanja na skorajšnji Jezusov prihod.

`V Danielovi knjigi se vedno znova pojavljata dve temi: preganjanje Božjega ljudstva ter njegova obramba in rešitev. Kako ta resničnost pomaga, da ostanemo zvesti kljub trenutnim preizkušnjam?`
