---
title:  Naš knez Mihael
date:   22/03/2020
---

`Kdo bo na koncu časa spremenil potek zgodovine? Dan 12,1 Kako besedilo v Rim 8,34 in Heb 7,25 pomaga razumeti to misel?`

Do sedaj se je vsako poglavje Danielove knjige začelo z omembo poganskega vladarja. Tudi Dan 12 se začne z vladarjem, vendar gre tukaj za božanskega kneza, ki nastopi, da bi Božje ljudstvo rešil iz sovražnikovih rok.

Pri proučevanju Dan 10 smo spoznali, da je Mihael isto nebeško bitje, ki ga je Daniel videl pri Tigrisu. Predstavljen je kot nebeški predstavnik Božjega ljudstva. Drugje v Danielovi knjigi nastopi kot Sin človekov, (Dan 7) knez vojske (Dan 8) in Mesija, vojvoda. (Dan 9) Zaradi tega je Mihael, čigar ime pomeni »Kdo je kakor Bog«, sam Jezus Kristus.

Bodimo pozorni tudi na čas Mihaelovega delovanja. V Dan 12,1 beremo, da Mihael nastopi »tisti čas«. Ta izraz se nanaša na Dan 11,40-45 in označuje obdobje od zatona papeštva leta 1798 do vstajenja mrtvih na koncu časa. (Dan 12,2)

Na podlagi glagola »nastopiti«, (Dan 12,1) ki opisuje Mihaelovo delovanje, bomo poudarili dva pomembna vidika njegovega dela. Prvič, glagol »nastopiti« spominja na kralje, ki si prizadevajo za zmago in oblast. V izvirnem jeziku ima ta glagol tudi vojaški pomen in kaže na to, da Mihael ravna kot vojaški vodja, ki ščiti svoje ljudstvo in ga na koncu velikega boja vodi na prav poseben način.

Drugič, glagol »nastopiti« kaže na prizor sodbe. Pri nebeški sodbi Mihael »nastopi« kot zagovornik. Pred Predvečnega stopi kot Sin človekov, ki med preiskovalno sodbo zastopa Božje ljudstvo. (Dan 7,9-14) Beseda »nastopiti« kaže na vojaški in sodni vidik njegovega dela. Z drugimi besedami, dani sta mu moč, da premaga Božje sovražnike, in oblast, da pri nebeški sodbi zastopa Božje ljudstvo.

`Pomisli, kaj pomeni, da imamo celo sedaj v Mihaelu zagovornika. Katero upanje ti daje to spoznanje kot grešniku?`
