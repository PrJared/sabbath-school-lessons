---
title:  Za globlje proučevanje
date:   27/03/2020
---

»Prerokovanja podajajo dogodke, ki se vrstijo do začetka sodbe. To še posebej drži za knjigo preroka Daniela. Del prerokovanja, ki se nanaša na zadnje dni, je moral Daniel zapreti in zapečatiti do ›časa konca‹. Šele takrat se bo lahko oznanilo sporočilo o sodbi, ki je zasnovano na izpolnitvi tega prerokovanja. V zadnjem času bodo namreč mnogi, kakor pravi prerok, »to preiskovali in spoznanje se pomnoži«. (Dan 12,4)

Apostol Pavel je opominjal cerkev, naj Kristusovega prihoda ne pričakuje v svojih dneh. »Naj vas nikakor nihče ne preslepi: kajti tega dneva ne bo, če prej ne pride odpad in se ne razodene človek greha, sin pogube.« (2 Tes 2,3). Po velikem odpadništvu in dolgem vladanju »človeka greha« lahko pričakujemo prihod našega Gospoda. Človek greha, ki se imenuje tudi skrivnost krivičnosti, sin pogube in krivičnik, je papeštvo, ki je imelo nadoblast 1.260 let, kakor je rečeno v prerokovanjih. Ta čas se je končal leta 1798. Kristus ni mogel priti pred tem časom. Pavlov opomin zadeva celotno krščansko obdobje do leta 1798. Šele po tem letu se je moralo oznanjevati sporočilo o drugem Kristusovem prihodu.« /Ellen G. White, Veliki spopad, str. 229–230/

**Vprašanja za pogovor**

`1.	Kaj je tako nevarno v določanju datumov dogodkom, ki se bodo zgodili na koncu časa? Kaj se zgodi z vero mnogih, ko vidijo, da se predvideni dogodki niso zgodili na napovedani datum? Katero ključno načelo najdemo v Kristusovih besedah iz Jn 14,29? Kako te besede pomagajo razumeti, da so nam lahko prerokbe v duhovno korist, in kako nas varujejo pred tem, da bi verjeli napačnim napovedim ali jih postavljali tudi sami?`

`2.	Sodobni čas je prepleten s hitrim pretokom obvestil in neverjetnim znanstvenim napredkom, ki nam ni vedno v korist. Kako obdobje, v katerem živimo, pomaga bolje razumeti zamisel o »času stiske, kakršne še ni bilo«? (Dan 12,1)`

`3.	V razredu se pogovorite o zadnjem vprašanju iz ponedeljkovega nauka, ki govori o tem, zakaj nam samo Kristusova pravičnost daje upanje, da je naše ime zapisano v knjigi življenja. Ali bi brez Kristusa sploh imeli upanje?`
