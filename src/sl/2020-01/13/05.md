---
title:  Zapečatena knjiga
date:   25/03/2020
---

`Zakaj je morala biti Danielova knjiga zapečatena do časa konca? Dan 12,4; Jn 14,29`

Na koncu zadnjega dela Danielove knjige (Dan 10,1 do 12,4) je prerok prejel ukaz, naj zapečati zvitek »do časa konca«. (Dan 12,4) V isti sapi pa je angel napovedal, da bodo mnogi »preiskovali in spoznanje se pomnoži«. (Dan 12,4) Čeprav so nekateri preiskovalci Danielove knjige to sprejeli za napoved znanstvenega napredka, kar je tudi lahko del pomena, pa sobesedilo v bistvu nakazuje, da se to nanaša na preiskovanje same Danielove knjige. Če se ozremo v preteklost, bomo opazili, da je bila ta knjiga dolga leta obravnavana kot nepomembno književno delo. Morda so jo ponekod poznali in proučevali, vendar so nekateri njeni ključni nauki in prerokbe ostali zaviti v skrivnost. Preiskovalci na primer niso popolnoma razumeli časovnega okvira preroških sporočil o čiščenju nebeškega svetišča, sodbi ter istovetnosti in delu malega roga.

Od protestantske reformacije dalje pa je zanimanje za proučevanje te knjige začelo rasti. Sveto pismo pravi, da bo knjiga odprta šele na koncu časa, ko bo v celoti razkrita tudi njena vsebina. Duh preroštva pravi: »Toda od leta 1798 je Danielova knjiga odpečatena, razumevanje prerokovanj se je povečalo in mnogi so oznanjali slovesno sporočilo o bližini sodbe.« /Ellen G. White, Veliki spopad, str. 230/

»Na koncu 18. in na začetku 19. stoletja se je na različnih zelo oddaljenih delih sveta pojavilo novo zanimanje za prerokbe iz Danielove knjige in Razodetja. Proučevanje teh prerokb je vodilo v vsesplošno prepričanje o bližini drugega Kristusovega prihoda. Mnogi razlagalci v Angliji, Joseph Wolff na Bližnjem vzhodu, Manuel Lacunza v Južni Ameriki in William Miller v Združenih držav Amerike so skupaj z množico drugih proučevalcev prerokb na podlagi raziskovanja Danielovih prerokovanj oznanjali, da je drugi Kristusov prihod pred vrati. To prepričanje je postalo gonilna sila svetovnega gibanja.« /The Seventh-day Adventist Bible Commentary IV, str. 879/

`Pomisli, kako velika prednost je, da se lahko ozremo v preteklost in vidimo izpolnitev zgodovinskih prerokb iz Danielove knjige. Kako to pomaga zaupati vsem Božjim obljubam?`
