---
title:  Prihod Sina človekovega
date:   19/02/2020
---

`Kdo je Sin človekov in po čem ga prepoznamo? Dan 7,13 Glej tudi Mr 13,26; Mt 8,20; 9,6; Lk 9,26; 12,8.`

Med sodbo pride na prizorišče najpomembnejša osebnost – Sin človekov. Kdo je On? Prvič, Sin človekov nastopi kot samostojna nebeška osebnost. Toda kakor pravi njegov naziv, ima tudi človeške značilnosti. Z drugimi besedami, gre za božansko-človeško osebnost, ki ima pomembno vlogo pri sodbi. Drugič, prihod Sina človekovega na nebeških oblakih je v Novi zavezi običajna prispodoba za drugi Jezusov prihod. V Dan 7,13 ni opisan, da prihaja iz nebes na zemljo, temveč se vodoravno premika iz enega mesta na drugo, da bi prišel k Predvečnemu. Tretjič, prikaz Sina človekovega, ki prihaja z oblaki, namiguje na vidno pojavitev našega Gospoda. Ta podoba pa spominja tudi na velikega duhovnika, ki obdan z oblakom kadil na dan sprave stopa v najsvetejše očistit svetišče.

Sin človekov je tudi kraljevska osebnost: dani so mu bili oblast, čast in kraljestvo ter so mu služili vsa ljudstva, narodi in jeziki. (Dan 7,14) Besedo »služili« bi lahko prevedli tudi kot »častili«. V Dan 1 do 7 se pojavi devetkrat (Dan 3,12.14.17.18.28; 6,17.21; 7,14.27) in označuje češčenje božanstva. Verski ustroj, ki ga predstavlja mali rog, je v svojem prizadevanju, da spremeni Božjo postavo, izpridil češčenje Boga. Sodba prikazuje, da bo pravo bogoslužje na koncu spet vzpostavljeno. Med drugim je bogoslužni ustroj, ki ga je ustanovilo papeštvo, grešnega človeka določil za posrednika med Bogom in človeštvom. Daniel sporoča, da je Sin človekov edini posrednik, ki lahko zastopa človeštvo pred Bogom. Sveto pismo pravi: »Bog je namreč samo eden. Samo eden je tudi srednik med Bogom in ljudmi, človek Kristus Jezus.« (1 Tim 2,5)

`Zakaj je na podlagi vsega, kar iz Svetega pisma veš o Jezusovem življenju in značaju, tako pomirjujoče vedeti, da je prav On osrednja osebnost sodbe?`
