---
title:  Sveti Najvišjega
date:   20/02/2020
---

`Kaj besedilo v Dan 7,18.21-22.25.27 pove o tem, kaj se bo zgodilo z Božjim ljudstvom?`

»Sveti Najvišjega« je naziv za Božje ljudstvo. Napadala ga bo moč, ki jo ponazarja mali rog. Ker bodo Božji sledilci ostali zvesti njegovi besedi, bodo med papeško vladavino preganjani. To silo simbolizira mali rog iz Danielovega videnja. Kristjani so bili preganjani tudi med poganskim Rimom (četrta zver), toda preganjanje, ki je opisano v Dan 7,25, bo zadelo svete v času malega roga, ki bo zrasel na zveri, ko se bo končalo obdobje poganskega Rima.

Vendar Božjega ljudstva ne bodo preganjali v nedogled. Svetovna kraljestva bo nasledilo Božje. V viziji so bili Sinu človekovemu dani »oblast, čast in kraljestvo«, (Dan 7,14) toda angel je Danielu razložil, da bo kraljestvo dano »svetim«. (Dan 7,18) Kljub temu tukaj ne gre za protislovje. Ker je Sin človekov povezan tako z Bogom kot tudi s človeštvom, je njegova zmaga tudi zmaga tistih, ki jih zastopa.

Ko je veliki duhovnik Jezusa vprašal, ali je Mesija, Božji sin, ga je Jezus usmeril na Ps 110,1 in Dan 7,13-14. Rekel je: »Jaz sem, in videli boste Sina človekovega, da sedi na desnici Božje moči in da prihaja z oblaki neba.« (Mr 14,62) Jezus je naš zastopnik na nebeškem sodišču. Premagal je sile teme in zmago deli s tistimi, ki se mu približajo. Zato nimamo razloga za strah. Apostol Pavel je zapisal: »Toda v vseh teh preizkušnjah zmagujemo po njem, ki nas je vzljubil. Kajti prepričan sem: ne smrt ne življenje, ne angeli ne poglavarstva, ne sedanjost ne prihodnost, ne moči ne visokost, ne globokost ne kakršna koli druga stvar nas ne bo mogla ločiti od Božje ljubezni v Kristusu Jezusu, našem Gospodu.« (Rim 8,37-39)

`Pomisli, kako točno je v Danielovem videnju opisan potek zgodovine tisoče let vnaprej. Ali ti to pomaga bolj zaupati Božjim obljubam glede prihodnosti?`
