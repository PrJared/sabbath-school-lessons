---
title:  Štiri zveri
date:   16/02/2020
---

`Kaj je bistvo Danielove vizije in o čem govori? Dan 7`

Vsaka zver, ki jo je videl Daniel, se ujema z delom kipa iz Nebukadnezarjevih sanj, vendar tokrat o vsakem kraljestvu izvemo še nekaj podrobnosti. Zanimivo je, da so bitja, ki predstavljajo poganske narode, nečiste živali. Razen četrte zveri so prve tri podobne nam poznanim zverem. Zveri niso poljubni simboli, temveč so nosilke lastnosti kraljestev, ki jih predstavljajo.

Lev: Lev je najustreznejši simbol za Babilon. Leteči levi so krasili stene babilonske palače in druge umetnine. Lev iz vizije je imel izpuljene peruti in je stal na nogah kakor človek, poleg tega je dobil tudi človeško srce. Ta potek simbolizira propad Babilonskega kraljestva pod vladavino zadnjih dveh kraljev.
Medved: Medved simbolizira Medo-perzijsko kraljestvo. To, da se je vzravnal po eni strani, nakazuje, da so imeli Perzijci večjo moč kakor Medijci. Troje reber med medvedovimi zobmi je prispodoba treh glavnih zmag Medo-perzijskega kraljestva – zmage nad Lidijo, Babilonom in Egiptom.

Leopard: Hitri leopard predstavlja Grško kraljestvo, ki ga je ustanovil Aleksander Veliki. Štiri peruti so še dodatno prispevale k njegovi hitrosti, kar je ustrezen simbol za Aleksandra, ki si je v nekaj letih podredil celoten takrat poznani svet.

Grozotna in strašna zver: Prve tri zveri so bile podobne živalim, četrta pa se je popolnoma razlikovala od vseh. To pomeni, da je bila prva zver »kakor« lev in druga »kakor« medved, četrta pa ni bila podobna ničemur. Ta mnogoroga zver je bila videti veliko bolj krvoločna in grabežljiva kakor predhodne. Kot takšna ustrezno simbolizira poganski Rim, ki je z železnimi nogami osvojil, vladal in teptal takratni svet.

`Vsa obdobja človeške zgodovine so se zvrstila tako, kakor je bilo prerokovano. Ali te tolaži zagotovilo, da je kljub zmedi, nemirom in kaosu Bog tisti, ki vlada? Kaj nas to uči o verodostojnosti Svetega pisma?`
