---
title:  Vzpon malega roga
date:   24/02/2020
---

`V katere smeri se premika mali rog in zakaj je pomembno, da to razumemo? Dan 8,8-12`

Po prizoru, v katerem so štirje rogovi zrastli proti štirim smerem neba, svetopisemsko besedilo pravi, da je iz enega zrastel mali rog. Vprašanje je, ali je ta rog/sila zrastel iz enega izmed štirih rogov, ki predstavljajo štiri Aleksandrove generale, ali pa je zrastel iz enega izmed štirih vetrov. Slovnična zgradba izvirnika kaže na to, da je mali rog zrastel iz enega izmed vetrov. Ker se ta sila pojavi po Grškem kraljestvu in štirih rogovih, lahko razumemo, da mali rog predstavlja Rim – najprej poganskega in nato papeškega. »Mali rog predstavlja tako poganski kot tudi papeški Rim. Daniel je najprej videl poganski in cesarski Rim, ki se bojuje z Judi in zgodnjimi kristjani. Nato pa je videl tudi papeškega, ki je obstal vse do danes in bo tudi v prihodnosti.« /The-Seventh-day Adventist Bible Commentary IV, str. 841/

Sveto pismo pravi, da se je mali rog najprej začel pomikati vodoravno in »postal silno velik v smeri proti jugu, proti vzhodu in proti čudoviti deželi«. (Dan 8,9) Tri smeri se ujemajo s tremi glavnimi območji, nad katerimi je imel oblast poganski Rim.

Ko mali rog postane glavni lik videnja, širjenje njegove moči v navpični smeri zasluži še posebno pozornost. V tem smislu se ta rog ujema z malim rogom iz Dan 7, kakor ponazarja naslednja primerjava: 1) Oba rogova sta na začetku majhna. (Dan 7,8; 8,9) 2) Oba sta postala mogočna šele kasneje. (Dan 7,20; 8,9) 3) Oba imata moč preganjati. (Dan 7,21.25; 8,10.24) 4) Za oba je značilno, da se samopovišujeta in preklinjata Boga. (Dan 7,8.20.25; 8,10.11.25) 5) Oba napadata na Božje ljudstvo. (Dan 7,25; 8,24) 6) Delovanje obeh je omejeno s preroškim časom. (Dan 7,25; 8,13-14) 7) Oba sta na prizorišču do konca časa. (Dan 7,25-26; 8,17.19) 8) Oba uniči nadnaravna moč. (Dan 7,11.26; 8,25) Ker mali rog iz Dan 7 predstavlja papeštvo, mora navpično delovanje malega roga iz Dan 8 predstavljati isto silo. Kakor v Dan 2 in 7 tudi tukaj zadnja glavna sila predstavlja poganski in papeški Rim.
