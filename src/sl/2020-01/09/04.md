---
title:  Napad na svetišče
date:   25/02/2020
---

`Kaj počne mali rog? Dan 8,10-12`

V Dan 8,10 beremo, da si mali rog prizadeva z duhovnega vidika posnemati graditelje babelskega stolpa. (1 Mz 11,4) Izraza »vojska« in »zvezde« se v Stari zavezi uporabljata za Božje ljudstvo. V 2 Mz 12,41 na primer je Izrael poimenovan Gospodova vojska. Daniel je zvesto Božje ljudstvo opisal kot svetleče zvezde. (Dan 12,3) V Dan 8 gotovo ne gre za dobesedni napad na nebesna telesa, temveč za preganjanje Božjega ljudstva, katerega »domovina je v nebesih«. (Flp 3,20) Čeprav so poganski vladarji umorili na tisoče kristjanov, je tukaj v središču navpično delovanje malega roga. Končna izpolnitev te prerokbe je povezana s papeškim Rimom in dolgoletnim preganjanjem.

Dan 8,11 pa govori tudi o »Knezu«, ki je na drugih mestih Danielove knjige poimenovan »Maziljenec, vojvoda«, (Dan 9,25) »knez Mihael« (Dan 10,21) in »Mihael, veliki knez«. (Dan 12,1) Ti izrazi se ne morejo nanašati na nikogar drugega kakor na Jezusa Kristusa. On je Knez omenjene »vojske« in naš nebeški veliki duhovnik. Papeštvo in papeški verski ustroj si prizadevata prikriti in nadomestiti Jezusovo duhovniško vlogo.

V Dan 8,11 je izraz »neprestana daritev« povezan z zemeljskim svetiščem ter označuje različne in stalne vidike obrednih služb z daritvami in posredništvom vred. Po teh obredih je grešnikom odpuščeno, njihovi grehi pa so preneseni v svetišče. Ta zemeljski ustroj predstavlja Kristusovo posredniško službo v nebeškem svetišču. Kakor je napovedala prerokba, je papeštvo Kristusovo posredništvo nadomestilo z duhovnikovo. Z lažnim češčenjem je mali rog Kristusu odvzel njegovo posredniško službo in simbolično porušil »kraj njegovega svetišča«. (Dan 8,11)

»Zvrnil je resnico na tla in delal je po svoji volji in imel srečo.« (Dan 8,12) Jezus je rekel, da je sam resnica in je resnica tudi Božja beseda. (Jn 14,6; 17,17) V nasprotju s tem je papeštvo prepovedalo prevajati Sveto pismo v ljudski jezik in njegovo razlago prepustilo cerkvenim veljavam ter izročilo postavilo za najvišje vodilo vere.

`Kaj si se iz današnjega nauka naučil o tem, kako dragoceno in pomembno je poznati svetopisemsko resnico v nasprotju s človeškim izročilom?`
