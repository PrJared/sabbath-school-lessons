---
title:  Čiščenje svetišča
date:   26/02/2020
---

`O čem govori Dan 8,14?`

Uničujočemu napadu malega roga sledi napoved o čiščenju svetišča. Za razumevanje tega sporočila moramo vedeti, da se čiščenje svetišča iz Dan 8,14 ujema s prizorom sodbe iz Dan 7,9-14. Ker se sodba odvija v nebesih, lahko sklepamo, da je tam tudi omenjeno svetišče. Medtem ko sta v Dan 7 Božje posredovanje in vpletenost v človeške zadeve prikazana s pravnega vidika, pa je v Dan 8 isti dogodek predstavljen z vidika svetišča.

Zemeljsko svetišče je bilo narejeno po vzorcu nebeškega svetišča in je služilo kot prikaz načrta zveličanja. Grešniki so svoje daritve vsak dan prinašali v svetišče, kjer so jim bili odpuščeni priznani grehi, ti pa so bili nato nekako preneseni na svetišče, ki je zaradi tega postalo onesnaženo. Da bi se nabrani grehi odstranili iz svetišča, ga je bilo treba občasno očistiti. To čiščenje se je imenovalo »dan sprave« in je potekalo enkrat letno. (3 Mz 16)

Zakaj pa bi nebeško svetišče potrebovalo čiščenje? Po analogiji se priznani grehi tistih, ki so sprejeli Jezusa, »prenesejo« v nebeško svetišče, kakor so se grehi spokorjenih Izraelcev prenesli v zemeljsko svetišče. Množica zaklanih živali na dan sprave je kazala na Jezusovo smrt in omogočila grešnikom obstati na dan sprave.

In kakor se je dogajalo na zemeljski dan sprave, da je bilo svetišče očiščeno, koliko bolj to velja pri čiščenju nebeškega svetišča, kjer nas samo Kristusova kri usposablja zdržati sodbo! Čiščenje svetišča, o katerem govori Dan 8,14, je nebeška podoba zemeljske službe, katere temeljno sporočilo je, da grešniki potrebujemo Kristusovo kri, po kateri imamo odpuščanje grehov in nas usposablja, da bomo zdržali sodbo.

`Kako je opisano zveličanje, ki ga imamo po Jezusovi daritvi za nas? Heb 9,23-28`
