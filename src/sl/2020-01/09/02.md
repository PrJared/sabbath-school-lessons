---
title:  Oven in kozel
date:   23/02/2020
---

`Kaj je bistvo videnja v Dan 8 in kako se ujema s tem, kar smo proučevali v Dan 2 in 7?`

Kakor videnji iz Dan 2 in 7 tudi to govori o vzponu in padcu svetovnih kraljestev, čeprav z drugačno simboliko. Simboli v Dan 8 so neposredno povezani z Božjim svetiščem. Oven in kozel sta bila del obreda na dan sprave, ki je v starem Izraelu predstavljal sodbo. V svetiščni službi so bili ovni in kozli daritvene živali, vendar se skupaj omenjajo le na dan sprave. Ti dve živali se v videnju pojavita zato, da bi spomnila na dan sprave, ki je glavna tema tega videnja.

Daniel je videl, da je oven drezal v tri različne smeri: proti zahodu, severu in jugu. (Dan 8,4) To trojno premikanje nakazuje širjenje njegove moči: »Nobena zver ne more stati pred njim, tudi ni nikogar, ki bi otel iz njegove roke; in delal je, kakor ga je bila volja, in je postal velik.« (Dan 8,4) Angel je Danielu povedal, da oven z dvema rogovoma predstavlja Medo-perzijsko kraljestvo. (Dan 8,20) Tri smeri verjetno dobesedno kažejo na tri glavne zmage te svetovne sile.
Nato se pojavi kozel z velikim rogom, ki predstavlja Grško kraljestvo pod Aleksandrom Velikim. (Dan 8,21) To, da se kozel »ni dotaknil tal«, (Dan 8,5) kaže na njegovo hitro napredovanje. Ta simbol predstavlja hitrost, s katero je Aleksander Veliki osvajal nova ozemlja. V Dan 7 je ta moč predstavljena z okriljenim leopardom. Ko pa je kozel »postal mogočen, se je zlomil veliki rog« (Dan 8,8) in naredil prostor štirim drugim rogovom, ki so zrasli proti štirim smerem neba. Ta prerokba se je uresničila, ko je junija 323 pr. n. št. Aleksander Veliki umrl v Babilonu, star 33 let, njegovo kraljestvo pa so si nato razdelili njegovi štirje generali.

`Med Dan 2,38 in Dan 8,20-21 so razodeta dobesedna imena treh od štirih svetovnih kraljestev iz videnj. Ali nam lahko to osupljivo dejstvo pomaga potrditi pravilnost naše razlage teh prerokovanj?`
