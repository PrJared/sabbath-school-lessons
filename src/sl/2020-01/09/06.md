---
title:  Preroška časovnica
date:   27/02/2020
---

`Katero vprašanje je zastavljeno v Dan 8,13 in kako pomaga razumeti odgovor v naslednji vrstici?`

Kaj je mišljeno z 2.300 večeri in jutri? Daniel je v videnju najprej videl ovna in kozla, nato pa delovanje malega roga in škodo, ki jo je povzročil. Temu je sledilo vprašanje, zastavljeno v Dan 8,13. To se osredotoča na to, kar se bo zgodilo na koncu tega preroškega obdobja, ne pa na to, koliko časa bo trajalo. Poleg tega omenjeno obdobje ne more biti omejeno samo na trajanje delovanja malega roga, saj izraz »videnje« vključuje vse od ovna pa do malega roga. Zaradi tega je tukaj govor o dolgem obdobju dejanskega zgodovinskega časa.

Na vprašanje »Doklej to videnje?« (oven – Medo-Perzija; kozel – Grčija; mali rog in njegovo delovanje – poganski in papeški Rim) je drugo nebeško bitje odgovorilo: »Do dva tisoč tristo večerov in juter; potem bo svetišče očiščeno.« (Dan 8,14) Kot smo že povedali, je to obdobje tako dolgo zato, ker se začne v času Medo-perzijskega kraljestva in se razteza vse do Grškega kraljestva ter do poganskega in papeškega Rima, več kakor dva tisoč let. Glede na zgodovinski način razlage se to preroško obdobje računa po načelu dan za leto, kar pomeni, da 2.300 večerov in juter predstavlja 2.300 let. V nasprotnem primeru bi 2.300 dni zneslo nekaj več kakor šest let, kar je izjemno kratek čas, da se izpolni vse, kar je napovedano v tem videnju. Zaradi tega se v tem primeru mora uporabiti načelo dan za leto.

V Dan 8 ne najdemo podatka, ki bi nam pomagal izračunati začetek in konec tega obdobja. Vendar pa Dan 9 vsebuje ključni podatek, ki nam je lahko pri tem v pomoč.

 `V Svetem pismu je 2.300 let najdaljše preroško obdobje. Pomisli: 2.300 let! V primerjavi z našo življenjsko dobo je to zelo dolgo obdobje. Kako ta primerjava pomaga, da se naučimo biti potrpežljivi z Bogom, in kako vpliva na naša pričakovanja o dogodkih zadnjih dni?`
