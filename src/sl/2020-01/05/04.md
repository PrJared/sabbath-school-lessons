---
title:  Najvišji vlada
date:   28/01/2020
---

Čeprav je Daniel Nebukadnezarju rekel, naj se spokori in prosi za Božje odpuščanje, je kraljev neomajni napuh povzročil, da se je nebeški sklep vendarle uresničil. (Dan 4,28-33 CHR; 4,25-30 SSP) Ko se je kralj neki dan sprehajal po palači in se hvalil s svojimi dosežki, je zbolel za duševno boleznijo, zaradi česar so ga morali odstraniti s kraljevskega dvora. Morda je zbolel za patološko duševno boleznijo, imenovano klinična likantropija oziroma zoantropija. Takšno stanje povzroča, da se bolnik vede kakor žival. Sodobno ime za to bolezen je »vrstna disforija«, pri kateri ima bolnik občutek, da njegovo telo pripada drugi vrsti, in ne človeški, zato si želi postati žival.

`Ali bi se kralj lahko izognil kazni? 2 Kr 20,2-5, Jon 3,10; Jer 18,7-8`

Na žalost je Nebukadnezar izbral težjo pot. Kraljevski napuh mu ni dopuščal, da bi razmislil o svojem odnosu z Bogom. Bog mu je z odvzemom oblasti in s tem, ko ga je poslal živet k poljskim zverem, dal priložnost spoznati, da je popolnoma odvisen od njega. Predrznega kralja je želel naučiti, da vladajo nebesa. (Dan 4,26 CHR; 4,23 SSP) Bog pa je z Nebukadnezarjevo kaznijo imel širši namen, kar je jasno izraženo v sklepu, ki ga je povedal nebeški glasnik: »Po sklepu varuhov je to poročilo in povelje svetih je ta beseda, da bi spoznali živeči, da Najvišji vlada v človeškem kraljestvu ter ga dá, komur hoče, in more najnižjega izmed ljudi postaviti nad njim.« (Dan 4,17 CHR; 4,14 SSP)

Z drugimi besedami, ukrep nad Nebukadnezarjem bi moral biti nauk za vse nas. Ker spadamo v skupino »živečih«, bi morali večjo pozornost nameniti glavnemu sporočilu tega dogodka, ki nas opominja, »da Najvišji vlada v človeškem kraljestvu«.

`Zakaj je spoznanje o tem, da vlada Najvišji, tako zelo pomembno in kako vpliva na naše ravnanje s tistimi, nad katerimi imamo moč?`
