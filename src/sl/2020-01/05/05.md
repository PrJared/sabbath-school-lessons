---
title:  Povzdigniti oči proti nebesom
date:   29/01/2020
---

`Katere spremembe so doletele kralja? Zakaj se je to zgodilo? Dan 4,34-37 CHR; 4,31-34 SSP`

Bog je dovolil, da je Nebukadnezarja doletela nenavadna bolezen, in ga kasneje tudi pozdravil. Do okrevanja je prišlo, ko je kralj na koncu sedmih let oči povzdignil proti nebesom, kakor je napovedal prerok Daniel. (Dan 4,34 CHR; 4,31 SSP)

»Sedem let je povzročal osuplost vseh podložnikov, sedem let je bil ponižan pred vesoljnim svetom. Potem mu je bil povrnjen razum; ponižno se je ozrl navzgor v nebeškega Boga in v njegovem ukoru priznal božansko roko. Javno je objavil spoznanje o svoji krivdi in veliki Božji milosti, da je znova zdrav.« /Ellen G. White, Preroki in kralji, str. 313/

Ko oči povzdignemo proti nebu, lahko nedvomno pride do velikih sprememb. Takoj ko se je kralju povrnil razum, je pokazal, da je dojel pomen ukora.

A v središču tega dogodka ni Nebukadnezar, temveč Božja milost. Kralj je zapravil tri priložnosti, da Izraelovega Boga prizna za Gospodarja svojega življenja. To bi lahko naredil, ko je opazil izjemno modrost štirih judovskih ujetnikov, (Dan 1,1) ko mu je Daniel razložil sanje (Dan 2) in ko ogenj v razbeljeni peči ni uničil treh mladeničev. (Dan 3) Če ga niti ta čudežna rešitev ni prepričala, le kaj bi ga sploh lahko? Kljub vladarjevi trmi mu je Bog dal še eno priložnost, ga končno prepričal in ga zopet postavil za kralja nad Babilonskim kraljestvom. (Dan 4) Kakor lahko razberemo iz Nebukadnezarjeve izkušnje, nam Bog daje veliko priložnosti, da bi obnovili pravi odnos z njim. Apostol Pavel je mnogo stoletij kasneje zapisal, da Bog »hoče, da bi se vsi ljudje rešili in prišli do spoznanja resnice«. (1 Tim 2,4) Dogodek, o katerem smo razmišljali danes, je mogočen primer te resnice.

`Kako pa je Bog ponižal tebe? Kaj si se naučil iz te izkušnje? Kaj bi moral spremeniti, da bi se izognil novim lekcijam?`
