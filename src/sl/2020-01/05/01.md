---
title:  Od napuha do ponižnosti
date:   25/01/2020
---

### Preberi pred proučevanjem:
Dan 4,1-33 CHR; 3,31 do 4,30 SSP; Prg 14,31; 2 Kr 20,2-5; Jon 3,10; Dan 4,34-37 CHR; 4,31-34 SSP; Flp 2,1-11

> <p>Ključno besedilo:</p>
> Kako velika so njegova znamenja in njegovi čudeži kako mogočni! Njegovo kraljestvo je večno kraljestvo in njegovo gospostvo od roda do roda!.« Dan 4,3 CHR; 3,33 SSP

Za napuh pravijo, da je izvirni greh. Prvič se je pokazal pri Luciferju. Bog je o tem spregovoril Ezekielu: »Srce se ti je prevzelo zavoljo tvoje lepote, pokvaril si svojo modrost spričo svojega sijaja; zvrnil sem te na tla, kraljem pred oči sem te del, da bi te gledali.« (Ezk 28,17)

Napuh je Luciferja pripeljal do padca, zdaj pa ga uporablja, da neštete zvabi na pot uničenja. Vsi ljudje smo grešni in za svoj obstoj odvisni od Boga. Vse sposobnosti, ki jih imamo, in vse, kar dosežemo z njimi, prihaja od njega. Kako si sploh upamo biti ošabni, bahavi in predrzni, ko bi v resnici morali biti ponižni v vsem, kar počnemo?

Nebukadnezar je potreboval dolgo časa, da je dojel, kako pomembna je ponižnost. Tudi navzočnost četrtega moža v goreči peči pri njem ni izzvala spremembe. Šele potem ko mu je Bog odvzel kraljestvo in mu dal domovanje pri poljskih živalih, je kralj spoznal, kje je njegovo mesto.
