---
title:  Ali ni to veliki Babilon
date:   26/01/2020
---

`Kaj se je zgodilo s kraljem in zakaj? Dan 4,1-33 CHR; 3,31 do 4,30 SSP`

Bog je Nebukadnezarju že drugič dal sanje. Tokrat kralj ni pozabil, kaj je sanjal. Ker pa mu babilonski modreci tudi tokrat niso bili v pomoč, je kralj poklical Daniela, da bi mu razložil sanje. Kralj je sanjal veliko drevo, ki je segalo vse do nebes. Nebeško bitje je ukazalo, da se drevo poseka in pusti samo štor s koreninami, ki jih bo močila nebeška rosa. To, kar je verjetno še najbolj mučilo Nebukadnezarja, pa so bile besede nebeškega bitja: »Njegovo človeško srce bodi izpremenjeno in dá naj se mu zverinsko srce; in sedem časov naj mine nad njim.« (Dan 4,16 CHR; 4,13 SSP) Daniel je prepoznal resnost sanj in vljudno rekel, da si želi, da bi te sanje veljale za kraljeve sovražnike. Vendar je podal resnično sporočilo in kralju povedal, da se nanašajo nanj.

Drevo je v Svetem pismu pogosto simbol za kralje, narode in kraljestva. (Ezk 17; 31; Oz 14; Zah 11,1-2; Lk 23,31) Veliko drevo je ustrezna prispodoba za ošabnega kralja. Bog je dal Nebukadnezarju oblast in moč, kralj pa kljub temu ni spoznal, da vse, kar ima, prihaja od Boga.

`Osredotoči se na Dan 4,30 CHR; 4,27 SSP. Kaj kaže na to, da kralj še vedno ni dojel opozorila, ki mu ga je dal Bog?`

Morda je ena od najnevarnejših plati napuha ta, da pozabimo, kako zelo smo odvisni od Boga. Ko se tega ne zavedamo, smo na nevarnih duhovnih tleh.

`Ali si ponosen na svoje dosežke, ne da bi hkrati postal tudi ošaben? Če da, kako ti to uspe?`
