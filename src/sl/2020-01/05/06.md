---
title:  Ponižen in hvaležen
date:   30/01/2020
---

`Spokorjeni kralj je izjavil: »Vse prebivalce zemlje je šteti za nič.« Dan 4,35 CHR;  4,32 SSP Kaj pomembnega je glede na sobesedilo mislil s temi besedami povedati?`

Kako smo lahko prepričani, da je Nebukadnezar iskreno sprejel Boga? Največji dokaz tega je, da je Nebukadnezar avtor Dan 4. Zdi se, kakor da je celotno poglavje prepis pisma, ki ga je kralj poslal na različne konce kraljestva. V njem govori o svojem napuhu in norosti ter ponižno prizna Božje delovanje. Staroveški vladarji so o sebi redko napisali kaj neprijetnega. Skoraj vse ohranjene staroveške listine poveličujejo kralja. Listina, v kateri kralj prizna svoj napuh in zverinsko vedenje, pa nedvomno razodeva pristno spreobrnjenje. Nebukadnezar je s tem, ko je izpovedal izkušnjo in ponižno priznal Božjo nadoblast, deloval kot misijonar. Nič več ni mogel prikrivati tega, kar se je naučil od resničnega Boga in kar je doživel z njim. Kraljeva molitev in hvalnica (Dan 4,34-37 CHR; 4,31-34 SSP) govorita o resničnosti njegove izkušnje.

Nebukadnezarjeve vrednote so se spremenile in spoznal je, da je človeška moč omejena. Z zahvalno molitvijo je poveličal moč Danielovega Boga in priznal, da je »vse prebivalce zemlje šteti za nič«. (Dan 4,35 CHR; 4,32 SSP) S tem je povedal, da ljudje sami po sebi nimajo ničesar, s čimer bi se lahko hvalili. To zadnje poročilo o Nebukadnezarju v Danielovi knjigi govori o ponižnem in hvaležnem kralju, ki Bogu poje hvalnice in nas svari pred napuhom.

Bog tudi danes spreminja življenja. Ne glede na to, kako ošabni in grešni so ljudje, je Bog milosten in ima moč uporne grešnike spremeniti v svoje otroke.

`Zakaj bi morali iz življenja odstraniti napuh? Flp 2,1-11`
