---
title:  Prerokov nasvet
date:   27/01/2020
---

`Kaj je Daniel svetoval kralju, naj naredi, in zakaj? Dan 4,27 CHR; 4,24 SSP, glej tudi Prg 14,31`

Daniel je poleg razlage sanj Nebukadnezarju svetoval tudi rešitev: »Zatorej ti bodi, o kralj, ugoden moj svet, da pretrgaj svoje grehe s pravičnostjo in svoje krivice z usmiljenostjo do ubogih, da se podaljša tvoje blagostanje.« (Dan 4,27 CHR; 4,24 SSP)

Nebukadnezar se je v Babilonu lotil velikih gradbenih del. Vrtovi, prekopi, na stotine templjev in druge zgradbe so mestu prinesle naziv »čudo starega sveta«. Takšen blišč in lepota pa sta bila vsaj delno posledica izkoriščanja sužnjev in zanemarjanja revnih. Bogastvo kraljestva se je porabilo tudi za zadovoljevanje užitkov kralja in njegovih spremljevalcev. Nebukadnezar zaradi svojega napuha ni priznal Boga in se ni zmenil za stisko ljudi v potrebi. Ker je Bogu še posebej mar za revne, morda niti ni presenetljivo, da je izmed vseh grehov, ki bi jih Daniel lahko izpostavil, poudaril prav greh zanemarjanja revnih.

Sporočilo, ki ga je prejel Nebukadnezar, ni novo. Starozavezni preroki so Božje ljudstvo pogosto svarili pred zatiranjem revežev. Med grehi, ki so kralja pahnili v pregnanstvo, še posebej štrli greh zapostavljanja ljudi v potrebi. Navsezadnje je sočutje do ubogih največji odraz krščanske usmiljenosti. Nasprotno pa predstavlja izkoriščanje in zapostavljanje revnih napad na samega Boga. Ko skrbimo za ljudi v potrebi, priznavamo, da je Bog lastnik vsega, kar pomeni, da smo ljudje samo oskrbniki, ne pa lastniki, Božje lastnine.

Ko z drugimi delimo to, kar imamo, s tem slavimo Boga in priznavamo njegovo gospostvo. Spoznanje o Božjem lastništvu bi moralo določati vrednost in uporabnost vseh materialnih dobrin. Na tej točki je Nebukadnezarju spodletelo. Tudi mi smo v tej nevarnosti, če ne priznamo, da naši dosežki prihajajo od Boga, in če nas to spoznanje ne spodbudi k pomoči ljudem, ki so v potrebi.
