---
title:  Belsazarjeva pojedina
date:   02/02/2020
---

`Kaj je naredil Belsazar? Kako je s početjem razodel pravi značaj? Dan 5,1-4; 1,1-2 Njegova dejanja primerjaj z Raz 17,4-6. Katere vzporednice najdeš?`

Kralj je gostom dovolil piti iz posvečenih posod. Nebukadnezar je te posode vzel iz jeruzalemskega templja in jih postavil v tempelj svojega boga, kar kaže na to, da je vsaj malo spoštoval njihovo posvečenost. Belsazar pa je na najbolj brezbožni način svete posode spremenil v pripomoček za popivanje.

Med popivanjem iz teh posod so Belsazarjevi velikaši »slavili bogove iz zlata in srebra, brona, železa, lesa in kamna«. (Dan 5,4) Opazimo lahko, da je omenjenih šest vrst materialov. Babilonci so uporabljali šestdesetiški številski sistem, ki je temeljil na številu 60. Danes uporabljamo desetiški številski sistem, ki temelji na številu 10. Šest vrst bogov predstavlja celoto babilonskih božanstev in polnost babilonskega verskega ustroja. Zanimivo je, da je zaporedje materialov enako zaporedju kovin, ki si sledijo v kipu iz Nebukadnezarjevih sanj, le da je tukaj namesto gline omenjen les. Kakor v sanjah je tudi tukaj kamen omenjen na koncu. Čeprav je kamen v tem primeru material, iz katerega so narejeni bogovi, pa sama beseda spominja na Božjo sodbo, ki bo doletela svetovna kraljestva, (Dan 2,44-45) kar tudi simbolizira Babilon.

Belsazarjeva pojedina je simbol Babilona zadnjega časa, kakor je opisan v Razodetju. Tudi ženska iz Babilona zadnjega časa drži zlato čašo in narodom ponuja opojno pijačo. Z drugimi besedami, sodobni Babilon z napačnimi nauki in popačenim bogoslužnim ustrojem vabi v greh ljudi, ki se ne zavedajo, da jih bo kmalu doletela sodba.

`Na katere načine naša družba in kultura zaničujeta resnico Božje besede? Kaj lahko naredimo, da niti na najmanj očiten način ne sodelujemo pri tem onečaščanju?`
