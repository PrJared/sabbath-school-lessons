---
title:  Padec Babilona
date:   06/02/2020
---

`Česa se lahko naučimo iz padca Belsazarjevega Babilona, kar kaže na padec Babilona zadnjega časa? Dan 5,29-31 CHR; 5,29 do 6,1 SSP; Raz 14,8; 18,2`

Belsazar je bil mož beseda. Kljub slabi novici je bil zadovoljen z Danielovo razlago in mu podaril obljubljene nagrade. Zdi se, da je s priznanjem resničnosti Danielovega sporočila kralj posredno priznal tudi Boga. Zanimivo je, da je Daniel sprejel nagrade, ki jih je pred tem zavrnil. Morda je to storil zato, ker ti darovi niso mogli več vplivati na njegovo razlago. Poleg tega so bili v tistem trenutku brez pomena, saj je bilo kraljestvu kmalu zatem zavzeto. Prerok je nagrado verjetno sprejel kot izraz vljudnosti, saj je vedel, da bo njegov položaj tretjega v kraljestvu trajal samo nekaj ur.

Kot je napovedal prerok, je Babilon res padel. To se je zgodilo zelo hitro: ko so kralj in njegovi gostje popivali, je bilo mesto zavzeto brez boja. Zgodovinar Herodot je zapisal, da so Perzijci izkopali kanal, da bi preusmerili tok reke Evfrat, in nato stopili v mesto po suhi rečni strugi. To noč so ubili kralja Belsazarja. Njegov oče Nabonid je že pred tem dogodkom odšel iz mesta, kasneje pa se je predal novim vladarjem. Tako je padlo največje kraljestvo, kar jih je poznalo takratno človeštvo. Babilon – zlata glava – ni obstajal več.

»Belsazar je imel veliko priložnosti, da bi spoznal in delal Božjo voljo. Videl je, kako so izgnali njegovega dedka Nebukadnezarja. Videl je, kako je Tisti, ki je ponosnemu vladarju dal razum, s katerim se je hvalil, ta razum tudi odvzel. Videl je izgnanega kralja, ki se je družil s poljskimi zvermi. A Belsazarjeva ljubezen do zabave in samopoveličevanje sta zameglila nauke, ki jih nikdar ne bi smel pozabiti. Zagrešil je grehe, ki so nad Nebukadnezarja priklicali sodbo. Zapravil je priložnosti, ki so mu bile dane po milosti, in zanemaril možnosti, ki jih je imel na razpolago, da se seznani z resnico.« /Ellen G. White, Bible Echo, 25. april 1898/

`Katere priložnosti imamo, da se »seznanimo z resnico«? Kaj to sploh pomeni? Kdaj lahko rečemo, da smo seznanjeni z vso resnico, ki jo potrebujemo?`
