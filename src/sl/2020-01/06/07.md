---
title:  Za globlje proučevanje
date:   07/02/2020
---

V starem veku so bile velike dvorske pojedine nekaj običajnega. Kralji so radi prirejali razkošne zabave, da bi pokazali svojo veličino in samozavest. Čeprav o tej zabavi ni znanih podrobnosti, pa vemo, da se je odvijala v času, ko je medo-perzijska vojska obkolila Babilon. Gledano s človeškega vidika ni bilo razloga za preplah. Babilon je obdajal utrjeni zid, zaloga hrane je zadostovala za mnogo let in ker je skozi mesto tekla reka Evfrat, je bilo tudi vode dovolj. Zato se kralju Belsazarju ni zdelo neprimerno, da se zabava, medtem ko sovražnik oblega mesto. Zabava se je kmalu sprevrgla v orgijo. Kako mogočen primer človeške prevzetnosti na eni strani in Božje moči na drugi! Bog je po Danielu sporočil kralju, da ni poveličal Boga, čeprav je imel priložnost spoznati resnico o njem, ki v svoji roki še vedno drži njegov življenjski dih in vse njegove poti. (Dan 5,23)

»Zgodovina narodov govori tudi nam. Vsakemu narodu in vsakemu posamezniku je Bog določil prostor v svojem vzvišenem načrtu. On, ki ne dela napak, danes s svinčnico v rokah preizkuša ljudi in narode. Naše lastne odločitve določajo usodo vsakega izmed nas, Bog pa vlada nad vsem za dokončanje svojih načrtov.« /Ellen G. White, Preroki in kralji, str. 321/

**Vprašanja za pogovor**

`1.	V razredu se pogovorite o odgovorih na vprašanje od nedelje o tem, kako naša družba in kultura zaničujeta Božjo resnico. Kako naj bi se kot cerkev in posamezniki odzvali na takšno zaničevanje?`

`2.	Kako lahko iz dogodka, o katerem smo proučevali ta teden, vidimo, da je pri zveličanju pomembnejši naš odziv na to, kar vemo, kakor pa golo teoretično znanje? Dan 5,22`

`3.	Katera pomembna duhovna načela lahko razberemo iz Dan 5,23? Kaj nas uči o Bogu kot našem Stvarniku in Vzdrževalcu?`

`4.	Belsazar se je prestrašil, čeprav ni vedel, kaj pomeni sporočilo na steni. (Dan 5,6) Kaj nam ta dogodek pove o tem, kako je živeti s slabo vestjo?`
