---
title:  Kraljičin prihod
date:   04/02/2020
---

`Kaj je kraljica povedala o Danielu, kar bi Belsazar že lahko vedel? Kaj o njem pove to, da je prezrl Danielov obstoj? Dan 5,9-12`

Gostija se je zaradi skrivnostnega napisa na steni spremenila v pravo zmešnjavo. Nato je v dvorano prišla kraljica in zmedenemu kralju ponudila nasvet. Spomnila ga je na Daniela, ki je v času Nebukadnezarja razlagal sanje in reševal skrivnosti. Če bi bil Belsazar tako moder, kakor je bil njegov predhodnik, bi vedel, na koga se mora obrniti. Kraljičin nasvet je bil izrednega pomena, saj je bil kralj v zadregi in ni vedel, kaj naj naredi. Njene besede so zvenele kot graja Belsazarju, ki je spregledal edinega človeka v kraljestvu, ki je lahko razložil skrivnostni napis. Kraljica je kralju povedala tudi za Danielove dosežke: V preroku je duh svetih bogov, razsvetljenje, razsodnost, božanska modrost in izreden duh; spodoben je razumevati in razlagati sanje ter reševati težke uganke in vprašanja; v Nebukadnezarjevem času je bil predstojnik čarovnikov, vedeževalcev, Kaldejcev in zvezdogledov. (Dan 5,11-12)

Na tem mestu se zopet vprašamo, kako je lahko Belsazar prezrl Daniela. Besedilo ne ponuja neposrednega odgovora na to vprašanje, vendar lahko sklepamo, da je Daniel služil kralju vsaj do tretjega leta njegovega vladanja. (Dan 8,1.27) Eden izmed razlogov je bila morda Danielova starost. Verjetno je bil star okoli 80 let in kralj je želel stare vodje zamenjati z mlajšimi. Možno je tudi, da se Belsazar ni menil za Daniela, ker se ni želel podrediti njegovemu Bogu. Ne glede na razlog ali sestavo razlogov pa je osupljivo, da lahko ljudje tako hitro pozabijo koga s takšnim življenjepisom, kakršnega je imel Daniel.

`Kako je načelo iz Rim 1,16-32 vidno v današnjem svetu in v dogodku, o katerem smo proučevali?`
