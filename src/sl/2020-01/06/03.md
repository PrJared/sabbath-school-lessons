---
title:  Nepovabljeni gost
date:   03/02/2020
---

`Kaj se je zgodilo in zakaj se je kralj odzval tako? Dan 5,5-8 Ali najdeš vzporednice med tem dogodkom in dogodkom iz Dan 2? Zakaj so pomembne? Ps 96,5; Kol 1,15-17`

Kakor Nebukadnezar (Dan 2,2; 4,7 CHR; 4,4 SSP) je tudi Belsazar v stiski poklical vedeževalce, Kaldejce in zvezdoglede. Ker jih je želel spodbuditi k temu, da se pri razlagi skrivnostnega zapisa zares potrudijo, jim je obljubil razkošne darove: 1) škrlatno oblačilo – škrlat je v starem veku nosila le kraljeva družina, (Est 8,15) 2) zlato ogrlico, ki je bila znak visokega družbenega položaja, (1 Mz 41,42) in 3) obljubo, da bo zasedel tretje mesto v kraljestvu. Ta obljuba odraža zgodovinske razmere Babilona tistega časa. Belsazar je bil kot sovladar svojega očeta Nabonida drugi v kraljestvu, zato je lahko razlagalcu ponudil le položaj tretjega v kraljestvu. Kljub privlačnim nagradam je modrecem spet spodletelo.

Poleg tega da je bil kralj kriv mnogih grehov, je modrost iskal pri napačnih ljudeh. Babilonski izvedenci niso znali razložiti pomena sporočila. Napisano je bilo v njihovem jeziku – aramejščini – vendar v besedah niso videli smisla. To nas spomni na Božje besede, ki jih je spregovoril po preroku Izaiju: »Modrost njegovih modrijanov mine in razumnost razumnikov se skrije.« (Iz 29,14) Tudi apostol Pavel je uporabil to vrstico in zatem napisal: »Kje je modrijan? Kje je pismouk? Kje preiskovalec tega sveta? Ali ni Bog v neumnost preobrnil modrosti tega sveta? Ker namreč svet v modrosti ni spoznal Boga po svoji modrosti, je sklenil Bog po neumnosti oznanjevanja zveličati te, kateri verujejo.« (1 Kor 1,20-21)

Nekatere resnice so preveč pomembne, da bi jih ljudje razumeli sami, zato nam jih je razodel Bog.

`Razmisli o nagradi, ki jo je obljubil Belsazar. Kako majhna je bila v luči tega, kar se je zgodilo kmalu zatem! Kaj ti to pove o tem, kako minljive so stvari? Zakaj moramo vse početi z večnostjo v mislih?`
