---
title:  Stehtan in prelahek
date:   05/02/2020
---

`Zakaj bo moral kralj kmalu umreti? Dan 5,13-28`

Kralj je, čeprav nerad, vendar privolil v posvet z Danielom. Tukaj ne gre toliko za kraljev odnos do Daniela, temveč za njegov odnos do njegovega Boga.

Prerokov odziv na kraljevo ponudbo in nagrado pove veliko o Danielovih prednostih in značaju. Ker pa je poznal skrivnostni pomen besed na steni, se je verjetno zavedal tudi, kako ničvredna je kraljeva nagrada.

Daniel je nato kralja obtožil za tri stvari.

Prvič, Belsazar se sploh ni menil za Nebukadnezarjevo izkušnjo. Če bi jo upošteval, bi se gotovo spreobrnil in ponižal kakor njegov predhodnik.

Drugič, Belsazar je iz tempeljskih posod pil vino in z njimi častil svoje malike. Na tem mestu je Daniel omenil šest vrst materialov, ki so jih uporabljali za izdelavo malikov, in sicer v enakem zaporedju, kakor so našteti nekaj vrstic prej.

Tretjič, kralj je zanemarjal povišati Boga, v čigar roki je bil njegov življenjski dih in vse njegove poti. (Dan 5,23)

Potem ko je Daniel naštel kraljeve spodrsljaje, je razložil še pomen napisa. Božanski grafit je vseboval tri aramejske glagole (prvi je uporabljen dvakrat). Kralj in modreci so gotovo razumeli njihov osnovni pomen: mene (»preštet«); tekel (»stehtan«); peres (»razdeljen«).

Ker se je pred babilonskim obzidjem zbrala medo-perzijska vojska, so kraljevi modreci najbrž predvidevali, da sporočilo ne vsebuje ničesar pozitivnega, vendar si kralju niso upali povedati kaj slabega. Samo Danielu je uspelo razvozlati resnični pomen besed: »mene: preštel je Bog tvoje kraljestvo in mu odredil konec; tekel: stehtan si bil na tehtnici in izkazalo se je, da si prelahek; peres: tvoje kraljestvo bo razdeljeno in izročeno Medijcem in Perzijcem.« (Dan 5,26-28)

Ne ravno tolažilne in spodbudne besede.

`Sodba je nad kralja prišla zelo hitro. Kako lahko zaupamo Bogu v primerih, ko se zdi, da ni prišlo do pravice in sodbe? Prd 3,17; 8,11; Mt 12,36; Rim 14,12`
