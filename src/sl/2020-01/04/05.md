---
title:  Četrti mož
date:   22/01/2020
---

`Kaj poroča Dan 3,19-27? Kdo je četrti mož v ognju?`

Nebukadnezar je začuden opazil, da je v peči, v katero je vrgel tri zveste Jude, poleg njih še en človek. S spoznanjem, ki ga je imel, je v četrtem možu prepoznal »sina bogov«. (Dan 3,25)

Kralj o njem ni povedal nič več, a mi vemo, kdo je bil četrta oseba. Prikazal se je že Abrahamu, preden sta bili uničeni Sodoma in Gomora. Bojeval se je z Jakobom poleg potoka Jaboka. V gorečem grmu se je razodel Mojzesu. To je Jezus Kristus pred učlovečenjem, ki je prišel pokazat, da je Bog s svojim ljudstvom v njihovih težavah.

Duh preroštva pravi: »Ampak Gospod ni pozabil svojih. Ko so bile njegove priče vržene v peč, se jim je razodel sam Zveličar. Skupaj so hodili sredi ognja. Plameni so izgubili uničujočo moč pred Gospodarjem vročine in mraza.« /Ellen G. White, Preroki in kralji, str. 306/

Bog je po Izaiju rekel: »Ko pojdeš čez vodo, bom s teboj, ko čez reke, te ne poplavijo, ko pojdeš skoz ogenj, ne zgoriš in plamen te ne bo ožgal.« (Iz 43,2 SSP)

Čeprav so nam poročila, kakršno je to, všeč, pa se vseeno postavlja vprašanje, zakaj niso rešeni vsi, ki so preganjani zaradi vere. Ti ljudje gotovo vedo, da sta brezbožna kralja dala umoriti Izaija in Zaharija. Skozi vso zgodovino in celo danes so zvesti kristjani prestajali neznosno trpljenje, ki se zanje ni končalo s čudežno rešitvijo, temveč z bolečo smrtjo. Ta dogodek je samo en primer tega, kako so bili zvesti Božji sledilci čudežno rešeni, a kot vemo, se tako po navadi ne dogaja.

`Katero čudežno osvoboditev bodo doživeli vsi Božji sledilci, ne glede na svojo usodo na svetu? 1 Kor 15,12-26`
