---
title:  Zlati kip
date:   19/01/2020
---

`Preberi Dan 3,1-7. Kaj meniš, da je spodbudilo kralja, da je dal zgraditi kip?`

Od kraljevih preroških sanj do izgradnje zlatega kipa je preteklo približno dvajset let. Zdi se, kakor da kralj ni pozabil sanj in napovedi, da bodo Babilon nasledile druge sile. Nebukadnezar ni bil zadovoljen samo z zlato glavo, temveč je želel, da je zlat celoten kip. S tem je hotel sporočiti podložnikom, da bo njegovo kraljestvo obstalo skozi vso zgodovino.

Takšen napuh prikliče v spomin graditelje babelskega stolpa, ki so v svoji prevzetnosti izzvali samega Boga. Nebukadnezarjev napuh ni bil nič manjši. Kot babilonski vladar je ogromno dosegel, zato se ni mogel sprijazniti z mislijo, da bo njegovo kraljestvo nekoč minilo. Da bi povzdignil samega sebe, je dal zgraditi kip, ki bo ljudi spominjal na njegovo moč in razkril, kako zvesti so mu podložniki.

Ne moremo z gotovostjo trditi, ali je kip predstavljal kralja ali božanstvo. V starem veku je bila meja med političnim in verskim pogosto nejasna ali pa je sploh ni bilo.

Spomnimo se, da je imel Nebukadnezar dvakrat priložnost spoznati pravega Boga. Prvo priložnost je dobil takrat, ko je pri mladih Judih opazil, da so desetkrat modrejši od babilonskih modrecev. Naslednja priložnost je prišla, ko je vsem modrim možem, razen Danielu, spodletelo kralju razodeti njegove misli, sanje in razlago. Na koncu je Nebukadnezar priznal Božjo nadvlado. Presenetljivo pa ta primera nista bila dovolj, da bi kralja odvrnila od malikovalstva. Zakaj? Verjetno zaradi napuha. Grešni ljudje se upiramo priznati, kako ničevi in minljivi so naši materialni in umski dosežki. Mogoče smo tudi mi podobni Nebukadnezarju, kadar preveč pozornosti posvečamo svojim dosežkom, medtem ko pozabljamo, kako malo pomembni so videti v luči večnosti.

`Kako se lahko zaščitiš pred tem, da zelo neopazno padeš v enako past, v katero se je ujel Nebukadnezar?`
