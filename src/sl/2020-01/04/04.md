---
title:  Ognjena preizkušnja
date:   21/01/2020
---

Za tri judovske mladeniče je bilo češčenje kipa, ki ga je dvignil kralj, v očitnem nasprotju s češčenjem, ki so mu bili priče v Jeruzalemu. Čeprav so v kraljestvu zasedali pomembne položaje in so bili zvesti kralju, je bila njihova zvestoba Bogu pred zvestobo človeku. Brez obotavljanja so bili pripravljeni še naprej služiti kralju kot zvesti upravitelji, vendar pri tem obredu niso želeli sodelovati.

`Kateri dve besedili sta vplivali na stališče, ki so ga zavzeli ti mladeniči? 2 Mz 20, 3-6; 5 Mz 6,4`

Kralj je ukazal, naj se vsi zbrani poklonijo zlatemu kipu, ko bodo zaslišali zvok glasbil. Samo trije – Sadrah, Mesah in Abednego – so si upali biti neposlušni ukazu. Ni trajalo dolgo, ko je nekdo mladeniče zatožil kralju. Tožniki so poskušali v kralju vzbuditi jezo tako, da so omenili tri stvari. Prvič, rekli so, da je kralj tisti, ki je tem mladeničem izročil upravo nad babilonsko pokrajino. Drugič, kralju so zatožili, da judovski mladeniči ne častijo njegovih bogov. Tretjič, poudarili so tudi, da mladeniči poleg tega ne častijo niti zlatega kipa, ki ga je postavil kralj. (Dan 3,12) Kljub svoji jezi je kralj Danielovim tovarišem dal še eno priložnost. Pripravljen je bil ponoviti obred, da bi mladeniči lahko spremenili odločitev in se poklonili kipu. Če tega ne bodo storili, bodo vrženi v razbeljeno peč. Nebukadnezar je govor zaključil z nadvse predrzno izjavo: »Kdo je tisti bog, ki bi vas rešil iz mojih rok?« (Dan 3,15 SSP)

Z nadnaravnim pogumom so kralju odgovorili: »Bodisi, da nas naš Bog, ki mu služimo, more oteti iz goreče, razbeljene peči – in on nas otme iz tvoje roke, o kralj! bodisi da ne, znano bodi tebi, kralj, da ne bomo služili tvojim bogovom in zlate podobe, ki si jo postavil, ne bomo molili!« (Dan 3,17-18)

`Čeprav so mladeniči vedeli, da jih Bog lahko reši, niso imeli zagotovila, da bo to zares naredil. Kljub temu so se odločili, da ne bodo poslušni kraljevi zapovedi, čeprav so vedeli, da bodo živi zgoreli. Kje lahko tudi mi dobimo takšno vero?`
