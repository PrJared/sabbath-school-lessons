---
title:  Skrivnost takšne vere
date:   23/01/2020
---

Ko razmišljamo o izkušnji Sadraha, Mesaha in Abednega, se morda vprašamo, v čem je skrivnost njihove trdne vere. Le kako so bili pripravljeni raje zgoreti, kakor pa častiti zlati kip? Pomisli na vse možne izgovore, s katerimi bi lahko opravičili poslušnost kraljevemu ukazu. A čeprav so vedeli, da bodo za neposlušnost plačali s smrtjo, kakor so pred njimi že mnogi, so se odločili biti trdni.

`Kaj nas Heb 11 uči o veri?`

Če želimo tudi mi imeti takšno vero, moramo najprej razumeti, kaj je vera. Nekateri ljudje imajo o veri veliko različnih predstav – merijo jo na podlagi odgovorov, ki jih prejmejo od Boga. Peljejo se nakupovat in molijo za prosto parkirno mesto. Če ga najdejo, sklepajo, da je njihova vera trdna. Če pa so vsa mesta zasedena, menijo, da njihova vera ni dovolj trdna, zato Bog ne sliši njihovih molitev. Takšno razumevanje vere lahko postane nevarno, ker gre za poskus preračunljivosti z Bogom in ne za zanašanje na njegovo moč in modrost.

Res je, da se prava vera, kakršno so pokazali Danielovi tovariši, meri s kakovostjo našega odnosa z Bogom in popolnim zaupanjem, ki izhaja iz njega. Pristna vera ne prikraja Božje volje, da bi ustrezala naši, temveč se podredi Božji. Kot smo videli, trije mladeniči niso z gotovostjo vedeli, kaj ima Bog v načrtu zanje, ko so se odločili, da mu bodo ostali zvesti. Kljub negativnim posledicam so izbrali pravo stvar. To je tisto, kar odlikuje zrelo vero. Takšno vero pokažemo, ko molimo za to, kar si želimo, vendar zaupamo Bogu, da bo naredil, kar je najbolje za nas, čeprav morda ne bomo razumeli, kaj se nam dogaja in zakaj.

`Kako lahko vadiš svojo vero tudi v »malih stvareh«? Ali ji bo to pomagalo zrasti in te pripraviti na večje težave? Zakaj so preizkušnje v »malih stvareh« v mnogih pogledih najpomembnejše?`
