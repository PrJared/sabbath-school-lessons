---
title:  Zarota proti Danielu
date:   10/02/2020
---

`Katero miselnost prepoznaš za kraljevim odlokom? Kako so uradniki s svojim predlogom izkoristili kraljevo nečimrnost? Dan 6,6-9 CHR; 6,7-10 SSP`

Mogoče se Darijev podpis odloka zdi neumen, ker je kmalu zatem obžaloval odločitev. Kralj se je ujel v past, ki so mu jo nastavili sodelavci, ki so bili dovolj premeteni, da so se lahko igrali s političnimi okoliščinami pravkar ustanovljenega kraljestva. Darij je decentraliziral vlado in določil 120 upraviteljev, da bi bilo upravljanje čim bolj učinkovito. Takšno dejanje pa je, dolgoročno gledano, s seboj nosilo tudi tveganja. Vplivni upravnik bi lahko zanetil upor in razdelil kraljestvo. Zato je bil zakon, ki je zapovedoval, da morajo vsi v tridesetih dneh svoje prošnje naslavljati le na kralja, dobra strategija za spodbujanje zvestobe kralju in preprečitev upora. Uradniki so kralju rekli, da njihov predlog stoodstotno podpirajo vsi upravniki, uradniki, višji upravitelji in svetovalci – kar je bila laž, saj Daniel takšnega predloga ne bi podprl. Misel na to, da ga bodo obravnavali kot boga, je bila kralju všeč.

Ni dokazov, ki bi potrjevali, da so perzijski kralji sploh kdaj zase trdili, da so bogovi. Z odlokom bi kralj Darij za trideset dni postal edini predstavnik bogov, kar je pomenilo, da je imel v tem času vlogo posrednika med človekom, ki moli, in bogovi. Na žalost kralj ni raziskal ozadja predloga, zaradi česar tudi ni posumil, da je zakon, ki naj bi preprečil zaroto, v bistvu zarota proti Danielu.

Poudarili bomo dva vidika tega odloka. Prvič, kazen za neposlušnost zakonu je bila smrt v levnjaku. Ker nikjer drugje ni zapisa o tovrstni kazni, se zdi, da so si jo Danielovi sovražniki izmislili v ta namen. V starem veku so vladarji na Bližnjem vzhodu leve zaprli v kletko in jih potem ob posebnih priložnostih spustili na lov. Gotovo v kraljestvu ni manjkalo levov, ki bi bili pripravljeni požreti tistega, ki bi prekršil kraljev ukaz. Drugič, odloka ni bilo mogoče spremeniti.

Nespremenljivi medo-perzijski zakoni so omenjeni tudi v Est 1,19 in 8,8. Starogrški zgodovinar Diodor Sicilski omenja dogodek, ko si je Darij III. (ne gre za Darija iz Danielove knjige) premislil, vendar ni mogel preklicati smrtne kazni, ki jo je izrekel nad nedolžnim človekom.
