---
title:  Zavistni ljudje
date:   09/02/2020
---

Lucifer je bil ljubosumen na Kristusa v popolnem okolju nebes. »Bil je nevoščljiv in ljubosumen na Jezusa Kristusa. Ko so se vsi angeli poklonili Jezusu, da bi priznali njegovo nadvlado, visoko veljavo in pravično vladanje, se je priklonil tudi Lucifer. A njegovo srce je bilo polno nevoščljivosti in sovraštva.« /Ellen G. White, The Story of Redemption, str. 14/ Zavist je tako zelo nevarna, da jo najdemo celo v desetih zapovedih – po prepovedih glede kraje in ubijanja. (2 Mz 20,17)

`Katero vlogo je v teh dogodkih opravila zavist? Dan 6,1-5 CHR; 6,2-6 SSP; 1 Mz 37,11; 1 Sam 18,6-9`

Danielove upraviteljske sposobnosti so navdušile kralja, a izzvale zavist pri drugih uradnikih, ki so sklenili, da se ga bodo znebili tako, da ga bodo obtožili za napako. Ne glede na to, kako zelo so se trudili, v Danielovi upraviteljski službi niso našli pomanjkljivosti. »Tedaj so vojvode in namestniki gledali, kako bi našli kaj zoper Daniela, da bi ga tožili zastran kraljestva; toda niso mogli dobiti razloga za tožbo, ne hudega dejanja, zato ker je bil zvest, in pregreška ali hudega dejanja ni bilo zaslediti pri njem.« (Dan 6,4 CHR; 6,5 SSP)

Daniel je bil nedolžen. Drugi uradniki niso pri njem našli ničesar, zaradi česar bi ga lahko zatožili kralju. Opazili so tudi njegovo zvestobo Bogu in poslušnost Božjemu zakonu. Da bi se ga torej znebili, so si morali izmisliti položaj, v katerem se bo Daniel moral odločiti med poslušnostjo Bogu in poslušnostjo zakonu kraljestva. Iz izkušenj so bili uradniki popolnoma prepričani, da se bo pod pravimi pogoji Daniel odločil za poslušnost Božjemu zakonu pred kraljevskim. Kako velik dokaz Danielove zvestobe!

`S katerimi težavami glede zavisti si se že spopadel? Kako si jih rešil? Zakaj je zavist tako smrtonosna in hromeča duhovna napaka?`
