---
title:  Obramba
date:   13/02/2020
---

`Kako se je kralj odzval na Danielovo čudežno rešitev? Dan 6,24-28 CHR; 6,25-29 SSP`

Pomemben poudarek tega poročila je, da je Darij hvalil Boga in priznal njegovo nadoblast. Njegova hvalnica je vrhunec hvalnic v prejšnjih poglavjih, v katerih je izraženo slavljenje in priznavanje Božje moči. (Dan 2,20-23; 3,28-29; 3,31-33; 4,31-34) Kot Nebukadnezar se je tudi on na Danielovo rešitev odzval s slavljenjem Boga. Odločil se je razveljaviti podpisani odlok in ukazal, naj »vsi trepetajo in se bojé Danielovega Boga«. (Dan 6,26 CHR; 6,27 SSP)

Daniel je bil čudežno rešen, njegova zvestoba je bila nagrajena, zlo kaznovano, Božja čast in moč pa obranjeni. Ta dogodek je nekakšen »pomanjšani primer« tega, kar se bo v prihodnosti zgodilo v veliko večjem obsegu: Božje ljudstvo bo rešeno, zlo kaznovano, Gospod pa bo obranjen pred vsem vesoljem.

`Kaj je še posebej sporno v Dan 6,24 CHR; 6,25 SSP in zakaj?`

Tukaj našo pozornost pritegne podatek, da so morali otroci in žene, ki so bili v tej zadevi nedolžni – vsaj kolikor nam je znano – trpeti isto usodo kakor tisti, ki so bili krivi. Z našega vidika se zdi kaznovati otroke in žene krivično. Kako lahko osmislimo takšen pogled na pravico?

Prvič, kralj se je na podlagi perzijskega zakona, ki je predpisoval, da mora skupaj s krivcem umreti tudi njegova družina, odločil izpeljati kazen. Staroveško načelo je določalo, da mora celotna družina nositi krivdo za prestopek družinskega člana. To ne pomeni, da je bilo načelo pravično, temveč pove, da se je ta dogodek ujemal s tem, kar danes vemo o perzijskem zakonu. Drugič, opazimo lahko, da Sveto pismo ne odobrava kraljeve poteze, saj jasno nasprotuje temu, da bi morali otroci umreti zaradi grehov staršev. (5 Mz 24,16)

`Ali lahko kljub krivici, o kakršni smo proučevali danes, najdeš upanje v svetopisemskih besedilih, na primer v 1 Kor 4,5? O čem govori in zakaj je poudarek tako pomemben?`
