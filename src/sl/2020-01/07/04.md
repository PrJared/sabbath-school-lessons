---
title:  Danielova molitev
date:   11/02/2020
---

»Kadar pa ti moliš, pojdi v svojo sobo, zapri vrata in môli k svojemu Očetu, ki je na skrivnem. In tvoj Oče, ki vidi na skrivnem, ti bo povrnil.« Mt 6,6

`Zakaj ni Daniel molil tiho, ne da bi ga sploh kdo videl? Dan 6,10 CHR; 6,11 SSP`

Daniel je bil izkušen državnik, a v prvi vrsti je bil Božji služabnik. Bil je edini, ki je razumel, kaj se skriva za kraljevim odlokom. Za Darija je odlok pomenil priložnost utrditi enotnost kraljestva, Danielovim sovražnikom pa je služil kot sredstvo, da se ga znebijo.

Resnične vzroke in spodbude za to spletko najdemo v vesoljnem boju med Bogom in silami zla. V tistem času (leta 539 pr. n. št.) je Daniel že dobil videnje, zapisano v Dan 7 (553 pr. n. št.) in 8 (551 pr. n. št.), zato je kraljev odlok razumel v okviru vesoljnega boja, in ne toliko kot posledico človeške politike. Videnje, v katerem je videl Sina človekovega, ki je svetim Najvišjega izročil kraljestvo, in doživel tolažilno pomoč angela razlagalca, (Dan 7) mu je gotovo dalo pogum, da se je spopadel s stisko, ki je bila pred njim. Verjetno se je spomnil tudi izkušnje svojih tovarišev, ki so bili dovolj pogumni, da so se uprli Nebukadnezarjevemu ukazu. (Dan 3)

Zaradi tega Daniel ni spremenil molitvenih navad in je še naprej trikrat na dan molil, obrnjen proti Jeruzalemu. Kljub kraljevi prepovedi, naj ljudje ne molijo nikogar drugega razen kralja, v teh tridesetih dneh ni poskušal prikriti svojega molitvenega življenja. Bil je v popolni manjšini, saj si je med desetinami upraviteljev in uradnikov samo on upal prekršiti kraljev odlok. Z neprikritim molitvenim življenjem je pokazal, da je zvestoba Bogu pred zvestobo kralju in njegovim nepreklicnim zakonom.

`Zakaj se moramo vedno, kadar ravnamo v nasprotju s človeškimi zakoni, prepričati, ali je naše ravnanje zares v skladnosti z Božjo voljo? (Navsezadnje pomisli na ljudi, ki so raje umrli, kakor da bi zatajili svoje prepričanje ali vrednote, za katere vemo, da so napačni.) Apd 5,27-32`
