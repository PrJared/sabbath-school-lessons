---
title:  Levnjak
date:   12/02/2020
---

`Kaj nam kraljeve besede povedo o tem, kako mogočna in zvesta Božja priča je bil Daniel? Dan 6,11-23`

Zarotniki so hitro opazili, da Daniel moli k Bogu in s tem krši kraljev ukaz. Ko so to odšli zatožit kralju, so Daniela poimenovali kot enega »izmed judovskih ujetnikov«. (Dan 6,14) V njihovih očeh je bil najvišji in kralju najljubši upravitelj v kraljestvu le »ujetnik«. Kralju so zatožili, da se Daniel ne meni zanj in za njegov odlok, temveč trikrat na dan moli k svojemu Bogu. (Dan 6,14) V tem trenutku je kralj spoznal, da se je s podpisom ujel v past. Besedilo pravi, da se je do sončnega zahoda trudil Daniela osvoboditi (Dan 6,14 CHR; 6,15 SSP) in ga rešiti pred kaznijo, a neuspešno. Tudi v tem primeru je veljal nespremenljiv medo-perzijski zakon, zato je kralj z obotavljanjem ukazal Daniela vreči v levnjak, nato pa s kančkom upanja rekel nekaj, kar je zvenelo kot molitev: »Tvoj Bog, ki mu služiš neprestano, On naj te reši!« (Dan 6,16 CHR; 6,17 SSP)

Sveto pismo ne poroča, kaj je Daniel počel med levi, a sklepamo lahko, da je molil. Bog je slišal molitev vere in poslal angela, da ga je zaščitil. Zjutraj je bil Daniel nepoškodovan in pripravljen nadaljevati svoje dolžnosti v službi. Duh preroštva o tem dogodku pravi naslednje: »Bog ni preprečil Danielovim sovražnikom, da ga ne bi vrgli v levnjak; dovolil je hudobnim angelom in zlobnim ljudem, da so tako daleč uresničili svoj namen; vendar je s tem naredil, da je bila rešitev njegovega služabnika še bolj izrazita in poraz sovražnikov resnice in pravičnosti še popolnejši.« /Ellen G. White, Preroki in kralji, str. 325/

`Tole se je, vsaj za Daniela, končalo srečno – kaj pa vsi tisti dogodki, celo svetopisemski, (Mr 6,14-29) ki se niso končali z rešitvijo? Kako naj jih razumemo?`
