---
title:  "Kip, drugi del"
date:   15/01/2020
---

`Še enkrat preberi sanje in njihovo razlago. Dan 2,31-49 Kaj učijo o Božjem poznavanju prihodnosti sveta?`

Prerokba, ki je bila dana v obliki Nebukadnezarjevih sanj, vsebuje osnovni preroški oris in deluje kot merilo za razlago podrobnejših prerokovanj iz Dan 7, 8 in 11. Prerokovanje iz Dan 2 ni pogojna prerokba, temveč apokaliptična. Je jasna napoved tega, kar je Bog predvidel, da se bo zgodilo, in kar bo v prihodnosti tudi uresničil.

*1.	Zlata glava predstavlja Babilon (626–539 pr. n. št.).* Nobena druga kovina ne bi mogla bolje simbolizirati moči in bogastva babilonskega kraljestva. Sveto pismo imenuje Babilon »zlato mesto« in »zlata čaša v Gospodovi roki«; (Jer 51,7; Raz 18,16) Starogrški zgodovinar Herodot poroča, da je bilo to mesto okrašeno z obilico zlata.

*2.	Srebrne prsi in roke predstavljajo Medo-Perzijo (539–331 pr. n. št.).* Tako kakor srebro ne more doseči vrednosti zlata, tudi medo-perzijsko kraljestvo nikoli ni doseglo babilonskega sijaja. Srebro je bilo ustrezen simbol za Perzijo tudi zato, ker so pri svojem davčnem ustroju uporabljali srebro.

*3.	Trebuh in ledja iz brona simbolizirajo Grčijo (331–168 pr. n. št.).* Ezekiel v Ezk 27,13 Grke predstavi kot narod, ki trguje z bronastimi posodami. Grški vojaki so bili znani po bronastem orožju. Njihove čelade, ščiti in bojne sekire so bili narejeni iz te kovine. Herodot je zapisal, da je faraon Psametik I. v grških piratih, ki so napadali Egipt, videl uresničitev prerokbe, ki je napovedala, da bodo »z morja prišli ljudje brona«.

*4.	Železna stegna ustrezno predstavljajo Rim (168 pr. n. št.–476 n. št.).* Daniel je pojasnil, da železo predstavlja drobilno moč Rimskega cesarstva, ki bo trajalo dlje od prejšnjih kraljestev. Železo je kovina, ki najustrezneje simbolizira to cesarstvo.

*5.	Noge iz železa in ilovice predstavljajo razdeljeno Evropo (od leta 476 do drugega Kristusovega prihoda).* Mešanica železa in ilovice ustrezno ponazarja to, kar se je zgodilo po razpadu Rimskega cesarstva. Mnogi so si prizadevali združiti Evropo. V preteklosti so to poskušali doseči s porokami vladarjev različnih kraljestev, v sodobnem času pa je to prizadevanje opaziti v Evropski uniji. Nesoglasja in prepadi med evropskimi narodi so še vedno navzoči in glede na to prerokbo bo tako, vse dokler Bog ne bo ustanovil večnega kraljestva.
