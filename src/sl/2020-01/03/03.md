---
title:  Molitev
date:   13/01/2020
---

Daniel je pri priči zbral tovariše k molitvi. Razložil jim je, da bodo umorjeni, če jim Bog ne bo razodel sanj. Ko nas doletijo velike težave, se moramo tudi mi spomniti, da je naš Bog dovolj mogočen, da lahko reši celo največje težave.

`Kateri dve vrsti molitve najdeš v Dan 2,17-23?`

Omenjeni sta dve vrsti molitve. Prva vsebuje prošnje. Daniel je prosil Boga, naj mu razodene vsebino sanj in njihovo razlago. (Dan 2,17-19) Besede te molitve niso zapisane, vendar v Dan 2 piše, da so Daniel in njegovi tovariši prosili za milost od »Boga nebes zaradi te skrivnosti, da ne bi bili pokončani skupaj z drugimi babilonskimi modreci«. (Dan 2,18 SSP) Bog je uslišal njihovo prošnjo in razodel vsebino ter razlago kraljevih sanj. Tudi mi smo lahko prepričani, da bodo naše molitve uslišane, ko bomo »prosili za milost od Boga nebes«, pa čeprav morda ne tako dramatično kakor tukaj. Danielov Bog je tudi naš Bog.

V odgovor na uslišano molitev so Daniel in njegovi tovariši hvalili in častili Boga. Hvalili so ga, ker je vir modrosti ter ima oblast nad naravo in politično zgodovino. Iz tega dogodka se lahko naučimo pomembnega nauka. Kako pogosto se poleg prošenj in zahtev na Boga obrnemo tudi z zahvalo, ker je uslišal naše molitve? Jezusova izkušnja z desetimi gobavci je očiten primer človeške nehvaležnosti. Od desetih ozdravljenih gobavcev se je samo eden vrnil zahvalit. (Lk 17,18) Danielov odziv nas opominja na pomen zahvale in slavljenja, poleg tega pa razodeva tudi značaj Boga, h kateremu molimo. Ko molimo, smo lahko prepričani, da bo Bog naredil to, kar je najbolje za nas. Zaradi tega bi se mu morali vselej zahvaljevati in ga častiti.

`Kaj se lahko iz Ps 138 naučiš o hvaležnosti Bogu, ne glede na svoje okoliščine?`
