---
title:  Kamen
date:   16/01/2020
---

`Kaj Dan 2,34-35.44-45 pove o končni usodi sveta?`

V središču sanj je sporočilo o tem, kaj se bo zgodilo v »poslednjih dneh«. (Dan 2,18) Čeprav se kovinska (in ilovnata) kraljestva zdijo močna, so le uvod v »kamnito kraljestvo«. Kovine in ilovica so bile morda do neke mere obdelane s človeško roko, kamna iz sanj pa se človek ni dotaknil. Povedano drugače, čeprav so se vsa predhodna kraljestva končala, bo kraljestvo, ki ga predstavlja kamen, obstalo za vedno. Prispodoba skale pogosto simbolizira Boga (5 Mz 32,4; 1 Sam 2,2; Ps 18,32 SSP ali Ps 18,31 CHR) ali pa predstavlja Mesija. (Ps 118,22; 1 Pt 2,4.7) Torej nič ni primernejšega za simbol ustanovitve večnega Božjega kraljestva.

Nekateri trdijo, da se je ustanovitev tega kraljestva zgodila med Jezusovo službo na zemlji in da je širitev evangelija dokaz, da je Božje kraljestvo doseglo celotno zemljo. A to kraljestvo bo prišlo na oblast šele po tem, ko bodo padla vsa druga kraljestva in bo človeštvu vladalo razdrobljeno kraljestvo, ki ga predstavljajo noge iz železa in ilovice. To dejstvo potrjuje, da se prerokba ni uresničila v prvem stoletju, saj je Jezus na zemlji živel v času Rimskega cesarstva, ki ga predstavlja četrto kraljestvo.

Kamen iz prerokbe se je nato spremenil v goro: »Kamen pa, ki je zadel podobo, je postal velika gora in napolnil vso zemljo.« (Dan 2,35) Velika gora nas spomni na goro Sinaj – na prostor, kjer je stal tempelj, ki je v starozaveznem času predstavljal Božje kraljestvo na zemlji. Zanimivo je, da je kamen, ki se je utrgal z gore, tudi sam postal gora. Ta gora, ki glede na besedilo že obstaja, najverjetneje simbolizira nebeški Sion – nebeško svetišče – od koder bo Kristus prišel vzpostavit večno kraljestvo. Jeruzalem, ki se bo spustil iz nebes, (Raz 21,1 do 22,5) bo dokončna uresničitev prerokbe o večnem kraljestvu.

`Prerokba iz Dan 2 je pravilno napovedala vsa kraljestva do sedaj. Razumno in modro je zaupati, da bo nekoč nastopilo tudi zadnje – večno – kraljestvo. Ali ti to spoznanje vliva upanje ali strah? Zakaj?`
