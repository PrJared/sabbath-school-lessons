---
title:  Za globlje proučevanje
date:   17/01/2020
---

Kip iz Dan 2 je narejen iz zlata in srebra – kovin, ki jih povezujemo z gospodarsko močjo. Narejen je tudi iz brona in železa, ki se uporabljata za izdelavo orodja in orožja, ter iz gline, ki so jo v starih časih uporabljali kot podlago za pisanje in za izdelavo gospodinjskih pripomočkov. Zato slikovito predstavlja človeštvo in njegove dosežke. Posamezni deli telesa kažejo na zaporedje svetovnih kraljestev in na neenotnost, ki bo prevladovala v poslednjih dneh človeške zgodovine. Glede kamna iz videnja je Daniel poudaril, da gre za predmet, ki se ga človeške roke niso dotaknile. (Dan 2,45) To je mogočen opomin, da bo svet in človeške dosežke doletel nadnaravni konec.

Čeprav se morda zdi, da je »človeška zgodovina kaotična igra nasprotnih sil, Daniel zagotavlja, da za vsem tem stoji Bog, ki opazuje in deluje po njih, da bi dosegel to, kar je najbolje.« /William H. Shea, Daniel: A Reader‘s Guide, str. 98/

**Vprašanja za pogovor**

`1.	Kako dobro je vedeti, da Bog kljub zmedi in trpljenju nadzoruje vse in da bo dogodke pripeljal do slavnega konca! Zakaj si moramo vseeno prizadevati delati dobro in blažiti trpljenje, ki prežema padli svet?`

`2.	Kaj meniš, zakaj so Daniel in njegovi tovariši tako tesno sodelovali s kraljem in mu bili zvesti, čeprav je njihovemu ljudstvu naredil toliko škode?`

`3.	Omenili smo, da nekateri razlagalci menijo, da se kamen v tem prerokovanju nanaša na širjenje evangelija. To prepričanje je napačno iz več razlogov. V Dan 2,35 piše, da bo kamen zdrobil predhodne narode, veter pa bo za njimi izbrisal vsakršno sled. (Dan 2,35) To se po Jezusovi smrti na križu še ni zgodilo. Nekateri so poskušali »kamnito kraljestvo« pripisati cerkvi, vendar pri tem niso upoštevali, da bo to kraljestvo zamenjalo vse druge oblike človeške oblasti in zavladalo vsemu svetu. Samo drugi Jezusov prihod lahko sproži postopek, ki je predstavljen kot vrhunec Nebukadnezarjevih preroških sanj. Zakaj je drugi Jezusov prihod edina razumna razlaga za delovanje kamna v zadnjih dneh? `
