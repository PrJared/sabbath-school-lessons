---
title:  Božja bližina
date:   12/01/2020
---

`V kateri nevarnosti so se znašli judovski mladeniči zaradi sanj, ki jih je Bog dal kralju? Dan 2,1-16`

V starem svetu so sanje jemali zelo resno. Slabe sanje so pogosto naznanjale prihajajočo nesrečo. Zato ni težko razumeti, zakaj je bil Nebukadnezar tako vznemirjen zaradi sanj, ki se jih ni mogel spomniti, kar je bilo še posebej grozljivo. Babilonski modreci so verjeli, da lahko bogovi razodenejo razlago sanj. V Nebukadnezarjevem primeru pa niso mogli narediti prav ničesar, saj se kralj ni spomnil niti tega, kaj je sanjal. Če bi vedeli vsebino sanj, bi že nekako našli razlago, ki bi bila kralju po volji. Ker modreci v tem edinstvenem primeru kralju niso znali povedati, o čem je sanjal, so priznali: »Reč, ki jo kralj zahteva, je težka, in ni ga, ki bi jo mogel pred kraljem pojasniti, razen bogov, ki pa ne stanujejo s smrtniki.« (Dan 2,11 SSP)

Kralja je preplavilo nezadovoljstvo, in ukazal je usmrtiti vse babilonske modrece. Takšno hudodelstvo v starem svetu ni bil nič novega. Zgodovinski dokazi pričajo, da je kralj Darij I. zaradi zarote dal pobiti vse čarovnike. Kserks je usmrtil vse inženirje, ki so sodelovali pri izgradnji mostu, ki se je porušil. Ko je Nebukadnezar izdal ukaz, so Daniel in njegovi tovariši pravkar zaključili šolanje in bili sprejeti med kraljeve modrece. Smrtna obsodba je zato vključevala tudi nje. Jezik izvirnika namiguje, da se je poboj začel takoj, ko je bil izdan ukaz, in kmalu bi lahko bili umorjeni tudi štirje judovski mladeniči. Daniel je »modro in razumno« (Dan 2,14) pristopil Ariohu, človeku, ki je bil določen, da pomori kraljeve modrece. Daniel si je od kralja izprosil čas, da bi lahko razvozlal skrivnostne sanje. Čeprav je kralj modrece obtožil, da želijo pridobiti čas, je Danielu dovolil, da si vzame čas, za katerega je prosil. Daniel se je gotovo strinjal z modreci, da noben človek ne more rešiti te skrivnosti, vendar je prerok poznal Boga, ki lahko razodene vsebino in razlago sanj.

`Bog je lahko blizu svojemu stvarstvu, čeprav je nad njim. Kaj te to, da je Bog dal Nebukadnezarju sanje, uči o tem, kako blizu je Bog človeku? Apd 17,28`
