---
title:  Za globlje proučevanje
date:   10/01/2020
---

»Danielu in njegovim tovarišem v Babilonu je bila v njihovi mladosti sreča navidezno bolj naklonjena kakor Jožefu v prvih letih njegovega življenja v Egiptu; vendar so bili tudi oni izpostavljeni enako težkim preizkušnjam značaja. Iz razmeroma preprostega okolja njihovega judovskega doma so bili ti mladeniči kraljevskega rodu pripeljani v najveličastnejše mesto, na dvor najmočnejšega vladarja, in bili izbrani, da se usposobijo za posebno službo kralju. Na tem izprijenem in razkošnem dvoru so bili obdani s hudimi skušnjavami. Dejstvo, da so kot Jahvejevi častilci postali ujetniki v Babilonu, da so bile posode Božje hiše prenesene v tempelj babilonskih bogov, da je bil sam izraelski kralj ujetnik Babiloncev, so zmagovalci ponosno razglašali kot dokaz, da so njihova vera in običaji močnejši od izraelske vere in običajev. Bog je v takšnih okoliščinah, ravno po ponižanju, ki so ga Izraelci priklicali nase, ko so zapustili njegove zapovedi, Babiloncem dal dokaz o svoji premočni oblasti, o svetosti svojih zahtev in o zanesljivih sadovih poslušnosti. To pričevanje pa je lahko dal na edini možni način – po njih, ki so še vedno ostali neomajno zvesti.« /Ellen G. White, Vzgoja, str. 49/

**Vprašanja za pogovor**

`1.	V razredu se pogovorite o kulturnih in družbenih težavah, s katerimi se kot kristjani bojujete v svojem okolju. Naštejte jih in predlagajte, kako se cerkev lahko odzove nanje.`

`2.	Pomisli, kako preproste bi bile stvari za Daniela in njegove tovariše, če bi zatajili vero. Navsezadnje so Babilonci premagali judovski narod. Ali je potreben še večji »dokaz«, da so babilonski bogovi močnejši od Izraelovega Boga? Kaj meniš, katerih pomembnih svetopisemskih resnic so se mladeniči morda oklenili v težkih trenutkih? (Jer 5,19; 7,22-34) Ali lahko iz tega izluščiš nauk o tem, kako pomembno je, da poznamo Sveto pismo in razumemo »resnico za danes«?`

`3.	Zakaj je biti zvest tako zelo pomembno ne samo za nas, marveč tudi za tiste, ki jim s svojo zvestobo pričamo o značaju Boga, ki mu služimo?`
