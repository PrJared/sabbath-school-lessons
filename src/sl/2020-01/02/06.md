---
title:  Končni preizkus
date:   09/01/2020
---

`Kaj je bil ključ do uspeha teh mladeničev? Dan 1,17-21, Job 38,36, Prg 2,6; Jak 1,5`

Po treh letih urjenja na »Univerzi v Babilonu« so bili štirje Judje pripeljani pred kralja opravit končni preizkus. Poleg tega da so bili ti mladeniči v primerjavi z drugimi študenti bolj zdravi, so jih prekašali tudi v znanju in modrosti. Kralj jih je nemudoma postavil za svoje služabnike. Ne smemo pozabiti, da »znanje in modrost« zagotovo vključujeta tudi veliko mero poganskih prvin. Mladeniči so se tega vseeno naučili in blesteli v znanju, čeprav v te reči niso verovali.

Nebukadnezar je morda menil, da je treba zasluge za njihov uspeh pripisati kraljevski prehrani in študijskemu programu, ki so ju bili deležni ti mladeniči. Poročilo o dogodku jasno kaže, da so Daniel in njegovi tovariši vedeli, da za njihove izjemne dosežke nima zaslug babilonski ustroj. Vse prihaja od Boga. Kako mogočen primer tega, kaj lahko Bog naredi za tiste, ki mu zaupajo! Ne sme nas biti strah preplavljajoče moči javnih občil, vlade in drugih ustanov, ki lahko ogrozijo istovetnost Božjih otrok. Če zaupamo Bogu, smo lahko prepričani, da bo ne glede na vse poskrbel za nas tudi v težkih trenutkih. Ko nas doletijo težave, ki lahko ogrozijo našo vero, je pomembno, da sprejmemo prave odločitve.

Iz Dan 1 lahko izluščimo nekaj pomembnih spoznanj o Bogu: 1) Vodi zgodovino. 2) Svojemu ljudstvu daje modrost, da se lahko prebije skozi težavne okoliščine v svoji kulturi in družbi. 3) Počasti tiste, ki z življenjem in prepričanjem kažejo, da mu zaupajo.

Dan 1 se zaključi s poročilom o tem, da je Daniel ostal na dvoru do prvega leta kralja Kira. (Dan 1,21) Omemba kralja Kira na tem mestu je izrednega pomena. Je žarek upanja sredi ujetništva. Kir je Božji izvoljenec, ki je osvobodil njegovo ljudstvo in mu dovolil vrnitev v Jeruzalem. Čeprav se to poglavje začne s porazom in ujetništvom, se konča z žarkom upanja na vrnitev domov. Takšen je naš Bog: celo sredi težkih življenjskih trenutkov nam odpre okno upanja, da bi preko trpljenja in bolečine videli slavo in srečo.
