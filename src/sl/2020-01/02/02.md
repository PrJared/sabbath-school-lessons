---
title:  Božja vrhovna oblast
date:   05/01/2020
---

Danielova knjiga se začne z žalostnim poročilom o porazu. Nebukadnezar je porazil Judo in iz Jeruzalema vzel tempeljske posode ter jih odnesel v deželo Šinar. Beseda Šinar se v Svetem pismu pojavi tudi v 1 Mz 11,2, kjer označuje kraj, na katerem je stal babelski stolp. Šinar je zlovešč simbol, ki namiguje na upor proti Bogu. Čeprav ljudem, ki so gradili babelski stolp, ni uspelo doseči nebes, pa je zunanji videz kazal na to, da so Nebukadnezar in njegovi šinarski bogovi premagali Boga zaveze z Izraelom.

Kljub temu pa je uvod v Danielovo knjigo jasen: Jeruzalem ni bil poražen zaradi nadnaravne moči babilonskega kralja. Do poraza je prišlo, ker je Gospod dal v Nebukadnezarjevo roko Judovega kralja Jojakima. (Dan 1,2) Mnogo prej je Bog napovedal svojemu ljudstvu, da ga bo, če ga bo pozabilo in prelomilo zavezo, kot ujetnike izgnal v tujo deželo. Zaradi tega je Daniel vedel, da je kljub babilonski vojaški moči Bog tisti, ki nadzira zgodovino. Prepričanje o Božji oblasti je opogumilo štiri mladeniče in jim dalo moč ter pogum za boj s skušnjavami in pritiski babilonskega kraljestva.

`Zakaj je Bog izročil Judo in Jeruzalem Babiloncem? 2 Kr 21,10-16; 24,18-20; Jer 3,13`

Ko se bojujemo s težavami 21. stoletja, moramo privzeti način dojemanja Boga, ki se tako slikovito odraža v Danielovi knjigi. Bog, ki mu služimo, je tukaj predstavljen kot tisti, ki s svojo oblastjo upravlja zgodovino, poleg tega pa milostno ukrepa v življenju svojega ljudstva in mu v stiski zagotavlja potrebno pomoč. Kot bomo videli kasneje, bo Bog to, kar je naredil za judovske ujetnike, naredil tudi za svoje ljudstvo na koncu časa kljub številnim napadom nanje in na njihovo vero.

`S katerimi težavami se trenutno bojuješ pri svoji veri? Ali izvirajo od zunaj, iz cerkve ali iz pomanjkljivosti tvojega značaja? Kako se lahko naučiš zanašanja na Božjo moč in obljubo o tem, da ti jih bo pomagal premagati?`
