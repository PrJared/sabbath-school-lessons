---
title:  Brezmadežen in moder
date:   08/01/2020
---

Daniel in njegovi tovariši so bili izbrani za kraljevsko službo, ker so ustrezali merilom, ki jih je postavil Nebukadnezar. Kralj je zahteval, da morajo biti kraljevski uradniki »brez madeža« in »lepe postave«. (Dan 1,4)

Tudi daritvene živali in ljudje, ki so služili pri Božjem svetišču, so morali biti brez madeža. (3 Mz 22,17-25; 21,16-24) Videti je, kakor da se je babilonski kralj želel primerjati z Izraelovim Bogom, saj je za ljudi, ki so služili v njegovi palači, postavil podobne pogoje. Morda pa ta merila nevsiljivo kažejo, da so bili Daniel in njegovi tovariši žive daritve Bogu, medtem ko so se bojevali s težavami babilonskega kraljestva.

`Kaj Sveto pismo pravi o tem, kako ostati zvesti kljub skušnjavam, s katerimi se spopadamo? Gal 2,19.20; Mt 16,24-26; 2 Kor 4,17`

Bog je nagradil zvestobo štirih judovskih ujetnikov. Na koncu preskusa so bili videti bolj zdravi in prehranjeni od tistih, ki so jedli s kraljeve mize. »Bog je dal tem štirim mladeničem znanje in razumnost v vsem pismenstvu in modrosti.« (Dan 1,17) Danielu je dal tudi izvedenost v videnjih in sanjah. Ta dar je kasneje opravil pomembno vlogo v njegovi preroški službi.

Kakor je Bog nagradil zvestobo svojih služabnikov na babilonskem dvoru, bo tudi nam dal modrost pri premagovanju težav tega sveta. Iz izkušnje štirih mladeničev se lahko naučimo, da je mogoče ostati neomadeževan od kvarnih vplivov naše družbe. Ta dogodek nas uči, da nam ni treba živeti v osami, da bi služili Bogu. Daniel in njegovi tovariši so živeli sredi kulture, ki je bila zgrajena na lažeh, zmotah in bajkah. Ostali so zvesti, kljub temu da so se morali o teh zmotah in bajkah celo učiti.

`Ne glede na to, kje živimo, se prej ali slej srečamo z vprašanjem, ali bomo v vrtincu kulturnih in družbenih vplivov, ki so v nasprotju z našimi verovanji, ostali zvesti Bogu. Prepoznaj kvarne vplive svoje kulture in se vprašaj, kako dobro se spopadaš z njimi.`
