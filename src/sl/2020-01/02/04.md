---
title:  Trdna odločenost
date:   07/01/2020
---

`Kaj se ti v Dan 1,7-20 zdi pomembno? Katera dva dejavnika vidiš delovati v njem?`

Videti je, kakor da se Daniel in njegovi tovariši niso upirali babilonskim imenom. Verjetno glede tega niso mogli ukreniti nič več kakor to, da so se med seboj klicali z judovskimi imeni. Gotovo pa so se lahko odločili, ali bodo jedli hrano in pili vino s kraljeve mize. Na tem mestu je izrednega pomena njihova svobodna izbira.

Če lahko babilonski knez spremeni imena, bi lahko spremenil tudi jedilnik. Obstajata dva možna razloga, zakaj četverica ni hotela jesti s kraljeve mize.

Prvič, obroki so verjetno vključevali tudi nečisto hrano. (3 Mz 11) Drugič, hrana je bila pred zaužitjem darovana maliku. Daniel je jasno in brez prikritih namenov povedal, da njegova zahteva temelji na verskem prepričanju – ni si želel, da bi se on in njegovi tovariši »omadeževali« s kraljevo hrano ali vinom. (Dan 1,8) S takšno zahtevo je pokazal velik pogum.

Ko si podrobneje ogledamo pogovor med Danielom in uradnikom, lahko opazimo nekaj pomembnih reči. Videti je, kakor da je Daniel razumel težaven položaj, v katerem se je znašel uradnik, zato je predlagal preizkus. Deset dni, v katerih bodo mladeniči jedli posebno hrano, bo zadosti, da se pokažejo koristi takšne prehrane in da se uradnikovi strahovi poležejo. Drugič, Danielovo prepričanje, da bodo sadovi vidni v tako kratkem času, kaže na popolno zaupanje v Boga. Tretjič, izbira prehrane, ki temelji na zelenjavi in vodi, usmerja na hrano, ki jo je Bog dodelil človeštvu ob stvarjenju. (1 Mz 1,29) Morda je tudi to vplivalo na Danielovo odločitev. Ali navsezadnje ni najboljša prehrana za človeka tista, ki mu jo je dodelil Bog?

`Kaj je pri Danielovi odločitvi odprlo vrata Božjemu delovanju? Dan 1,9 Katerih naukov se lahko iz tega dogodka naučiš o pomenu svojih odločitev? Kako vera v Boga vpliva na tvoje odločitve?`
