---
title:  Vera v težavnih razmerah
date:   06/01/2020
---

`Katere težave so doletele judovske mladeniče? Dan 1`

Štirje mladeniči so se po prihodu v Babilon morali spopasti z najres-nejšimi težavami glede svoje vere in prepričanja. Izbrali so jih za posebno usposabljanje, da bodo lahko služili kralju. Starodavni kralji so pogosto izbrali najboljše ujetnike, da bi služili v kraljevski palači. S tem so želeli privzgojiti zvestobo novemu kralju in bogovom. Ves postopek je bil namenjen temu, da pripelje do nekakšnega spreobrnjenja in spremembe v nazoru. To je vključevalo tudi spremembo imena. Novo ime priča o spremembi lastništva in usode. Babilonci so s preimenovanjem poskušali uveljaviti oblast nad ujetniki in jih prisiliti, da prevzamejo babilonske vrednote in kulturo.

Imena štirih mladeničev, ki so spominjala na Boga, so zamenjali z imeni, ki so omenjala tuja božanstva. Poleg tega je kralj ukazal, da morajo mladeniči jesti z njegove mize. V preteklosti je to imelo globok pomen. Pričalo je o popolni zvestobi kralju in odvisnosti od njega. Ker je bila hrana po navadi darovana bogu in bogovom kraljestva, so obedi imeli tudi globok verski pomen. Jesti pri kraljevi mizi je pomenilo odobravati in sodelovati v kraljevem bogoslužnem ustroju.

Tako so se Daniel in njegovi tovariši znašli pred težavo. Če so želeli ostati zvesti Bogu in preživeti v novih okoliščinah, so potrebovali čudež. Da bi bile stvari še bolj zapletene, je bilo babilonsko mesto tudi mogočna priča človeškega dosežka. Arhitekturna lepota babilonskih templjev, viseči vrtovi in reka Evfrat, ki se je vila skozi mesto, so dajali vtis moči in veličine, ki ju ni mogoče preseči. Daniel in njegovi tovariši so dobili priložnost za napredovanje in uživanje v prednostih ter blaginji babilonskega sistema. Dana jim je bila možnost, da iz judovskih ujetnikov napredujejo v kraljevske uradnike. Ali bodo naredili kompromis in ubrali lahko pot do uspeha?

`S katerimi izgovori bi lahko ti mladeniči upravičili nezvestobo svojim prepričanjem? Ali se morda tudi ti na katerih področjih bojuješ s podobnimi težavami?`
