---
title:  Angelov dotik
date:   10/03/2020
---

`Kaj se je zgodilo vsakič, ko se je angel dotaknil Daniela? Dan 10,10-19`

Prerok je, prevzet od sijaja božanske luči, padel na tla. K njemu je prišel angel in se ga dotaknil ter ga potolažil. Ko beremo opis tega dogodka, bodimo pozorni, da se je angel Daniela dotaknil trikrat.

S prvim dotikom je pomagal preroku vstati in poslušati besede tolažbe, ki so prihajale iz nebes: »Ne boj se, Daniel, kajti od prvega dne, ko si pripravil svoje srce, da bi razumel in se ponižal pred svojim Bogom, so bile tvoje besede uslišane; in zaradi tvojih besed sem prišel.« (Dan 10,12) Danielova molitev je ganila nebesa. To nam daje zagotovilo, da Bog sliši naše molitve, kar nam je lahko v veliko tolažbo v hudih časih.

Z drugim dotikom je angel Danielu pomagal spregovoriti. Prerok je Gospodu priznal svoj strah: »Moj gospod, ob tej prikazni so me obšle bolečine in nisem obdržal moči. Le kako more hlapec mojega gospoda govoriti s takim gospodom? Od tedaj ni moči v meni in tudi dih ni ostal v meni.« (Dan 10,16-17) Bog nam ne samo govori, marveč nam želi tudi odpreti usta, da mu povemo za svoja čustva, potrebe in želje.

S tretjim dotikom je angel Danielu dal moč. Ko je priznal svojo nezadostnost, je k njemu prišel angel in se ga dotaknil ter ga potolažil z Božjim mirom: »Ne boj se, ljubljeni mož! Mir s teboj! Bodi močan, da, bodi močan!« (Dan 10,19) Spomni se, da je bil angel poslan k Danielu kot odgovor na njegove molitve, da bi ga razsvetlil in mu podelil razumevanje. Z drugimi besedami, namen videnja v Dan 11 je spodbuditi Daniela ter odgovoriti na njegovo žalovanje in razmišljanje o trenutnih razmerah v Jeruzalemu. Če je Bog na naši strani, smo lahko mirni kljub stiskam. Njegov ljubeči dotik nam pomaga z upanjem gledati na prihodnost.

`»Tudi nam so lahko na vsakdanji življenjski poti nebesa zelo blizu.« /Ellen G. White, Hrepenenje vekov, str. 22/ Kako pogosto razmišljaš o tesni zvezi med nebesi in zemljo? Ali bi živel drugače, če bi to resnico vedno ohranjal živo v svojem srcu in umu?`
