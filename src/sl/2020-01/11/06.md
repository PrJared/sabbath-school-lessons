---
title:  Zmagoslavni knez
date:   12/03/2020
---

Najpomembnejša osebnost Danielove knjige je na začetku poimenovana »Sin človekov« (Dan 7,13) oziroma »Knez vojske«. (Dan 8,11) Kasneje izvemo, da mu je ime Mihael, (Dan 10,12.13) kar dobesedno pomeni »Kdo je kakor Bog«. Mihael je prišel pomagat Gabrielu pri spopadu s perzijskim kraljem. (Dan 10,13) Angel je to nebeško bitje poimenoval »Mihael, vaš knez«, (Dan 10,21) tj. knez Božjega ljudstva. Kasneje v Danielovi knjigi je Mihael tisti, ki se poteguje za Božje ljudstvo. (Dan 12,1) Iz Jud 9 izvemo, da se je nadangel Mihael bojeval proti Satanu in obudil Mojzesa. Raz 12,7 razkriva, da je Mihael vodja nebeške vojske, ki je porazila Satana in padle angele. Zaradi tega Mihael ni nihče drug kot Jezus Kristus. Kakor je imelo Perzijsko kraljestvo vrhovnega poglavarja – duhovno silo, ki je stala za človeškim vodjem – tako je bil tudi Mihael glavni vodja Božjega ljudstva, ki je zanj bojeval in dobil vesoljno bitko.

`Kako je Jezus zmagal v vesoljnem spopadu? Kol 2,15`

Ko se spopadamo s silami zla, lahko zaupamo našemu zagovorniku Jezusu. On je premagal Satana na začetku javne službe. Med pozemskim življenjem je premagal Satana v puščavi, ko ga je napadal s skušnjavami. On je tisti, ki se bojuje proti demonskim trumam; in On je tisti, ki rešuje ljudi pred silami teme. Jezus je premagal zlo, pa čeprav zamaskirano za Petrovim poskusom, da ga ustavi pred tem, kar ga je čakalo na Golgoti. V zadnjih besedah učencem je Jezus o bližajoči se smrti govoril kot o boju, ki bo prinesel končno zmago nad Satanom: »Zdaj je sodba nad tem svetom, zdaj bo vladar tega sveta izgnan ven, in ko bom povzdignjen z zemlje, bom vse pritegnil k sebi.« (Jn 12,31-32)

Včasih so stvari okoli nas videti resnično slabe. Nasilje, nemorala, goljufije in bolezni so navzoči vsepovsod. Sovražnik, ki ni iz krvi in mesa, nas okrutno napada z vseh strani. A ne glede na to, kako težke so bitke, ki jih bijemo, se Jezus bojuje za nas ter je naš Knez in Veliki duhovnik v nebeškem svetišču.

`Kako lahko obljuba zmage postane resnična izkušnja v našem krščanskem življenju? Rim 8,37-39`
