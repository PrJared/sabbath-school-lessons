---
title:  Videnje kneza
date:   09/03/2020
---

`Kaj se je zgodilo Danielu? Dan 10,4-9`

Iz Danielovega opisa si lahko vsaj malo predstavljamo neizmerno lepoto, ki jo je videl prerok. Mož iz videnja (Dan 10,5-6) spominja na »Sina človekovega«, opisanega v videnju o nebeški sodbi. (Dan 7,13) Njegova lanena oblačila spominjajo na duhovniško obleko, (3 Mz 16,4) kar ga povezuje s »Knezom vojske«, ki se omenja skupaj z nebeškim svetiščem. (Dan 8) Tudi zlato je bilo del slovesne duhovniške obleke in je bilo znamenje kraljevskega dostojanstva. Primerjava z bliskom, ognjem in bronom ter mogočen glas kažeta na to, da gre za nadnaravno bitje. To je nekdo z duhovniškimi, kraljevskimi in vojaškimi lastnostmi. Pred bitko za Jeriho je Jozue videl nebeško bitje s podobnimi lastnostmi kakor mož iz Danielovega videnja. (Joz 5,13-14) Jozue je videl »poveljnika Gospodove vojske«. Zanimivo je dejstvo, da se ista hebrejska beseda, ki je tukaj prevedena kot »poveljnik«, pojavi tudi v Dan 10,21, kjer je prevedena kot »knez« in se nanaša na Mihaela. Vzporednico pa lahko najdemo tudi v Razodetju.

`Katere podobnosti v prikazu Boga opaziš v naslednjih besedilih: Dan 10; Joz 5,13-15; Raz 1,12-18?`

Daniel poroča, da so se ljudje, ki so bili z njim, prestrašili, on pa je omamljen padel na tla. Božja navzočnost ga je popolnoma prevzela. Čeprav se je Daniel prestrašil, pa videnje razodeva, da ima Bog pod nadzorom potek zgodovine. Kasneje je Bog Danielu v videnju pokazal obris človeške zgodovine od časa, v katerem je živel prerok, do ustanovitve Božjega kraljestva. (Dan 11 in 12)

`Kaj Bog lahko naredi v življenju vsakega posameznika, če je zares sposoben nadzorovati potek zgodovine, kakor vseskozi vidimo pri Danielu?   `
