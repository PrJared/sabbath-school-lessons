---
title:  Za globlje proučevanje
date:   13/03/2020
---

»Tri tedne se je Gabriel bojeval s silami teme in hotel izničiti vplive, ki so delovali na Kirov um. Preden se je boj končal, je prišel Gabrielu na pomoč sam Kristus. … Nebesa so naredila vse, kar se je dalo narediti za Božje ljudstvo. Končno je bila dosežena zmaga. Sile zla so bile ustavljene ves čas Kira in njegovega sina Kambisa.« /Ellen G. White, Preroki in kralji, str. 343/

»Kako veliko čast je Danielu izkazalo nebeško Veličanstvo! Tolažilo je svojega trepetajočega služabnika in mu zagotovilo, da so nebesa slišala njegove molitve. Kot odgovor na goreče prošnje je angel Gabriel dobil nalogo, naj vpliva na srce perzijskega kralja. Tri tedne, v katerih je Daniel molil in se postil, se je vladar upiral delovanju Božjega Duha, a nebeški Knez, nadangel Mihael, je bil poslan z nalogo, da spodbudi kralja k odločilnemu delovanju, ki bo odgovor na Danielovo molitev.« /Ellen G. White, The Sanctified Life, str. 51/

**Vprašanja za pogovor**

`1.	Čeprav adventisti sedmega dne nismo prvi kristjani v zgodovini, ki so prepoznali to resnico, pa kljub temu močno zagovarjamo motiv »velikega boja« oziroma prepričanje, da je celotno vesolje vpleteno v veliki boj med Kristusom in Satanom. Verjamemo tudi, da je vsak človek del tega boja. Drugi kristjani in celo posvetni ljudje govorijo o resničnosti nekakšne bitke, v kateri smo udeleženi prav vsi. Kaj pa je tvoja izkušnja velikega boja? Kako se kaže v tvojem življenju? Kaj si se naučil iz svoje izkušnje in bi lahko koristilo tudi drugim?`

`2.	Preberi Ef 6,10-18. Ali opaziš, da apostol Pavel uporablja vojaško izrazje? Katere »vojaške ukaze« nam Pavel tukaj daje glede velikega boja? `

`3.	V Dan 10,11 je Daniel že drugič (Dan 9,23) poimenovan »ljubljeni«. Kaj nam to pove o tesni povezavi – celo čustveni – med nebesi in zemljo? Pomisli, kako temeljito drugačna je ta resničnost, če jo primerjamo z razširjenim brezbožnim pogledom večine sodobnega sveta. Katero upanje nam daje svetopisemsko poročilo, da je Daniel poimenovan ljubljeni?`
