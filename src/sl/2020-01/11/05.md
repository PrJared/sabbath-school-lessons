---
title:  Veliki spopad
date:   11/03/2020
---

`Kaj je bilo razodeto Danielu v Dan 10,20-21?`

Nebeški poslanec je odgrnil zaveso in Danielu razodel vesoljni spopad, ki se odvija v zakulisju človeške zgodovine. Ko je Daniel začel moliti, se je začela duhovna bitka med nebesi in zemljo. Nebeška bitja so se začela bojevati s perzijskim kraljem, da bi Judom omogočila nadaljevati obnovo templja. Na začetku Dan 10 izvemo, da je takrat v Perziji vladal kralj Kir. Vendar se človeški kralj sam po sebi ni mogel upirati volji nebeških bitij. Za njim je stal duhovni zastopnik, ki je Kira spodbudil ustaviti obnovo templja.

Podoben primer najdemo v Ezk 28, kjer tirski kralj simbolizira Satana – duhovno silo, ki stoji za človeškim kraljem tega mesta. Zaradi tega ni presenetljivo, da perzijski kralji, proti katerim se je prišel bojevat Mihael, predstavljajo Satana in njegove angele. V ozadju človeškega nasprotovanja obnovi jeruzalemskega templja so bile sile duhovne resničnosti.

`Katera bitka je opisana v Dan 10,13?`

»Medtem ko si je Satan prizadeval vplivati na mogočnike v Medo-perzijskem kraljestvu, da bi bili nenaklonjeni Božjemu ljudstvu, so angeli delovali v korist izgnancev. Bil se je boj, za katerega so se zanimala vsa nebesa. Po preroku Danielu nam je podarjen utrinek tega mogočnega boja med silami dobrega in silami zla. Tri tedne se je Gabriel bojeval s silami teme in hotel izničiti vplive, ki so delovali na Kirov um. Preden se je boj končal, je prišel Gabrielu na pomoč sam Kristus. Gabriel je rekel: ›Toda stal mi je nasproti knez Perzijskega kraljestva enaindvajset dni, in glej, Mihael, eden prvih knezov, mi je prišel na pomoč, in zmagal sem tam pri perzijskih kraljih.‹ (Dan 10,13) Nebesa so naredila vse, kar se je dalo narediti za Božje ljudstvo. Končno je bila dosežena zmaga. Sile zla so bile ustavljene ves čas Kira in njegovega sina Kambisa, ki je vladal okoli sedem let in pol.« /Ellen G. White, Preroki in kralji, str. 342–343/
