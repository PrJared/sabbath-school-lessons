---
title:  Od bitke do zmage
date:   07/03/2020
---

### Preberi pred proučevanjem:
Ef 6,12; Dan 10; Ezr 4,1-5; Joz 5,13-15; Raz 1,12-18; Kol 2,15; Rim 8,37-39

> <p>Ključno besedilo:</p>
> »Ne boj se, ljubljeni mož! Mir s teboj! Bodi močan, da, bodi močan!« Dan 10,19

Dan 10 je uvod v zaključno videnje, ki se nadaljuje v Dan 11 in 12. Govori o »veliki stiski«. (Dan 10,1) Iz Dan 11 izvemo nekatere podrobnosti o njej, Dan 10 pa se osredotoča na njene duhovne razsežnosti in razkriva, da v zakulisju zemeljskih bitk divja duhovna vojna vesoljnih razsežnosti. Proučevanje tega poglavja bo pomagalo razumeti, da smo s svojo molitvijo vključeni v vesoljni spopad tako, da pomembno vplivamo nanj. Vendar na bojišču nismo sami – Jezus se v našem imenu bojuje s Satanom. Vedeti moramo, da se ne bojujemo proti zemeljskim močem, temveč proti silam teme.

Apostol Pavel je stoletja po Danielu zapisal: »Kajti vojskovati se nam ni zoper kri in meso, ampak zoper poglavarstva, zoper oblasti, zoper svetovne mogočnike te teme, zoper duhovne vojske hudobnosti v nebeških prostorih.« (Ef 6,12) Navsezadnje pa je naš uspeh odvisen od Jezusa Kristusa, ki je na križu premagal Satana.
