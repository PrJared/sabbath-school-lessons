---
title:  Post in molitev – še enkrat
date:   08/03/2020
---

`Kaj Daniel znova počne? Dan 10,1-3`

Daniel ni naštel razlogov, zakaj je podaljšal žalovanje. Vzrok za tako goreče posredovanje so bile najverjetneje razmere Judov, ki so se pravkar vrnili iz Babilona v Palestino.

`S katerimi težavami so se spopadli Judje ob vrnitvi? Ezr 4,1-5`

Iz Ezr 4,1-5 izvemo, da so Judje naleteli na močno nasprotovanje, ko so si prizadevali obnoviti tempelj. Samarijani so na perzijski dvor poslali lažne novice, ki so kralja spodbudile, da je ukazal ustaviti delo obnove. Zaradi te stiske je Daniel tri tedne prosil Boga, naj vpliva na Kira, da bi se obnova lahko nadaljevala.

V tem času je bil prerok star približno devetdeset let. Kljub temu ni razmišljal o sebi, temveč o svojem ljudstvu in težavah, s katerimi se je spopadalo. Tri polne tedne je vztrajal v molitvi, preden je prejel odgovor od Boga. V tem času je jedel skromno in se vzdržal okusnih jedi ter celo mazilnega olja. Prav nič ga ni skrbelo za lastno udobje in videz, temveč je bil globoko zaskrbljen za blaginjo svojih bratov v oddaljenem Jeruzalemu.

Iz Danielovega molitvenega življenja se lahko naučimo pomembnih naukov. Prvič, v molitvi je treba vztrajati tudi takrat, kadar prošnje niso uslišane takoj. Drugič, vzeti si moramo čas za molitev za druge. Posredniška molitev je nekaj posebnega. Spomnimo se, da je Gospod »obrnil Jobovo usodo, ko je prosil za svoje tovariše«. (Job 42,10) Tretjič, molitev spodbudi Boga, da ukrene nekaj konkretnega in resničnega. Zato vedno molimo vse vrste molitev. Ne nehajmo moliti, kadar se spopadamo z nevzdržnimi preizkušnjami, velikimi stiskami in nemogočimi težavami ter svoje breme v molitvi izročimo Bogu. (Ef 6,18)

`Kaj Dan 10,12 pove o molitvi kot resnični izkušnji, ki Boga spodbudi nekaj narediti, namesto da gre za pristransko izkušnjo, zaradi katere se dobro počutimo glede Boga?`
