---
title:  Pomembnost Danielove knjige danes
date:   02/01/2020
---

Čeprav je bila Danielova knjiga napisana pred več kakor 2.500 leti, je zelo pomembna za Božje ljudstvo v 21. stoletju. Dotaknili se bomo treh področij, ki pričajo o pomembnosti te knjige za nas.

Bog ima vrhovno oblast nad našim življenjem. Tudi ko gredo stvari v napačno smer, ima Bog še vedno oblast in deluje po samovoljnosti človeških dejanj, da bi svojim otrokom zagotovil najboljše. Danielova izkušnja v Babilonu je podobna Jožefovi v Egiptu in Esterini v Perziji. Ti ljudje so bili ujetniki v tuji deželi, ki je bila pod oblastjo poganskih narodov. V očeh naključnega opazovalca bi se zdeli slabotni in od Boga pozabljeni. Vendar jim je Bog dal moč in jih mogočno uporabil. Ko se bomo spopadali s težavami, trpljenjem in nasprotovanjem, se spomnimo, kaj je Bog naredil za Daniela, Jožefa in Estero. Prepričani smo lahko, da Gospod ostaja naš Bog in da nas ne bo zapustil sredi preizkušenj in skušnjav.

Bog vodi potek zgodovine. Včasih smo zaskrbljeni zaradi sveta, ki se zdi zmeden in brez cilja ter je poln greha in nasilja. Sporočilo Danielove knjige pa je, da ima Bog nadzor nad vsem. Vsako poglavje vsebuje jasno sporočilo o tem, da Bog nadzoruje potek zgodovine. Duh preroštva pravi: »V letopisih človeške zgodovine se zdijo blaginja narodov, vzpon in padec cesarstev odvisni od človeške volje in junaštva. Dogodki se zdijo predvsem odvisni od njegove moči, častihlepnosti ali muhavosti. Ko pa se v Božji besedi odgrne zavesa, nad igrami in protiigrami človeških teženj, vplivov in nagnjenj, za njimi in po njih zagledamo služabnike Boga, polnega usmiljenja, ki tiho in potrpežljivo uresničujejo svoje namene.« /Ellen G. White, Vzgoja, str. 154/

Bog je ljudem zadnjega časa priskrbel vzornike. Daniel in njegovi tovariši so nam lahko za vzor pri življenju v družbi, katere pogled na svet je večkrat nasproten svetopisemskim načelom. Božji besedi so ostali zvesti, tudi ko so bili pod pritiskom, da naredijo kompromis in popustijo babilonskemu ustroju ter zatajijo zvestobo Gospodu. Njihova izkušnja zvestobe in popolne predanosti Bogu nam je lahko v spodbudo, ko se spopadamo z nasprotovanjem in celo preganjanjem zaradi evangelija. Hkrati pa Danielova knjiga kaže tudi na to, da je možno sodelovati v državnih in družbenih zadevah ter ostati zvest Gospodu.

`Kaj naslednja besedila povedo o Božjem zanimanju za naše osebne boje? Dan 9,23; 10,11-12; Mt 10,29-31`
