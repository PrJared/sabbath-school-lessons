---
title:  Za globlje proučevanje
date:   03/01/2020
---

»Sveto pismo je določeno za vodnika vsem, ki želijo spoznati Stvarnikovo voljo. Bog je dal ljudem zanesljivo preroško besedo. Angeli in sam Kristus so prišli Daniela in Janeza seznanit s stvarmi, ki se bodo kmalu izpolnile.

Skrivnosti, ki so pomembne za zveličanje, so se razodele tako, da iskrenega preiskovalca resnice ne morejo zmesti niti ga pripeljati v zmoto. Gospod je rekel po preroku Habakuku: ›Napiši razodetje in ga vreži na plošče, da bo z lahkoto bral, kdor bo bral.‹ (Hab 2,2 eku) Božja beseda je jasna vsem, ki jo proučujejo z bogaboječim srcem. Vsaka iskrena duša bo dobila luč resnice. ›Luč vzhaja pravičnemu, veselje njim, ki so pravega srca.‹ (Ps 97,11 eku) Nobena cerkev ne more napredovati v svetosti, če njeni verniki ne iščejo resnice kakor skriti zaklad.« /Ellen G. White, Veliki spopad, str. 334/

»Proučujte življenje Daniela in njegovih tovarišev. Čeprav so se v Babilonu na vsakem koraku srečevali s skušnjavo, da bi ustregli sebi, so z vsakodnevnim življenjem počastili in proslavili Boga. Odločili so se, da se bodo izognili vsakršnemu zlu. Niso želeli stopiti na sovražnikovo pot. Bog je z obilnimi blagoslovi nagradil njihovo vdanost.« /Ellen G. White, Manuscript Releases IV, št. 224, str. 169–170/

**Vprašanja za pogovor**

`1.	Ko bomo proučevali Danielovo knjigo, bomo prišli do mogočnega spoznanja. Poleg tega da ima Bog vrhovno oblast nad vsemi narodi, je tudi osebno najgloblje seznanjen z vsakim izmed nas. Kot bomo videli v Dan 2, je Bog dal sanje poganskemu kralju. Zmožnost stopiti v človeške misli, ko ta spi, in mu dati sanje, razodeva bližino, ki si je ne moremo zamisliti. Hkrati pa narava teh sanj razodeva, da ima Bog popolnoma pod nadzorom tudi širna svetovna kraljestva, in ve, da se bo njihova oblast končala. Ali ti to spoznanje vliva upanje? Kako se počutiš ob spoznanju, da ti je Bog tako zelo blizu, da pozna celo tvoje misli? Zakaj postane v tem okviru obljuba križa tako pomembna?`

`2.	V razredu se pogovorite o razlikah med klasičnim in apokaliptičnim preroštvom. Ali lahko v Svetem pismu najdete še več primerov takšnih prerokb?`
