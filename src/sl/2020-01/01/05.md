---
title:  Božje svetišče
date:   01/01/2020
---

Še nekaj, kar moramo imeti v mislih, ko proučujemo knjigo preroka Daniela, je zgodovinski pristop k apokaliptičnim prerokbam. Ta postopek, ki se imenuje tudi historicizem, lahko bolje razumemo, če ga primerjamo z nasprotnimi pogledi, kakor so na primer preterizem, futurizem in idealizem.

Preterizem razlaga, da so se preroški dogodki, opisani v Danielovi knjigi, že zgodili. Futurizem pravi, da se bodo vsa prerokovanja izpolnila v daljni prihodnosti. Idealizem zagovarja stališče, da so apokaliptične prerokbe simboli za splošno duhovno stanje in da se ne nanašajo na določena zgodovinska obdobja.

V nasprotnem primeru pa historicizem zavzema stališče, da je v apokaliptičnih prerokbah Bog razodel neprekinjeno zgodovinsko zaporedje od Danielovega časa do konca. Ko bomo proučevali Danielovo knjigo, bomo opazili, da se v vsakem večjem videnju (Dan 2, 7, 8 in 11) zgodovinski oris ponovi, a iz drugega zornega kota in z novimi podrobnostmi. Adventistični pionirji, vključno z Ellen G. White, so prerokbe iz Daniela in Razodetja razumeli z zgodovinskega zornega kota.

`Kaj pomeni beseda »dan« v preroškem izrazju? 4 Mz 14,34; Ezk 4,5-6`

Ko proučujemo Danielovo knjigo, moramo imeti v mislih tudi to, da se preroški čas meri po načelu dan za leto. En preroški dan pogosto pomeni eno leto v dejanskem zgodovinskem času. Zaradi tega je treba prerokbo o 2.300 večerih in jutrih razumeti, kakor da gre za dejanska leta. (Dan 8,14) Podobno je treba prerokbo o 70 tednih razumeti, kakor da gre za 490 let. (Dan 9,24-27)

Takšna časovnica se zdi pravilna iz naslednjih razlogov: 1) Če so videnja simbolična, potem je simboličen tudi njihov čas. 2) Ker se dogodki, ki so prikazani v videnjih, zvrstijo v daljšem časovnem obdobju, v nekaterih primerih celo do »časa konca«, moramo preroške dobe razlagati z omenjeno časovnico v mislih. 3) Načelo dan za leto je potrjeno tudi v Danielovi knjigi. Jasen primer tega je prerokba o sedemdesetih tednih, ki sega vse od časa kralja Artakserksa do Mesijevega prihoda. Najbolj razumljivo in pravilno je torej preroški čas v Danielovi knjigi razlagati po načelu dan za leto.

`Nekatera Danielova prerokovanja zajemajo stotine in celo tisoče let. Kaj te to uči o potrpežljivosti?`
