---
title:  "Kristus: središče Danielove knjige"
date:   29/12/2019
---

`Zakaj je Kristus središče Svetega pisma? Lk 24,25-27; Jn 5,39; 2 Kor 1,19-20`

Nobenega dvoma ni, da je Jezus središče Svetega pisma, kar vključuje tudi knjigo preroka Daniela. Na primer: Dan 1 na omejen in nepopoln način kaže na to, da je bila Danielova izkušnja podobna Kristusovi. On je zapustil nebesa, da bi živel na grešnem svetu in se spopadel s silami teme. Danielu in njegovim tovarišem je bila dana modrost, podobna Kristusovi, da bi se lahko spopadli s težavami babilonske kulture. Dan 2 opisuje pojav eshatološkega kamna, ki ponazarja, da bo Kristusovo kraljestvo na koncu nadomestilo zemeljska kraljestva. Dan 3 razkrije Kristusa, ki z zvestimi služabniki hodi sredi ognjene peči. V Dan 4 Bog za nekaj časa umakne Nebukadnezarja s prestola, da je spoznal, da »vladajo nebesa«. (Dan 4,26 CHR; 4,23 ssp) Ta izraz nas spomni na Kristusa, ki je kot »sin človekov« (Dan 7,13) prejel oblast in kraljestvo, kakor je to opisano v Dan 7. Dan 6 govori o zaroti proti Danielu, ki spominja na lažne obsodbe, ki sta jih velika duhovnika izrekla proti Jezusu. Kakor kralju Dariju ni uspelo rešiti Daniela, tako tudi Pilatu ni uspelo rešiti Jezusa. (Mt 27,17-24) V Dan 7 beremo o Kristusu, ki kot »sin človekov« prejme kraljestvo in zavlada svojemu ljudstvu. Dan 8 opisuje Kristusa kot velikega duhovnika v nebeškem svetišču. Dan 9 ga naslika kot žrtveno daritev, ki s svojo smrtjo utrdi zavezo med Bogom in njegovim ljudstvom. V Dan 10 do 12 je Kristus predstavljen kot prvi knez, ki se bojuje proti silam zla in zmagoslavno reši Božje ljudstvo tudi iz primeža smrti.

Zaradi tega imejmo v mislih, da je Kristus središče Danielove knjige. V vsakem poglavju je izkušnja ali zamisel, ki kaže nanj.

`Kako lahko Kristus ostane središče našega življenja med težavami in preizkušnjami ter tudi v sreči in napredku? Zakaj je to sploh pomembno?`
