---
title:  Apokaliptične prerokbe v Danielovi knjigi
date:   31/12/2019
---

Preroška videnja, zapisana v Danielovi knjigi, se razlikujejo od večine preroških sporočil, ki so jih podali drugi starozavezni preroki. Danielova prerokovanja spadajo v kategorijo apokaliptičnih prerokb, prerokovanja večine drugih starozaveznih prerokov pa spadajo v kategorijo klasičnih prerokb. Razumevanje osnovnih razlik med tema vrstama prerokb je izrednega pomena za pravilno razumevanje svetopisemskih prerokovanj.

Apokaliptične prerokbe vsebujejo nekatere posebnosti, ki jih ločijo od tako imenovanih klasičnih prerokb:

Videnja in sanje. Pri apokaliptičnih prerokbah Bog večinoma pove preroku svoje sporočilo v sanjah in videnju. Pri klasični prerokbi preroku pride »Božja Beseda«. Ta besedna zveza se v klasičnih prerokbah z manjšimi različicami pojavi približno 1600-krat. Tudi ta vrsta prerokbe lahko pride v obliki videnja.

Mešanica simbolov. Klasična prerokba ne vsebuje veliko simbolov. Večinoma gre za simbole, ki predstavljajo dejanske stvari. V apokaliptični prerokbi Bog uporablja simbole in prispodobe, ki niso del človeške stvarnosti kot na primer križane živali in pošasti s perutmi in rogovi.

Božanska nadoblast in brezpogojnost. Za razliko od klasičnih prerokb, pri katerih je njihova izpolnitev odvisna od človeškega odziva v okviru Božje zaveze z Izraelom, so apokaliptične prerokbe brezpogojne. V njih Bog razodeva vzpon in padec svetovnih kraljestev od Danielovega časa do konca. Temeljijo na Božjem vnaprejšnjem védenju in nadoblasti. Uresničile se bodo ne glede na človeške odločitve.

`Preberi Jon 3,3-10. Ali gre za klasično ali apokaliptično prerokbo? Pojasni svoj odgovor. Kaj pa v primeru prerokbe iz Dan 7,6?`

V veliko pomoč je lahko to, da znamo ločiti med klasično in apokaliptično prerokbo. Prvič, vidimo lahko, da Bog za podajo preroške resnice uporablja različne možnosti. (Heb 1,1) Drugič, to spoznanje nam pomaga bolj ceniti lepoto in zapletenost Svetega pisma. Tretjič, pomaga nam tudi, da svetopisemske prerokbe razlagamo na način, ki se ujema s sporočilom celotnega Svetega pisma, in pravilno razlagamo »besedo resnice«. (2 Tim 2,15)

`Na podlagi besedil, kakršna so Oz 3,4-5; Am 8,11; Zah 9,1, nekateri kristjani menijo, da se bodo poslednji dogodki svetovne zgodovine zvrstili na Bližnjem vzhodu. Kaj je narobe s takšno razlago? Kako lahko znanje o razlikah med apokaliptično in klasično prerokbo pomaga razjasniti to težavo?`
