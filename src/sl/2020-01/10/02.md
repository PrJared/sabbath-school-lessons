---
title:  Božja beseda kot središče
date:   01/03/2020
---

`Daniel pravi, da je o prerokbi, ki jo je podrobno proučeval, »preiskoval v knjigah«. Katere knjige je imel v mislih? Dan 9,1-2`

Iz Danielove molitve je razvidno, da je prerok podrobno proučeval razodetje, ki je bilo dano po Mojzesu in prerokih. Na podlagi Jeremijevega zvitka je spoznal, da bo obdobje njihove sužnosti trajalo 70 let, (Jer 25,11-12; 29,10) in dojel pomembnost zgodovinskega trenutka, v katerem je živel.

To molitev je Daniel molil leta 539 pr. n. št. Tisto leto je Medo-perzijsko kraljestvo zamenjalo Babilon. Od Nebukadnezarjevega zavzetja Jeruzalema in uničenja templja je takrat preteklo skoraj 70 let. Glede na Jeremijevo prerokbo bi se torej Božje ljudstvo moralo kmalu vrniti v domovino. Ker je Daniel zaupal v Božjo besedo, je vedel, da se bo njegovemu ljudstvu zgodilo nekaj izredno pomembnega in da se bo izgnanstvo v Babilonu kmalu končalo, kakor je Bog obljubil.

Iz svetih spisov, ki jih je imel na voljo, je spoznal, kako resen je greh njegovega ljudstva. Ker je Izrael prelomil zavezo z Bogom, je ogrozil svoj odnos z njim; neizogibna posledica tega je bilo izgnanstvo. (3 Mz 26,14-45) Torej je proučevanje Božjega razodetja Danielu pomagalo razumeti čas in mu dalo občutek nuje, da mora prositi Boga za svoje ljudstvo.

Ko se približujemo zadnjim dnem zemeljske zgodovine, moramo bolj kakor sploh kdaj prej proučevati in živeti v skladnosti z Božjo besedo. Samo Sveto pismo nam lahko zanesljivo razloži svet, v katerem živimo. Navsezadnje prav v njem najdemo poročilo o velikem spopadu med dobrim in zlom. Sveto pismo razodeva, da se bo človeška zgodovina končala z uničenjem zla in z vzpostavitvijo večnega Božjega kraljestva. Kolikor bolj ga proučujemo, toliko jasneje bomo razumeli razmere v svetu in svoje mesto v njem. Našli bomo tudi razloge za upanje sredi sveta, ki nam v resnici nima ponuditi ničesar.

`Kako Sveto pismo pomaga razumeti svet, za katerega se večkrat zdi, da je brez vsakršnega smisla?`
