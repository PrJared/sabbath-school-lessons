---
title:  Mesijevo delo
date:   04/03/2020
---

Danielova posredniška molitev se osredotoča na dvoje: na grehe ljudstva in na opustošenje Jeruzalema. Zaradi tega se Božji odziv nanaša na prošnje za ti dve področji. Ljudstvo bo odrešeno po Mesijevem delu in svetišče bo pomaziljeno. Bog na Danielovi prošnji odgovarja na način, ki presega prerokov časovni okvir – Mesijevo delo bo namreč v korist celotnemu človeštvu.

`Katero delo je moralo biti opravljeno v sedemdesetih tednih in zakaj ga je lahko opravil samo Jezus? Dan 9,21-27`

*1.	»Da preneha pregreha.«* Hebrejska beseda za pregreho nakazuje namerno neupoštevanje nadrejenega. (Prg 28,24) V Svetem pismu se ta beseda pojavlja tudi v povezavi z očitnim uporom človeka proti Bogu. (Ezk 2,3) To uporništvo je bilo zatrto po Jezusovi krvi, ljudem pa so ponujene zasluge z Golgote.

*2.	»Da se naredi konec grehom.«* Glagol narediti v izvirniku pomeni tudi »zapečatiti«, kar na tem mestu pomeni, da so grehi odpuščeni. Od padca v greh človeštvo ne dosega Božjih meril, Mesija pa bo poskrbel za naše neuspehe.

*3.	»Da se zadosti za krivdo.«* Apostol Pavel pravi: »Bog je namreč hotel, da se je v njem naselila vsa polnost in da je po njem spravil s sabo vse stvarstvo, saj je s krvjo njegovega križa, se pravi po njem, pomiril, kar je na zemlji in kar je v nebesih.« (Kol 1,19-20) Tudi na tem področju lahko uspe samo Jezusu.

*4.	»Da se vpelje večna pravičnost.«* Kristus je na križu umrl namesto nas in nam s tem omogočil spravo z Bogom. Pravičnost, ki prihaja od Boga, lahko dobimo samo po veri.

*5.	»Da se zapečati videnje in prerokba.«* S Kristusovo daritvijo za nas so se zapečatile oziroma izpolnile starozavezne prerokbe, ki so kazale na njegovo delo odrešenja.

*6.	»Da se mazili najsvetejše.«* Najsvetejše tukaj ni oseba, temveč prostor. Izraz se nanaša na začetek Kristusove posredniške službe v nebeškem svetišču. (Heb 8,1)
