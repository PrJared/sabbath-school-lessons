---
title:  Pomen posredništva
date:   03/03/2020
---

`Zakaj Daniel v molitvi uporablja osebni zaimek »mi« in tako tudi sebe krivi za grehe, ki so pripeljali do Izraelove nesreče? Dan 9,5-13`

Danielova molitev je samo ena od pomembnih posredniških molitev, ki so zapisane v Svetem pismu. Takšne molitve ganejo Božje srce in nas ubranijo pred sodbo ter namesto nje prinesejo odrešitev. Ko je Bog želel uničiti judovski narod, je Mojzes s posredovanjem ustavil njegovo namero. (2 Mz 32,7-14; 3 Mz 14,10-25) Ko je huda suša grozila, da opustoši deželo, je Bog uslišal Elijevo molitev in spustil dež, da je oživil suho pokrajino. (1 Kr 18)

Ko molimo za družinske člane, tovariše ter druge ljudi in razmere, Bog sliši naše molitve in ukrepa. Včasih molitev dlje časa ni uslišana, vendar smo lahko prepričani, da Bog nikoli ne bo pozabil potreb svojih otrok. (Jak 5,6)

Prerok je v Dan 9 prevzel vlogo posrednika med Bogom in ljudmi. Med proučevanjem svetih spisov je spoznal, kako grešno je postalo njegovo ljudstvo, ki je prestopalo Božjo postavo in zavračalo njegova opozorila. Začel se je zavedati obupnega duhovnega stanja, v katerem je bilo njegovo ljudstvo, zato je molil za ozdravitev in odpuščanje. Prerok se je poistovetil s svojim ljudstvom. Daniel v nekaterih pogledih ponazarja vlogo Kristusa kot našega posrednika. (Jn 17)

Kljub temu pa med njima obstaja bistvena razlika: Kristus je bil »brez greha«, (Heb 4,15) zato mu ni bilo treba priznati svojih grehov ali darovati daritve, da bi dobil odpuščanje. (Heb 7,26-27) Pa vendar se je Kristus na edinstven način poistovetil z grešniki: »Njega, ki ni poznal greha, je Bog zavoljo nas storil za greh, da bi mi postali Božja pravičnost v njem.« (2 Kor 5,21)

`»Če bi zbrali vse, kar je v človeku dobro, sveto, krepostno in lepo, ter to predstavili Božjim angelom kot naš prispevek k odrešenju človeka ali kot zasluge, bi bil predlog zavrnjen in obravnavan kot izdaja.« /Ellen G. White, Faith and Works, str. 24/ Kaj nas ta navedek uči o naši potrebi po Posredniku?`
