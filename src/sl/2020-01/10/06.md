---
title:  Preroški koledar
date:   05/03/2020
---

Daniel je bil zbegan, ker ni razumel prerokovanja o 2.300 večerih in jutrih. (Dan 8,27) Deset let kasneje je k njemu prišel Gabriel, da bi mu razložil. (Dan 9,22) To poznejše razodetje je vsebovalo manjkajoče podatke in razkrilo, da bo Mesijevo delo dokončano na koncu 70 tednov. Na podlagi načela dan za leto in poteka napovedanih dogodkov razumemo, da 70 tednov predstavlja 490 let. To obdobje se začne z ukazom za pozidavo in obnovo Jeruzalema, (Dan 9,25) ki ga je leta 457 pr. n. št. izdal kralj Artakserks. Kralj je dovolil, da Judje pod Ezrovim vodstvom pozidajo Jeruzalem. (Ezr 7) Sveto pismo pravi, da je 70 tednov »odločenih«. To nakazuje, da je bilo obdobje 490 let ločeno od daljšega časovnega obdobja, tj. od 2.300 let, omenjenih v videnju iz Dan 8. Iz tega sledi, da se obdobje 2.300 let in obdobje 490 let začneta ob istem času, in sicer leta 457 pr. n. št.

Prerokba o 70 tednih je razdeljena na tri dele: 7 tednov, 62 tednov in 70. teden.

Obdobje sedmih tednov (49 let) se najverjetneje nanaša na čas, v katerem je bil Jeruzalem obnovljen. Sedmim tednom sledi 62 tednov (434 let), ki vodijo do »Maziljenca, vojvode«. (Dan 9,25) 483 let po odloku kralja Artaksersesa, tj. leta 27 n. št., je bil Mesija Jezus krščen in maziljen po Svetem Duhu za opravljanje mesijanske službe.

Za sedemdeseti teden so bili napovedani naslednji pomembni dogodki: 1) »Maziljenec bo iztrebljen«, (Dan 9,26) kar se nanaša na Kristusovo smrt. 2) Maziljenec bo »z mnogimi sklenil trdno zavezo za en teden«. (Dan 9,27) Tukaj gre za posebno službo, ki so jo Jezus in učenci opravili za judovski narod. Začela se je med zadnjim »tednom«, ki je trajal od leta 27 do 34 n. št. 3) »Sredi tedna stori, da neha klavna in jedilna daritev«. (Dan 9,27) Tri leta in pol po krstu (torej na sredini tedna) je Jezus odpravil daritveni ustroj, – ker je izgubil preroški pomen – saj je sebe daroval kot zadnjo in popolno daritev nove zaveze in s tem odpravil živalske daritve. Zadnji teden prerokbe o 70 tednih se konča leta 34 n. št. s Štefanovo mučeniško smrtjo in z začetkom širjenja evangeljskega sporočila ne samo Judom, marveč tudi poganom.

`Poleg vélikega upanja in obljube o Mesiju beremo tudi o nasilju, vojni in uničenju. Kako nam to lahko pomaga verovati, da kljub nesrečam obstaja upanje? Dan 9,24-27`
