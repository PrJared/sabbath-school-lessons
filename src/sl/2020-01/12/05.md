---
title:  Naslednja sila
date:   18/03/2020
---

`Katera sila je nastopila po poganskem Rimu? Dan 11,29-39`

Dan 11,29-39 govori o ustroju nove sile. Čeprav je nadaljevanje poganskega Rima in je podedovala njegove značilnosti, je med njima tudi nekaj razlik. Sveto pismo pravi, da se tej sili »drugič ne bo zgodilo kakor prvič«. (Dan 11,29) Ko beremo naprej, ugotovimo, da ta sila deluje kot verski ustroj. Napada predvsem Boga in njegovo ljudstvo. Oglejmo si nekaj dejanj tega vladarja.

Prvič, vladar se bo raztogotil zoper sveto zavezo, (Dan 11,30) s čimer je najverjetneje mišljena Božja zaveza odrešenja, ki pa ji bo kralj nasprotoval.

Drugič, kralj bo imel v lasti sile, ki bodo »oskrunile svetišče« in odpravile »neprestano daritev«. (Dan 11,31) V povezavi z Dan 8 smo proučevali, da bo mali rog porušil kraj Božjega »svetišča« in odpravil »neprestano daritev«. (Dan 8,11) To razumemo kot duhovni napad na Kristusovo službo v nebeškem svetišču.

Tretjič, napadu na svetišče bo sledila postavitev »gnusobe opustošenja« v Božjem templju. Vzporedni izraz »pregreha, ki povzroča opustošenje«, (Dan 8,13) kaže na odpadniška in uporniška dejanja malega roga.

Četrtič, ta sila bo preganjala Božje ljudstvo: »Izmed razumnih bodo nekateri popadali, da se prečistijo, pretrebijo in ubelijo do časa konca; kajti trajalo bo prav do določenega časa.« (Dan 11,35) To spominja na mali rog, ki je vrgel nekaj vojske in zvezd na zemljo in jih pogazil«. (Dan 8,10; 7,25)

Petič, vladar se bo »povzdigoval in poveličeval nad vsakega boga. Tudi zoper Boga bogov bo drzno govoril.« (Dan 11,36 SSP) Tudi mali rog bo govoril »drzne besede« celo proti Bogu. (Dan 7,8.25)

`Poudarili bi lahko še druge podobnosti med Dan 11. ter 7 in 8. Kdo je omenjena sila in zakaj je pomembno, da kljub pritiskom družbe ostanemo prepričani o njeni istovetnosti?`
