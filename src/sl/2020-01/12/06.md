---
title:  Končni dogodki
date:   19/03/2020
---

`Katere dogodke opisuje Dan 11,40-45?`

Pri razumevanju tega besedila so lahko v pomoč naslednje besedne zveze:

Čas konca: Ta izraz je zapisan samo v Danielovi knjigi. (Dan 8,17; 11,35.40; 12,4.9) Proučevanje Danielovih prerokb razkriva, da se čas konca razteza od padca papeštva leta 1798 do vstajenja mrtvih. (Dan 12,2)

Severni kralj: Zemljepisno gledano je to izraz za Selevkovo rodbino, ki se kasneje nanaša tudi na poganski in papeški Rim, ki je duhovni nasprotnik Božjega ljudstva. Poleg tega velja omeniti, da je severni kralj ponaredek pravega Boga, ki je v Svetem pismu simbolično povezan s severom. (Iz 14,13)

Južni kralj: Ta izraz se je najprej nanašal na Ptolemajevo rodbino v Egiptu, ki leži južno od svete dežele. Prerokba nakazuje, da gre pri tem tudi za teološko razsežnost, zato nekateri strokovnjaki povezujejo izraz južni kralj z brezboštvom. Duh preroštva glede Egipta iz Raz 11,8 pravi: »To je brezboštvo.« /Ellen G. White, Veliki spopad, str. 173/

Čudovita sveta gora: V starozaveznem obdobju se je to poimenovanje nanašalo na Sion – prestolnico in srce Izraela – ki je v obljubljeni deželi. V obdobju po križu Božje ljudstvo ni omejeno z narodnostnimi in zemljepisnimi mejami. Sveta gora je simbol za Božje ljudstvo po vsem svetu.

Morda lahko dogodke iz Dan 11,40-45 razložimo takole:

1) Južni kralj napade severnega: Francoska revolucija je bila neuspešen poskus izkoreninjenja vere in napada na papeštvo. 2) Severni kralj napade in porazi južnega: Na koncu bodo verske sile pod vodstvom papeštva in zaveznikov zmagale nad brezboštvom in s premaganim nasprotnikom oblikovale zavezništvo. 3) Edom, Moab in ugledni Amonci bodo pobegnili: Nekateri, ki niso del Božjega ljudstva, se bodo ob zadnji uri pridružili čredi. 4) Severni kralj se pripravlja za napad na sveto goro, vendar ga doleti konec: Zlo bo uničeno in Božje kraljestvo bo ustanovljeno.

`Kako ti je v tolažbo vedeti, da bodo na koncu zmagala Bog in njegovo ljudstvo?`
