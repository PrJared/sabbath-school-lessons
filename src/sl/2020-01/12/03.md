---
title:  Prerokovanja o Siriji in Egiptu
date:   16/03/2020
---

`Kaj Dan 11,5-14 poroča o razvoju dogodkov?`

Po smrti Aleksandra Velikega so si širno Grško kraljestvo razdelili njegovi štirje generali. Iz Selevka, ki je vladal Siriji (sever), in Ptolemaja, ki je vladal Egiptu (jug), sta nastali rodbini, ki sta se med seboj bojevali za ozemlje.

Večina preiskovalcev Svetega pisma razume, da se vojne med severnim in južnim kraljem iz Dan 11,5-14 nanašajo na številne bitke med tema rodbinama. Prerokba pravi, da naj bi prišlo celo do poskusa združitve rodbin s poroko, vendar bo zavezništvo kratkotrajno. (Dan 11,6) Iz zgodovinskih virov vemo, da se je Selevkov vnuk Antioh II. Teos (261–246 pr. n. št.) poročil z Bereniko, hčerjo egiptovskega kralja Ptolemaja II. Filadelfa. Dogovor pa ni trajal dolgo in spor, ki je neposredno zadeval Božje ljudstvo, se je nadaljeval. Zato se Dan 11 osredotoča na nekatere pomembne dogodke, ki so zadevali Božje ljudstvo še stoletja po Danielovem odhodu s prizorišča.

Ponovno se lahko vprašamo, zakaj je Bog predčasno razodel podrobnosti o vojnah med kraljestvi, ki so se bojevala za nadvlado na določenem delu sveta. Razlog je preprost: te vojne so zadevale Božje ljudstvo. Bog je razkril težave, s katerimi se bo spopadlo. Poleg tega je Bog gospodar zgodovine: če preroški zapis primerjamo z zgodovinskimi dogodki, lahko zaključimo, da se je preroška beseda uresničila, kakor je bilo napovedano. Bog, ki je vnaprej videl dogodke vojskujočih se helenističnih kraljestev, je Bog, ki pozna prihodnost ter je vreden našega zaupanja in vere. To je veliki Bog, in ne malik, narejen po nareku človeške domišljije. Poleg tega da usmerja potek zgodovine, lahko z našo privolitvijo usmerja tudi naše življenje.

`Ali v Iz 46,9-10 prepoznaš osnovne krščanske nauke? Katero veliko upanje ti dajejo? Pomisli, kako strašljivo bi zvenelo besedilo v Iz 46,10, če Bog ne bi bil ljubeč, temveč maščevalen in zloben.`
