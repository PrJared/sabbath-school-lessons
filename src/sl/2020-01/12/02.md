---
title:  Prerokovanja o Perziji in Grčiji
date:   15/03/2020
---

`Kaj te v Dan 11,1-4 spominja na prejšnje Danielove prerokbe?`

Gabriel je Danielu povedal, da bodo iz Perzije vstali še trije kralji. Sledil jim bo še četrti, ki bo bogatejši od vseh in bo izzival Grke. Po Kiru so Perziji vladali še trije kralji: Kambis (530–522 pr. n. št.), lažni Smerdis (552 pr. n. št.) in Darej I. (522–486 pr. n. št.) Četrti kralj je bil Kserks, ki v Esterini knjigi nastopi z imenom Ahasver. Ta kralj je bil izjemno bogat (Est 1,1-7) in je zbral močno vojsko ter z njo napadel Grčijo, kakor je bilo napovedano v prerokbi. A njegovi vojski so se uspešno uprli manj številčni, a pogumni grški vojaki.

V junaškem kralju, ki se pojavi v Dan 11,3, ni težko prepoznati Aleksandra Velikega, ki je postal vladar starega sveta. Aleksander je umrl, ko mu je bilo 32 let, in ni imel naslednikov, ki bi prevzeli oblast nad kraljestvom. Razdelili so si ga njegovi štirje generali: Selevk je dobil Sirijo in Mezopotamijo, Ptolemaj Egipt, Lizimah Trakijo in dele Male Azije, Kasander pa Makedonijo in Grčijo.

`Dan 11,2-4 primerjaj z Dan 8,3-8.20-22. Kako ta besedila pomagajo v omenjeni sili prepoznati Aleksandra?`

Kaj se lahko naučimo iz teh imen, letnic, krajev in zgodovinskih dogodkov? Prvič, spoznamo, da je bilo prerokovanje izpolnjeno, kakor je napovedal božanski glasnik. Božja beseda se nikoli ne moti. Drugič, Bog je gospodar zgodovine. Mogoče imamo vtis, da politične sile, vodje in kraljestva prihajajo na oblast zaradi teženj vladarjev, diktatorjev in politikov. Vendar Sveto pismo razodeva, da ima Bog popoln nadzor nad vsem. Potek zgodovine bo vodil v skladnosti s svojimi načrti in na koncu izkoreninil zlo ter vzpostavil svoje večno kraljestvo.
