---
title:  Rim in knez zaveze
date:   17/03/2020
---

`Katere podobe opaziš v Dan 11,16-28, ki se pojavijo tudi na drugih mestih Danielove knjige, čeprav je besedilo težavno?`

V Dan 11,16 je opisan prehod s helenistične oblasti na oblast poganskega Rima: »Tako bo tisti, ki pride nadenj, delal po svoji volji in nihče ne bo obstal pred njim. Ustavil se bo v čudoviti deželi in vse bo v njegovih rokah.« Čudovita dežela je Jeruzalem oziroma območje starega Izraela; nova sila, ki se polasti tega ozemlja, pa je poganski Rim. Isti dogodek je predstavljen tudi z vodoravnim širjenjem moči malega roga, ki je dosegel čudovito deželo. (Dan 8,9) Na podlagi tega sklepamo, da je svetovna sila v tem besedilu poganski Rim.

V Svetem pismu najdemo nekaj dodatnih namigov v korist tej razlagi. Na primer, izraz »izterjevalec davkov« (Dan 11,20) se najverjetneje nanaša na cesarja Avgusta. Med njegovim vladanjem sta Marija in Jožef zaradi popisa odpotovala v Betlehem, kjer se je takrat rodil Jezus. Prerokba pravi, da bo tega vladarja nasledil »nizkotnež«. (Dan 11,21) Zgodovina poroča, da je Avgusta nasledil njegov posvojeni sin Tiberij. O njem je znano, da je bil čudaški in podel vladar.

Glede na svetopisemsko poročilo je najpomembneje, da bo med Tiberijevo vladavino iztrebljen »knez zaveze«. (Dan 11,22) To jasno kaže na križanje Kristusa, »Maziljenca in vojvode«, (Dan 9,25; Mt 27,33-50) ki je bil umorjen med vladanjem cesarja Tiberija. Izraz za Jezusa na tem mestu – »knez zaveze« – je mogočen znak, ki pomaga slediti toku zgodovine, in je še eno znamenje Božjega vnaprejšnjega znanja. Bog se ni zmotil v ničemer, kar nam je razodel v prerokbah, zato mu lahko z gotovostjo zaupamo tudi glede preostalih napovedanih dogodkov.

`Sredi političnih in zgodovinskih dogodkov, o katerih smo brali v današnjem svetopisemskem besedilu, nastopi Jezus iz Nazareta, »knez zaveze«. Kako to pomaga razumeti, da kljub preobratom in političnim spletkam Jezus ostaja središče Svetega pisma?`
