---
title:  Vdana ljubezen
date:   24/09/2020
---

Na koncu pogovora med Petrom in Jezusom ju vidimo hoditi ob obali. Med udarjanjem valov Jezus pove Petru o ceni učeništva. Želi, da je Peter seznanjen, kaj vse ga bo doletelo, če bo sprejel vabilo »pasi moje ovce«.

`Kaj je Jezus Petru povedal o ceni učeništva? Zakaj mu je na tej točki življenja razodel nekaj tako pretresljivega? Jn 21,18–19`

S temi besedami je Kristus napovedal Petrovo mučeniško smrt. Njegove roke bodo pribite na križ. S tem razodetjem je Petru ponudil možnost: izkusi lahko največjo srečo v življenju, ki je videti ljudi odločiti se za Božje kraljestvo. Na petdesetnico bo na tisoče ljudi videl priti h Kristusu. V Jezusovem imenu bo delal čudeže in ga poveličal pred tisoči. Pri opravljanju Božjega poslanstva bo doživel večno srečo občestva z Jezusom.

Vendar ta prednost ne bo poceni. Zahtevala bo največjo možno žrtev. Peter je sprejel odločitev, čeprav je vedel, kaj ga čaka. Vedel je, da nobena žrtev ni prevelika, da bi se pridružil Jezusu v njegovem poslanstvu.

`Za Janeza ljubezen ni bila zgolj bleda nejasna domišljija. Kako je razložil največjo žrtev, ki izhaja iz ljubezni? 1 Jn 3,16–18`

V večnosti ne bo nič, kar smo sploh kdaj naredili, videti kot žrtev. Naš vloženi čas in trud ter celo življenje bodo preobilno nagrajeni. Kakšno veselje je ljubezen spremeniti v dejanje in namere v predanost! Ko se na Božjo ljubezen odzovemo tako, da se ničesar ne oklepamo, in ko kot Kristusovi veleposlaniki pričamo drugim, izpolnjujemo življenjski namen in doživljamo največje možno veselje. Jezus je dejal: »Če to veste, blagor vam, če to delate.« (Jn 13,17) Ko izpolnjujemo namen svojega obstoja tako, da z življenjem in oznanjanjem Božje ljubezni in resnice poveličujemo Boga, bomo doživeli največje možno veselje in trajno srečo.

`Ker je naš čas tako zelo omejen, si je težko predstavljati večnost. Vendar si kljub temu poskušaj predstavljati večno življenje – kakovostno večno življenje, ki je boljše od česar koli, kar lahko imamo tukaj. Zakaj prav nič v tem kratkem času, v katerem živimo, ni vredno tega, da izgubimo obljubo večnega življenja, ki jo imamo po Jezusu?`