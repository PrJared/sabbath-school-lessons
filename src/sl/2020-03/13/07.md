---
title:  Za globlje proučevanje
date:   25/09/2020
---

»Duhovni voditelji cerkve bi morali zasnovati načine in sredstva, s katerimi bi vsak vernik dobil priložnost na neki način sodelovati v Božjem delu. Pogosto se v preteklosti to ni zgodilo. Načrti niso bili jasno pripravljeni in v celoti izpeljani; v dejavno službo bi lahko vključili sposobnosti vseh. Samo redki se zavedajo, koliko je bilo izgubljenega zaradi tega.

Voditelji morajo kot modri generali vnaprej načrtovati vsak korak. Pri načrtovanju morajo posebno pozornost nameniti proučevanju tega, kaj lahko verniki naredijo za prijatelje in sosede. Božje delo na zemlji ne bo dokončano, dokler se ne bodo moški in ženske – verniki naših cerkva – zbrali na delo in združili napore s pridigarji in cerkvenimi uslužbenci.

Zveličanje grešnikov zahteva iskreno in osebno delo. Oznaniti jim moramo besedo življenja, ne pa čakati, da sami pridejo k nam. Ko bi le našla besede, s katerimi bi moške in ženske spodbudila k skrbnemu delovanju! Nimamo več veliko časa. Stojimo na meji večnega sveta. Ne izgubljajmo časa. Vsak trenutek je vreden zlata in preveč dragocen, da bi ga namenili le sebi. Kdo je pripravljen iskreno iskati Boga, od njega črpati moč in milost ter postati zvest delavec na misijonskem polju?

V vsaki cerkvi obstajajo sposobnosti, ki jih lahko s pravim trudom razvijemo v korist tega dela. To, kar je v tem trenutku potrebno za napredek naših cerkva, je ustrezno delo modrih delavcev, ki se trudijo razpoznati in razviti sposobnosti svoje cerkve – sposobnosti, ki se jih lahko izuri za uporabo Gospodarju.« /Ellen G. White, Testimonies for the Church IX, str. 116–117/

**Vprašanja za pogovor**

`1.	Kaj je glavna misel zgornjega navedka? Kako lahko vpliva na tvoje pričanje in prizadevanje tvoje cerkve za doseganje ljudi?`

`2.	Kako se odraža pristna ljubezen? Katere so ponarejene oblike ljubezni, ki imajo malo skupnega s pristno?`

`3.	V razredu se pogovorite o žrtvah, ki so jih ljudje morali narediti za Gospoda, vključno z izgubo življenja. Česa se lahko naučimo iz teh izkušenj?`

`4.	Razmisli o svojem odgovoru na vprašanje, zastavljeno na koncu nedeljskega nauka. Čemu si se odpovedal za Kristusa? Zakaj? Ali je bilo vredno? Kako bi komu, ki ni kristjan, pojasnil, kaj si naredil in zakaj?`