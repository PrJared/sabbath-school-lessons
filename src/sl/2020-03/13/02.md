---
title:  Požrtvovalna Jezusova ljubezen
date:   20/09/2020
---


Apostol Pavel nas spodbuja, naj »pustimo«, »dovolimo« oziroma »dopustimo« Kristusovemu umu prebivati v nas. Ob tem pa se nam postavijo zanimiva vprašanja: Kakšen je Kristusov um? Kaj je upravljalo njegov um? Kaj je bilo bistvo njegovega razmišljanja?

`Kako Flp 2,5–11 razodeva bistvo Jezusovega razmišljanja in rdečo nit njegovega življenja?`

Jezus je bil vso večnost enak Bogu. Pavel je to večno resnico izrazil takole: »Ko je bil v Božji podobi, ni štel za rop biti enak Bogu.« (Flp 2,6) Grška beseda za izraz »podoba« je morphē in pomeni bistvo neke stvari; povezuje dve stvari, ki imata enako vrednost. Adventistična razlaga to opisuje takole: »To pomeni, da je Kristus enak Očetu, kar ga postavlja daleč nad vsako drugo silo. Apostol Pavel to poudarja zato, da bi slikoviteje prikazal Kristusovo prostovoljno ponižanje.« /The SDA Bible Commentary VII, str. 154/ Glede Kristusove večne narave Duh preroštva pravi: »V Kristusu je izvirno, nedobljeno, prvotno življenje.« /Jezusovo življenje ali Hrepenenje vekov, str. 392/

Jezus, ki je bil od večnosti enak Bogu, »je samega sebe izpraznil«. (Flp 2,7) Tudi v tem primeru gre za osupljiv grški izraz. Dobeseden prevod pravi, da se je Jezus prostovoljno »izpraznil« prednosti in pravic, ki jih je imel kot enakovreden Bogu, da bi nase prevzel človeško podobo in postal ponižni služabnik človeštva. Kot služabnik je celotnemu vesolju razodel nebeški zakon ljubezni in na koncu s smrtjo na križu izvršil največje dejanje ljubezni. Svoje življenje je dal, da bi nam omogočil večnost.

Bistvo Jezusovega mišljenja je bila požrtvovalna ljubezen. Slediti Jezusu pomeni ljubiti, služiti in pričati kakor On. Če bomo dovolili Jezusu, da nas po Svetem Duhu izprazni sebičnih želja po uveljavljanju, nas bo to nekaj stalo. Jezusa je stalo vse. Sveto pismo o njem pravi: »Zato ga je tudi Bog visoko povišal in mu podelil ime, ki je nad vsako ime.« (Flp 2,9)

Nebesa bodo vredna vsake žrtve na zemlji. Na svoji poti se bomo morali čemu odpovedati, vendar bo sreča, ki jo bomo doživeli med služenjem, odtehtala to odpovedovanje. Večno veselje življenja s Kristusom bo zasenčilo odpovedovanja, ki jih bomo naredili v tem življenju.

`Kdaj si nazadnje moral resnično »umreti sebi« zaradi Kristusa? Kaj tvoj odgovor pove o tvoji krščanski hoji?`