---
title:  Zahteve ljubezni
date:   23/09/2020
---

Ljubezen se izraža z dejanji. Naša ljubezen do Kristusa nas priganja k temu, da delamo za izgubljeno človeštvo. Pavel je to zelo jasno povedal v pismu korintski cerkvi: »Kristusova ljubezen nas priganja.« (2 Kor 5,14) Krščanstvo ni zgolj opuščanje slabih stvari, da bi bili rešeni. Jezus v nebesih ni »opustil« slabih stvari, da bi bil rešen. Opustil je dobre stvari, da bi rešil nas. Ne vabi nas samo k temu, da njegovemu poslanstvu namenimo čas, sposobnosti in denar, temveč da mu izročimo življenje. 

Jezus je na jutranjem srečanju z učenci ob Galilejskem jezeru odlično povzel zahteve božanske ljubezni.

`Kaj je Jezus trikrat vprašal Petra in kaj je Peter odgovoril? Zakaj je Jezus trikrat postavil isto vprašanje? Jn 21,15–19`

Peter je trikrat zatajil Gospoda in Jezus je trikrat želel dobiti njegov odziv ljubezni. V navzočnosti učencev je utrdil Petrovo zaupanje, da mu je odpuščeno z božansko ljubeznijo in da ima zanj delo v Božjem poslanstvu.

`Ponovno preberi Jn 21,15–19. Tokrat bodi še posebej pozoren na Jezusov odziv na Petrovo potrditev ljubezni do Kristusa. Kaj mu je naročil delati?`

Božanska ljubezen je dejavna, ne pa nedejavna. Iskrena ljubezen je več kakor zgolj toplo čustvo ali prijazen namen. Zahteva predanost, spodbuja k delovanju in nas vodi k obupanim Božjim otrokom. Ko je Jezus rekel Petru, naj pase njegova jagnjeta, je to bil obenem ukaz in tolažilno zagotovilo. Gospodar ga je pozval, naj se odzove ljubezni. Ko so Jezusa prijeli, je Peter s priseganjem zanikal poznanstvo z njim, prav kakor je Jezus napovedal nekaj ur pred tem. Jezus ga je sedaj opogumil z zagotovilom, da ima kljub sramotnim dejanjem še vedno nalogo zanj.

Kaj je bistvo vsega tega? Morda si se sramotno izneveril Gospodu. Morda si ga z dejanji večkrat zatajil. Dobra novica je, da nam je milost še vedno na voljo; Gospod še ni obupal nad nami. V njegovem poslanstvu je še vedno mesto za nas, če smo ga pripravljeni sprejeti.

`Ali si kakor Peter že kdaj »zatajil« Gospoda? Če si, kaj ti sporoča svetopisemsko poročilo o Petrovi zatajitvi in Kristusovih besedah?`