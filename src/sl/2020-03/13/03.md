---
title:  Poziv k izročitvi
date:   21/09/2020
---

Predstavljaj si, da si Simon Peter ali Andrej. Sonce je pravkar vzšlo in pregnalo nočni hlad; naredilo se je čudovito galilejsko jutro. Tvoje misli zapolnjuje samo eno: loviti ribe, naloviti veliko rib. V zadnjem času je bil ribolov zelo uspešen, zato se veseliš novega velikega ulova. Nato pa v svetlobi zgodnjega jutra opaziš, da se ti približuje Jezus iz Nazareta. Niti sanja se ti ne, da se bo v naslednjih nekaj trenutkih tvoje življenje popolnoma spremenilo. Nikdar več ne boš enak.

`Zakaj sta bila Peter in Andrej pripravljena sprejeti tako korenito izročitev in slediti Jezusu? Ali lahko iz besedila razberemo, da ju je Jezus pozval k namenu, ki je bil večji od ribolova? Mt 4,18–20`

V Evangeliju po Janezu izvemo, da sta Peter in Andrej že pred več kakor enim letom slišala za Jezusa, vendar se takrat še nista odločila zanj. Nekaj na Kristusu – morda njegovo božansko vedenje, njegov videz, besede in dejanja – je galilejskima ribičema nakazalo, da ju kliče z božanskim pozivom. Ker sta čutila, da gre za višji namen, sta zapustila čolne, zaposlitev in znano okolje ter se pridružila Jezusu. Navadna ribiča sta spoznala, da sta pozvana k posebnemu namenu. Morda Bog od tebe ne zahteva, da v tem trenutku pustiš službo, vendar te poziva k posebnemu namenu – k širjenju njegove ljubezni in pričanju o njegovi resnici v slavo njegovega imena.

`Razmisli o tem, kako je bil poklican cestninar Matej. Kaj je pri tem dogodku še zelo pomembno?Mt 9,9`

V Rimskem cesarstvu so bili pobiralci davkov pogosto oderuhi, ki so svojo moč izkoristili za zatiranje navadnih ljudi. V Izraelu so bili zelo osovraženi in prezirani. Iz Kristusovega povabila »hodi za menoj« je moč razbrati, da je Matej nekoč že slišal za Jezusa in je hrepenel po tem, da bi hodil za njim. Ko ga je Jezus povabil, je bil pripravljen. Bil je presenečen nad tem, da ga je bil Kristus pripravljen pozvati in sprejeti med učence.

Globoko v našem srcu je hrepenenje po čem večjem v življenju. Tudi mi si želimo živeti za smisel – za veličastnejši in plemenitejši namen. Torej nas Kristus poziva kakor Mateja, da gremo za njim.

`Razmisli o tem, čemu vse so se morali ljudje odpovedati, da bi hodili za Jezusom. Zakaj se to na koncu vedno splača?`