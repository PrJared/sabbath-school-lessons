---
title:  Korak z vero
date:   19/09/2020
---

### Preberi pred proučevanjem
Flp 2,5–11; Mt 4,18–20; Apd 9,3–6.10–20; Jn 21,15–19; 1 Jn 3,16–18

> <p>Ključno besedilo:</p>  
>  »To mišljenje bodi v vas, ki je bilo v Kristusu Jezusu: kateri, ko je bil v Božji podobi, ni štel za rop biti enak Bogu, temveč samega sebe je izpraznil in je nase vzel podobo hlapca in postal enak človeku.« Flp 2,5–7

Zapustiti nebeško slavo, češčenje angelov in občestvo z Očetom je bila nepredstavljiva žrtev. Jezus je kljub temu prišel trpečemu in umirajočemu svetu razodet Očetov značaj ljubezni, pridobit naklonjenost ljudi in odrešit vse človeštvo. »Vse dokler odrešeni ne bodo stali z Odrešenikom pred Božjim prestolom, ne bodo mogli dojeti cene za svojo odrešitev. Potem ko se nam bo prikazala veličastnost večnega doma, se bomo spomnili, da je Jezus vse to zapustil zaradi nas, da ni le postal izgnanec iz nebeških dvorov, temveč je zaradi nas tudi tvegal polom in večno izgubo. Tedaj bomo položili svoje krone pred njegove noge in zapeli pesem: ›Vredno je Jagnje, ki je bilo žrtvovano, da prejme oblast in bogastvo in modrost in moč in čast in slavo in hvalo‹ (Raz 5,12 eku)« /Ellen G. White, Jezusovo življenje ali Hrepenenje vekov, str. 81/

Jezusova daritev za naše zveličanje je neizmerljiva. Ko sprejmemo njegovo vodstvo in se podredimo njegovim ukazom ter se združimo z njim v pridobivanju izgubljenih ljudi za njegovo kraljestvo, to zahteva žrtev. Čeprav se naša žrtev nikoli ne more primerjati z njegovo, pa je služba pridobivanja ljudi korak z vero. Iz svojega udobja stopamo v neznane vode. Včasih nas naš Gospod pokliče, da kaj žrtvujemo zanj, vendar je veselje, ki nam ga ponuja, veliko večje.