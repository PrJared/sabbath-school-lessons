---
title:  Pavel – Božja izvoljena posoda
date:   22/09/2020
---

Ko je Pavel sprejel Kristusa, se je njegovo življenje korenito spremenilo. Kristus je imel zanj popolnoma novo prihodnost. Iz udobja ga je vodil skozi izkušnje, za katere si ni niti predstavljal, da jih bo doživel. Po vodstvu Svetega Duha je Pavel tisočim v Sredozemlju oznanil Božjo besedo. Njegovo pričanje je spremenilo zgodovino krščanstva in sveta.

`Ali lahko iz Apd 9,3–6.10–20 razbereš, da je Jezus imel božanski namen za Pavlovo življenje?`

Jezus pogosto za priče uporabi ljudi, za katere bi to najmanj pričakovali. Pomisli samo na obsedenca, Samarijanko – prostitutko, cestninarja, galilejske ribiče in gorečega preganjalca krščanstva. Te ljudi je spremenila njegova milost, nato pa so z veseljem v srcu pripovedovali zgodbo o tem, kar je Kristus naredil zanje. Nihče se ni nikdar naveličal pripovedovati o tem. Izkušnja tega, kar je Kristus naredil v njihovem življenju, je bila tako čudovita, da so jo želeli povedati tudi drugim. Niso mogli molčati.

`Primerjaj Apd 28,28–31 z 2 Tim 4,5–8. Katere namige najdemo o tem, da Pavel nikoli ni odstopil od svoje odločitve, da bo celotno življenje posvetil Kristusu in pridobivanju ljudi?`

Pavel je na koncu življenja v hišnem priporu v Rimu rekel, »da je poganom poslano Božje zveličanje; oni bodo tudi poslušali«. (Apd 28,28) Poročilo pravi, da je Pavel sprejel vse, ki so ga obiskali, in jim govoril o Božji besedi, (Apd 28,30–31) Pred koncem življenja je Timoteju naročil, naj opravlja delo evangelista, o sebi pa je dejal: »Bojeval sem dobri boj, dokončal tek, ohranil vero.« (2 Tim 4,7)

Čeprav naš poziv morda ni tako dramatičen kakor Pavlov, pa Bog prav vsakogar poziva, naj se mu pridruži v delu spreminjanja sveta. Nobenega dvoma ni, da je Pavel kljub vsem težavam, na katere je naletel, (2 Kor 11,25–30) ostal zvest pozivu v Gospodu. Poročilo o tem, kako je bivši preganjalec Jezusovih sledilcev postal izjemen in najvplivnejši zagovornik krščanske vere (večji je bil le Jezus), ostaja mogočna priča tega, kar lahko Gospod naredi po človeku, ki življenje izroči delu zanj.

`K čemu te je pozval Bog? Ali to delaš?`