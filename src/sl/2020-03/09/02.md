---
title:  Dovzetnost za evangelij
date:   23/08/2020
---

`Kako Jezusov pogovor s Samarijanko kaže resnico, da so vse vrste ljudi odprte za evangelij tudi na najbolj nepričakovanih krajih? Jn 4,27–30.39–42`

Samarija je bilo zadnje mesto, kjer bi učenci pričakovali za evangelij dovzetne ljudi. Samarijani in Judje so bili v stalnem spopadu glede nauka in češčenja. Ta sovražnost je trajala že desetletja. Samarijani so v preteklosti želeli sodelovati pri gradnji jeruzalemskega templja, a so jih Judje zavrnili, ker so dopuščali poroko s pogani in ker niso v celoti priznavali verskih predpisov. Kot odgovor na to so Samarijani na gori Gerizim zgradili svoj tempelj. Jezusovi učenci bi verjetno z veseljem zaobšli Samarijo, saj so jo videli kot nerodovitno področje za evangelij.

Jezus pa je videl, česar oni niso: dovzetna srca. Janezovo poročilo o dogodku z žensko pri vodnjaku se začne takole: »Jezus … zapusti Judejo in gre zopet v Galilejo. Moral je pa iti skozi Samarijo.« (Jn 4,2–4) Jezus je »moral« iti skozi Samarijo, ker ga je Sveti Duh prepričal, da na tem neobičajnem kraju živijo ljudje, ki so dovzetni za evangelij. Kadar so naše oči maziljene s Svetim Duhom, vidimo priložnosti tam, kjer drugi vidijo le ovire. Tam, kjer nekateri vidijo le nerodovitna polja, bomo videli obilno žetev ljudi za Božje kraljestvo.

`Kaj je bil končni sad Jezusovega oznanjevanja v Samariji? Apd 8,4–5.14`

Učenci bi verjetno zaobšli Samarijo, ne da bi tamkajšnjim prebivalcem dali priložnost slišati resnico Božje besede. Jezus pa je videl, česar oni niso. Prepoznal je, da je Sveti Duh srce neke ženske pripravil za sprejem resnice. Njeno dramatično spreobrnjenje je vplivalo na številne prebivalce tega mesta. Oznanjevanje ne bo vedno obrodilo takojšnjih sadov, vendar bo sajenje v dovzetna srca neki dan prineslo žetev Bogu na slavo.

`Nikoli ne moremo z gotovostjo reči, kakšen je vpliv naših besed in dejanj na druge (bodisi slab bodisi dober). Zakaj moramo biti vedno pozorni na to, kar govorimo in delamo v njihovi navzočnosti?`