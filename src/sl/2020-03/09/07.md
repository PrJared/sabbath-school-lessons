---
title:  Za globlje proučevanje
date:   28/08/2020
---

»V Kristusu vidimo pastirjevo skrb, naklonjenost staršev in neprimerljivo milost usmiljenega Zveličarja. Svoje blagoslove predstavlja z najvabljivejšimi izrazi. Ne zadovoljuje se s tem, da nam te blagoslove samo obljublja, temveč nam jih tudi predstavlja na najprivlačnejši način, tako da bi si jih zaželeli imeti. Tako naj tudi njegovi služabniki oznanjajo bogastvo slave tega nepopisnega Daru. Čudovita Kristusova ljubezen mehča in podreja srce, medtem ko golo stalno ponavljanje naukov ne doseže ničesar. ›Tolažite, tolažite moje ljudstvo, govori vaš Bog. Idi na visoko goro, o Sion, ki oznanjaš veselo vest; povzdigni močno svoj glas, Jeruzalem, ki oznanjaš veselo vest; povzdigni ga, ne boj se, reci Judovim mestom: Glejte, vaš Bog! Kakor pastir bo pasel svojo čredo, s svojo roko bo zbiral jagnjeta in jih nosil v svojem naročju, in doječe bo vodil rahlo.‹ (Iz 40,1.9.11)« /Ellen G. White, Jezusovo življenje ali Hrepenenje vekov, str. 622/

**Vprašanja za pogovor**

`1.	Žalostno je, da se nekateri ljudje počutijo bolje, če izpostavljajo napake drugih. Kako se lahko obvarujemo pred tem, da ne podležemo istemu načinu razmišljanja?`

`2.	Predstavljaj si, da se je tvoj prijatelj pravkar vrnil s pogreba in rekel: »Vesel sem, da je moja teta sedaj v nebesih in me opazuje. To mi vzbuja prijetne občutke.« Kako se boš odzval, če pomisliš na načela, o katerih smo proučevali ta teden? Ne glede na to, kako pomemben je svetopisemski nauk o stanju mrtvih, zakaj zdaj ni pravi čas, da prijatelju ponudiš proučevanje Svetega pisma na to temo?`

`3.	Pogovorite se o naslednjem odlomku: »Že sámo dejanje iskanja človeških slabosti razvija zlo v človeku, ki to dela. S premlevanjem napak drugih se spreminjamo v isto podobo. A z gledanjem na Jezusa in s pogovori o njegovi ljubezni in popolnosti njegovega značaja se spreminjamo v njegovo podobo. S premišljevanjem o vzvišenem idealu, ki nam ga je postavil, se bomo dvignili v čisto in sveto ozračje, celo v Božjo navzočnost. Kadar se tam zadržujemo, bo z nas svetila luč, ki bo osvetljevala vse, s katerimi bomo prišli v stik.« /Ellen G. White, Gospel Workers, str. 479/`