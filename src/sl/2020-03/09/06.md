---
title:  Ljubeče predstavljena resnica
date:   27/08/2020
---

Jezus ni opustil podajanja resnice »v imenu ljubezni«, saj to ne bi bila ljubezen. Ljubezen si vedno prizadeva za dobro bližnjih. Ljubezen in resnica si nista navzkrižni. Resnica, ki je predstavljena ponižno in prijazno, je izraz ljubezni. Jezus je rekel: »Jaz sem pot in resnica in življenje.« (Jn 14,6) Jezus je edina pot do zveličanja. (Apd 4,12) Njegova milost nas rešuje, zato bomo lahko spoznali njegovo resnico in živeli njegovo življenje. Resnica brez ljubezni vodi k utesnjujočemu legalizmu, ki duši duhovno življenje. Tako imenovana »ljubezen« brez resnice vodi k strpni čustvenosti brez bistva, kar posameznika pušča zbeganega na morju negotovosti. Resnica, ki je predstavljena z ljubeznijo, pa pelje k pristni krščanski izkušnji, ki zagotavlja jasno smer, namen in gotovost.

`Kateri izrazi v naslednjih besedilih izražajo ravnovesje med podajanjem svetopisemske resnice in ponižnim, sprejemajočim duhom? 1 Pt 3,15; 2 Tim 4,2; Tit 3,4–5`

Novozavezni pisci ljubezni nikoli niso poudarjali bolj kakor resnice. Čudovito so znali preplesti ljubezen in resnico, milost in postavo, sočutje in iskrenost. Peter je opozoril vernike, naj bodo vselej pripravljeni odgovoriti vsakomur, če jih »vpraša za vzroke upanja«, ki je v njih, »toda s krotkostjo in strahom«. (1 Pt 3,15–16) Z drugimi besedami, vedeti moramo, kaj verujemo in zakaj, ter biti to pripravljeni tudi razložiti. To ne pomeni, da imamo odgovore na vsa vprašanja ali da moramo druge prepričati o svojem verovanju. Pomeni pa, da s »krotkostjo in strahospoštovanjem« – s ponižnostjo in z zavedanjem, kako veličastna je tema, o kateri govorimo – razložimo in branimo svojo vero.

Pavel je mlademu sodelavcu Timoteju svetoval: »Oznanjaj besedo, ne odnehaj o priliki, nepriliki; prepričuj, kaznuj, opominjaj z vso potrpežljivostjo in s poučevanjem.« (2 Tim 4,2) Tita je spomnil, da sta Božje usmiljenje in ljubezen rešila te, ki so se na novo rodili v njem. (Tit 3,5)

Tudi mi smo poklicani resnico predstavit z ljubeznijo, ponižnostjo in krotkostjo. Naš Gospod nas vabi, da se mu z ljubeznijo in sprejemanjem pridružimo pri širjenju njegovega sporočila za zadnji čas svetu, ki umira brez Kristusa.

`Če bi te kdo vprašal, zakaj si kristjan, kaj bi mu odgovoril in zakaj ravno tako? `