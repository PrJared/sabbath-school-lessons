---
title:  Temelj sprejemanja
date:   26/08/2020
---

`Kako bi opisal temelj sprejemanja? Kaj je njegovo bistvo? Rim 15,7; Ef 4,32`

Apostol Pavel v teh vrsticah predstavi načela, ki stojijo za našim sprejemanjem ljudi. Kristus je odpustil prav vsakomur in nas sprejel; kako lahko torej mi odtegujemo sprejemanje in odpuščanje drug drugemu? V resnici lahko ravno zaradi tega, ker nas je Jezus sprejel, tudi mi sprejmemo drug drugega kljub našim pomanjkljivostim.

Globlje premisli, kaj to pomeni. Razmisli o sebi in o stvareh, ki si jih naredil in s katerimi se morda še zdaj spopadaš – o stvareh, za katere morda veš samo ti in ob katerih se zgroziš, če samo pomisliš, da bi zanje izvedeli tudi drugi.

Pa vendar te Kristus po veri sprejema, čeprav ve o tebi tudi to, česar drugi morda ne vedo. Da, vse to mu je poznano, pa vendar te sprejema. Ne zaradi tvoje dobrote, temveč zaradi svoje.

Kakšno naj bi torej bilo tvoje stališče do drugih?

Mnogim je to težko razumeti. Resnično sprejemanje pomeni, da ljudi sprejmemo takšne, kakršni so – z vsemi njihovimi grešnimi navadami – ker so bitja, ustvarjena po Božji podobi. Ker je Kristus umrl za nas, »ko smo bili še grešniki«, in nas spravil z Bogom, ko smo bili še sovražniki, potem moramo tudi mi odpustiti ljudem in jih sprejeti. Njegova ljubezen do nas je temelj našega sprejemanja in odpuščanja bližnjim. (Rim 5,6–10)

Ko je vzpostavljen sprejemajoč in topel odnos, je pogosto potrebno, da posameznika ljubeče seznanimo s svetopisemskimi resnicami. Če tega ne naredimo, pomeni, da zanemarjamo ljubezen. Kot prijatelji nam mora biti dovolj mar, da ljudem povemo za večne in življenje spreminjajoče resnice.

Jezusovo stališče ni: »Počni, kar želiš. Vse je dobro. Še vedno te sprejemam.« Njegovo stališče je bolj podobno temu: »Ne glede na tvojo preteklost sem ti pripravljen odpustiti in ti dati moč za spremembo.« Kadar bomo svetopisemsko resnico predstavili ponižno, s Kristusovim duhom in z ljubeznijo, bo resnica dosegla srce in spremenila življenje.

`Kako lahko sprejmemo človeka in hkrati ne odobravamo njegovih grešnih dejanj? Kako je možno obenem sprejemati ljudi in ne odobravati oziroma trpeti greha?`