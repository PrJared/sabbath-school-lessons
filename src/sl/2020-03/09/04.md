---
title:  Predstaviti resnico v ljubezni
date:   25/08/2020
---

Sámo prijateljstvo ljudi ne bo pripeljalo h Kristusu. Lahko da imamo veliko prijateljev – ljudi, s katerimi radi preživljamo čas in imajo radi našo družbo – a če jim nikdar ne povemo, kaj nam pomeni Jezus in kako je spremenil naše življenje, bo prijateljstvo le malo kaj spremenilo. Morda smo zabavna družba, vendar nas Bog kliče opravit pomembnejše delo, kakor le zabavati ljudi. Prijateljstvo samo po sebi ljudi ne bo pripeljalo h Kristusu, po drugi strani pa jih lahko neprijazno stališče odvrne od Boga.

Apostol Pavel nas opominja, naj resnico govorimo v ljubezni. (Ef 4,15) Prijateljske vezi se spletejo, kadar se z ljudmi ujamemo, kolikor se le lahko, jih sprejemamo in jih pohvalimo, kadar je primerno. Kako zelo pomembno je, da razvijemo sposobnost iskanja dobrih in ne slabih lastnosti v ljudeh!

`Naštej Pavlove pohvale Tesaloničanom, zapisane v 2 Tes 1,1–4.`

Obstajajo ljudje, za katere se zdi, da uživajo v iskanju napak pri drugih, pa čeprav je edini razlog za njihovo početje ta, da se zaradi tega počutijo bolje.

Apostol Pavel pa je bil pravo nasprotje tega. V cerkvah, ki jim je služil, je poskušal opaziti pozitivne stvari. Nedvomno je grajal zmote in ni odobraval greha, vendar se je osredotočil na izgrajevanje cerkva, ki jih je ustanovil. Eden od načinov, kako je to delal, je bila pohvala za stvari, ki so jih verniki delali prav.

Vredno je omeniti izjavo, ki je o pomenu pozitivnih medsebojnih odnosov zapisana v spisih Duha preroštva: »Če bi se ponižali pred Bogom in bili prijazni, ustrežljivi, mehkosrčni in polni usmiljenja, bi bilo sto spreobrnjenj k resnici tam, kjer je sedaj samo eno.« /Ellen G. White, Testimonies for the Church IX, str. 189/

`Razmisli o zgornjem navedku. Kaj bi za vašo cerkev pomenilo, če bi iz srca vsakega vernika tekli prijaznost, ustrežljivost, dobrota in usmiljenje? Kakšna bi bila takšna cerkev? Poglej v svoje srce in se vprašaj, kaj lahko narediš, da se izboljšaš na tem področju?`