---
title:  Sprememba stališča
date:   24/08/2020
---

Naša stališča pogosto določajo našo sposobnost vplivati na druge. Ljudi bo hitro odvrnilo ostro, kritično in neprijazno stališče. Čeprav je takšen človek sposoben pričati, njegove besede verjetno ne bodo imele veljave, ne glede na to, kako resnične so.

Nasprotno pa pozitivno stališče in vera v druge privlačita ljudi in ustvarjata prijateljsko vez. Jezus je to načelo čudovito izrazil z besedami: »Ne imenujem vas več hlapcev, ker hlapec ne ve, kaj dela njegov gospodar; toda vas sem imenoval prijatelje, ker sem vam oznanil vse, kar sem slišal od svojega Očeta.« (Jn 15,15) Prijatelji sprejemajo drug drugega kljub slabostim in napakam ter si delijo kakor veselje tako tudi bolečino.

`V poročilih Mt 15,21–28 in Mr 14,6–9 beremo o dveh ženskah v zelo različnih okoliščinah. Jezus je bil do ene oster, do druge pa nežen. V besedilu poišči namige o tem, da je Jezus želel obe doseči s svojo zveličavno milostjo in pridobiti njuno zaupanje vanj.`

Ženska v Mt 15 je bila Kananičanka. Jezus je najprej namenoma zavrnil njeno prošnjo, da bi njeni veri dal priložnost za rast. Na koncu je ustregel njeni želji in ji nato rekel nekaj, česar ji ne bi rekel noben verski vodja tistega časa. Javno je izjavil: »O žena, velika je tvoja vera.« (Mt 15,28) Dal ji je enega največjih poklonov, kar jih lahko da verski učitelj. Ali si lahko predstavljaš njeno veselje in spremembo, ki so jo te besede povzročile v njenem življenju?

Ženska, ki je z dragoceno dišavo pomazilila Jezusove noge, je bila Judinja slabega ugleda – ženska, ki je globoko padla in pogosto grešila, vendar ji je bilo odpuščeno. Njeno življenje se je spremenilo in prenovilo. Čeprav so jo drugi kritizirali, jo je Jezus pohvalil in povedal, da odobrava njena dejanja. Rekel je: »Kjer koli po vsem svetu se bo oznanjal ta evangelij, se bo povedalo tudi to, kar je ona storila, njej v spomin.« (Mr 14,9)

`Kaj je v luči teh dveh primerov ključno pri pozitivnem in prijaznem stališču? Katere spremembe v stališču moraš narediti, da bi bila tvoje pričanje in življenje boljša?`