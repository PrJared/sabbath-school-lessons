---
title:  Moč osebnega pričanja
date:   04/07/2020
---

### Preberi pred proučevanjem
Mr 5,15–20; 16,1–11; Apd 4,1–20; 1 Jn 1,1–3; Gal 2,20; Apd 26,1–32

> <p>Ključno besedilo:</p>  
>  »Ne moreva namreč, da ne bi govorila tega, kar sva videla in slišala.« Apd 4,20

Osebno pričanje ima nenavadno moč. Ko naše srce ogreje Kristusova ljubezen in nas spremeni njegova milost, bomo o Bogu gotovo imeli veliko povedati. Eno je govoriti o tem, kar je Jezus naredil za koga drugega, povsem drugo pa je govoriti o tem, kar je naredil za nas osebno.

Težko je oporekati osebni izkušnji. Ljudje lahko razpravljajo o naši teologiji ali razlagi določenega svetopisemskega odlomka ter se celo posmehujejo veri, toda ko rečemo: »Nekoč sem bil obupan, zdaj pa imam upanje; čutil sem se krivega, zdaj pa me napolnjuje mir; moje življenje ni imelo cilja, zdaj pa poznam svoj namen,« bo moč evangelija ganila celo dvomljivce.

Nekateri ljudje doživijo nenadno in dramatično spreobrnjenje kakor apostol Pavel na poti v Damask. Vendar je spreobrnjenje pogosteje sad naraščajočega spoznanja o Jezusovi vrednosti in globoke hvaležnosti za njegovo osupljivo milost in zveličanje, ki nam ga daje brezplačno. Kristus korenito spremeni smer našega življenja. To je pričanje, ki ga svet tako obupno potrebuje in po katerem hrepeni.