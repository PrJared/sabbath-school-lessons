---
title:  Oznanjevati vstalega Kristusa
date:   06/07/2020
---

Zgodaj zjutraj prvi dan tedna sta dve Mariji hiteli h Kristusovemu grobu. Tja nista bili namenjeni, da bi ga česa prosili. Le kaj bi jima lahko dal mrtvec? Ko sta ga zadnjič videli, je bil ves krvav, poln modric in poškodb. Prizori križa so se jima globoko vtisnili v spomin. Sedaj sta preprosto izpolnjevali svojo dolžnost. Žalostni sta hiteli h grobu pomazilit Jezusovo telo. Temne sence malodušja so navdale njuno življenje z obupom. Prihodnost se je zdela negotova in skoraj brezupna.

Ko sta prispeli h grobu, sta presenečeni ugotovili, da je prazen. Matej v evangeliju poroča: »Angel pa izpregovori in reče ženam: Ne bojte se! Vem, da iščete Jezusa križanega. Ni ga tu; vstal je namreč.« (Mt 28,5–6)

Ženski je preplavilo veselje. Vzhajajoče sonce jutra vstajenja je pregnalo črne oblake žalosti. Noč obupa je minila. Sreča je sijala z njunih obrazov, namesto žalostink pa so nastopile pesmi veselja.

`Kako se je Marija odzvala, ko je izvedela, da je Kristus vstal od mrtvih? Mr 16,1–11`

Po srečanju z vstalim Kristusom je Marija stekla k drugim povedat, kaj se je zgodilo. Ljudje dobre novice pripovedujemo drugim, in tudi Marija ni mogla ostati tiho. Kristus je živ! Svet mora izvedeti, da je njegov grob prazen! Ko na življenjski poti srečamo vstalega Kristusa, moramo tudi mi drugim povedati to veselo sporočilo.

Kako neverjetno je, da učenci – ti, ki jih je Jezus posebej izbral – niso verjeli Marijinemu poročilu, čeprav jim je Jezus velikokrat povedal, da ga bodo umorili in da bo nato vstal. »Ko slišijo, da živi in da ga je ona videla, niso verovali.« (Mr 16,11) Če torej niti Kristusovi učenci na začetku niso verjeli, nas ne sme presenetiti, kadar ljudje našega pričanja ne sprejmejo takoj.

`Kdaj te je nazadnje kdo zavrnil, ko si mu želel pričati? Kako si se odzval in česa si se naučil iz te izkušnje?`