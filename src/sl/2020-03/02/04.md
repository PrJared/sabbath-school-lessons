---
title:  Vpliv spremenjenega življenja
date:   07/07/2020
---

Ko pa vidijo Petrovo in Janezovo srčnost in zaznajo, da sta neučena in preprosta človeka, se začudijo; in ju spoznajo, da sta hodila z Jezusom. Apd 4,13

Novozavezna cerkev je naglo rasla. Na petdesetnico se je krstilo 3.000 ljudi. (Apd 2,41) Nekaj tednov za tem se je cerkvi pridružilo na tisoče ljudi. (Apd 4,4) Oblastniki so kmalu opazili, kaj se dogaja. Novozavezni verniki so bili ljudje, ki so se družili z Jezusom. Njihovo življenje ni več isto. Po njegovi milosti so doživeli spremembo, zaradi česar niso mogli ostati tiho.

`Kaj se je zgodilo, ko so oblastniki poskušali utišati Petra in Janeza? Kako sta se odzvala? Apd 4,1–20`

Novozavezni verniki so bili novo stvarjenje v Kristusu, zato so si želeli tudi drugim povedati o svoji izkušnji. Božja milost je spremenila zgovornega ribiča Petra. Spremenila je tudi Jakoba in Janeza, sinova groma, ki sta imela težave s samoobvladovanjem. Ista milost je spremenila tudi dvomljivca Tomaža. Učenci in drugi novozavezni verniki so imeli izkušnjo, ki je niso mogli zadržati zase. Razmisli o mogočnem odlomku iz knjige Pot h Kristusu: »Brž ko kdo pride h Kristusu, se v njegovem srcu rodi želja, da bi tudi drugim oznanil, kako dragocenega prijatelja je našel v Jezusu; zveličavna in posvečujoča resnica ne more ostati zaprta v njegovem srcu.« /Ellen G. White, 2006: Pot h Kristusu, str. 93/

Bodimo pozorni tudi na odziv verskih vodij. (Apd 4,16) Odkrito so priznali resničnost čudeža: pred njimi je stal ozdravljen moški. Vendar kljub temu niso želeli spremeniti stališča. Tudi Peter in Janez nista želela nehati pričati.

`Kakšna je povezava med tem, da poznamo Kristusa in da govorimo o njem? Zakaj je osebno poznavanje Kristusa tako pomembno za naše pričanje o njem?`