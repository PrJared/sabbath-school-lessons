---
title:  Nenavadna priča
date:   05/07/2020
---

`Zakaj je Jezus ozdravljenega moškega poslal v Deseteromestje pričat družini in prijateljem, namesto da bi mu dovolil ostati pri njem in tako okrepiti njegovo na novo najdeno vero? Mr 5,15–20`

Beseda »Deseteromestje« je sestavljena iz dveh besed, in sicer iz »deset« in »mesto«. Območje Deseteromestja je zajemalo deset mest, ki so v prvem stoletju našega štetja stala ob Galilejskem jezeru. Povezovala sta jih skupni jezik in kultura. Veliko meščanov je poznalo obsedenca. Bali so se ga zaradi njegovega nepredvidljivega in nasilnega vedenja. Jezus je v njem videl človeka, ki hrepeni po čem boljšem, zato ga je rešil iz primeža demonov, ki so ga mučili.

Ko so meščani slišali, da je Jezus dovolil demonom iti v njihovo čredo svinj, ki se je nato pognala po pobočju v jezero, so prišli videt, kaj se dogaja. V Evangeliju po Marku beremo: »Pridejo k Jezusu in ugledajo obsedenca, da sedi in je oblečen in pameten, tistega, ki je imel legijon; in preplašijo se.« (Mr 5,15) Moški je bil spet zdrav telesno, umsko, čustveno in duhovno. Bistvo evangelija je obnoviti ljudi, ki jih je poškodoval greh, da bi spet postali celovito Kristusovo stvarstvo.

Le kdo bi bil v Deseteromestju primernejši oznanjevalec kakor ravno bivši obsedenec, ki je sedaj svojo izkušnjo pripovedoval po vsej pokrajini? Duh preroštva pravi: »Kot Kristusove priče moramo povedati, kar vemo, kar smo sami videli, slišali in občutili. Če korakoma hodimo za Jezusom, bomo imeli kaj otipljivega povedati o tem, kako nas je vodil. Povemo lahko, kako smo preizkusili njegovo obljubo in ugotovili, da je resnična. Pričamo lahko o tem, kar vemo o Kristusovi milosti. To je pričevanje, za katero nas je poklical Gospod in brez katerega svet gre v pogubo.« /Ellen G. White, Jezusovo življenje ali Hrepenenje vekov, str. 245/

Bog za spremembe v svetu pogosto uporabi nenavadne priče, ki jih je spremenila njegova milost.

`Kakšna je tvoja izkušnja spreobrnitve? Kako drugim poveš, kako si začel verovati? Kako lahko s svojo izkušnjo spreobrnitve pomagaš človeku, ki spreobrnjenja še ni doživel?`