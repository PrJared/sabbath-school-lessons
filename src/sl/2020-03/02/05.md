---
title:  Govoriti o svoji izkušnji
date:   08/07/2020
---

V Apd 26 beremo o dogodku, ko Pavel kot zapornik stoji pred kraljem Agripom. Kralju govori o svoji izkušnji preganjalca Jezusovih sledilcev in kako se je kasneje spreobrnil, začel pričati za Jezusa in oznanjevati obljubo o vstajenju. (Apd 26,8)

Ko je Pavel na poti v Damask doživel spreobrnjenje, mu je Gospod dejal: »Zato namreč sem se ti prikazal, da te postavim za služabnika in pričo tega, kar si videl, in tega, v čemer se ti bom pokazoval.« (Apd 26,16) Pričanje je vedno razgibana izkušnja. Ljudem povemo, kaj je Kristus naredil za nas v preteklosti, kaj dela za nas v sedanjosti in kaj bo dosegel za nas v prihodnosti.

Pričanje ni nikoli osredotočeno na nas, temveč na Boga. On je Bog, ki odpušča napake, zdravi bolezni, nas obsiplje z ljubečo prijaznostjo in nam izkazuje milost. (Ps 103,3–5) Pričanje pomeni drugim pripovedovati o Božji osupljivi milosti. Gre za našo izkušnjo srečanja z usmiljenim Bogom.

`Primerjaj 1 Jn 1,1–3 z Gal 2,20. Katere podobnosti opaziš? V katerih pogledih je Janezova izkušnja podobna Pavlovi?`

Čeprav se Janezova in Pavlova življenjska izkušnja razlikujeta, pa sta se oba osebno srečala z Jezusom. Njuna duhovna izkušnja se ni zaključila na določeni točki v preteklosti. Šlo je za trajno doživetje in vsakodnevno izkustvo veselja v njegovi ljubezni in hojo v luči njegove resnice.

Ali je spreobrnjenje samo dogodek iz preteklosti? Preberi, kaj piše Duh preroštva o ljudeh, ki največji pomen pripisujejo pretekli izkušnji spreobrnjenja: »Menijo, da ne potrebujejo dnevnega spreobrnjenja, saj so nekoč že spoznali, kaj je vera. A prav vsakdo mora dnevno doživeti spreobrnjenje.« /Ellen G. White, Manuscript Releases IV, str. 46/

`Zakaj je pomembno, da vzdržuješ dnevni odnos z Bogom in vsak dan doživljaš njegovo resničnost, dobroto in moč, ne glede na to, da si morda v preteklosti doživel mogočno in dramatično izkušnjo z njim? Pripravi svoj odgovor za sobotno šolo.`