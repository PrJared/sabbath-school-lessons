---
title: Za globlje proučevanje
date:   10/07/2020
---

V knjigi Dejanja apostolov preberi poglavje »Malo, pa me boš pregovoril«.

Bistvo krščanskega življenja je odnos z Jezusom – odnos, ki je tako bogat in močan, da želimo o njem povedati tudi drugim. Čeprav ima pravilen nauk izredno pomembno mesto, pa ne more nadomestiti življenja, ki ga je spremenilo delovanje Božje milosti in ljubezni. Duh preroštva pravi: »Zveličar je vedel, da niti najbolj smiselni dokaz ne bo razmehčal trdih src, niti prebil skorje posvetnosti in sebičnosti. Vedel je, da morajo učenci sprejeti to nebeško moč in da bo evangelij učinkovit le tedaj, če ga bodo oznanjevali s srcem in usti, ki jih greje in jim daje zgovornost živo spoznanje o njem, ki je pot, resnica in življenje.« /Ellen G. White, Dejanja apostolov, str. 22/

V knjigi Jezusovo življenje je dodana še ta pomembna misel: »Čudovita Kristusova ljubezen mehča in podreja srce, medtem ko golo stalno ponavljanje naukov ne doseže ničesar.« /Ellen G. White, Jezusovo življenje ali Hrepenenje vekov, str. 622/

Nekateri menijo, da podajanje osebne izkušnje drugim pomeni prepričevati jih o resnicah, ki so jih odkrili v Božji besedi. Čeprav je ob ustreznem času vsekakor pomembno spregovoriti o resnicah Božje besede, pa naša osebna izkušnja govori o življenju brez krivde, o miru, milosti, odpuščanju, moči, upanju in sreči, ki smo jih dobili v obliki daru večnega življenja, ki ga Jezus brezplačno ponuja vsem, ki želijo.

**Vprašanja za pogovor**

`1.	Zakaj ima po tvojem mnenju osebno pričanje moč vplivati na druge? Kako je nate vplivalo pričanje drugih?`

`2.	V razredu se pogovorite o odgovoru na zadnje vprašanje nauka za sredo. Zakaj je vsakodnevna izkušnja z Bogom tako zelo pomembna ne samo za pričanje, marveč tudi za našo vero?`

`3.	Nobenega dvoma ni, da je lahko mogočna izkušnja spreobrnjenja učinkovito orodje pričanja. Zakaj pa je pri pričanju pomembno tudi resnično pobožno življenje?`

`4.	V razredu povej svojo izkušnjo spreobrnjenja. Ne pozabi pripovedovati o tem, kar je Kristus naredil zate in kar ti pomeni danes. Katero spremembo je naredil v tvojem življenju?`