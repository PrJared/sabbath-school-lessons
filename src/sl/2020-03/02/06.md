---
title:  Moč osebnega pričanja
date:   09/07/2020
---

Znova se vrnimo k Pavlu in Agripu. Pavel stoji pred zadnjim človekom iz niza judovskih kraljev. Agripa je bil Makabejec in Herodov potomec. Zatrjeval je, da je Jud, a v srcu je bil Rimljan. (The SDA Bible Commentary IV, str. 436) Ostareli apostol, izmučen od misijonskih potovanj in bitk, ranjen v spopadu med dobrim in zlom, stoji pred kraljem s srcem, ki je polno Božje ljubezni, njegov obraz pa odseva Božjo dobroto. Ne glede na to, kaj je doživel in kako močni so bili preganjanje in težave, lahko z gotovostjo reče, da je Bog dober.

Agripa je ciničen, skeptičen, zavrt in ravnodušen do kakršnega koli trdnega ustroja vrednot. Nasprotno pa je Pavel poln vere, predan resnici in goreč zagovornik pravičnosti. Razlika med njima ne bi mogla biti očitnejša. Pavel je na zaslišanju prosil, ali lahko spregovori, in Agripa mu je dovolil.

`Kako je Pavel pričal Agripu? Česa se lahko naučimo iz njegovih besed? Apd 26,1–32`

Prijaznost odpre srce, kjer ga osornost zapre. Pavel se je do Agripa vedel zelo dostojanstveno. Omenil je, da temeljito pozna »vse judovske postave in sporna vprašanja«, (Apd 26,3) nato pa začel govoriti o svoji izkušnji spreobrnjenja.

`Preberi Pavlovo izkušnjo spreobrnjenja v Apd 26,12–18. Kako se je kralj odzval in zakaj? (Apd 26,26–28) Kaj je nanj naredilo tako močan vtis?`

Pavlova osebna izkušnja tega, kako je Jezus spremenil njegovo življenje, je močno vplivala na brezbožnega kralja. Spremenjeno življenje je najboljša priča in ima velik vpliv na druge. Celo brezbožne kralje lahko gane izkušnja o življenju, ki ga je spremenila Božja milost. Tudi če naša izkušnja ni tako dramatična kakor Pavlova, bi morali vsi znati drugim povedati o tem, kaj nam osebno pomeni poznati Jezusa in biti odrešeni po njegovi krvi.