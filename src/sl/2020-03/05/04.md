---
title:  Sveti Duh in pričanje
date:   28/07/2020
---

V Apostolskih delih beremo o mogočni navzočnosti Svetega Duha, ki je služil po vernikih in zanje. Ti ljudje so na najrazličnejše načine pričali za Gospoda. Sveti Duh jim je dal moč za prestajanje preizkušenj in težav, na katere so naleteli med pričanjem v neprijazni kulturi. Vodil jih je k iskrenim iskalcem resnice. Še preden so prišli v katero mesto, je Sveti Duh pripravil srce meščanov. Odpiral jim je vrata za priložnosti, o katerih niso niti sanjali, ter krepil njihove besede in dejanja.

`Kako je v naslednjih besedilih opisana služba Svetega Duha? Ali z drugimi besedami: Na katere načine je Sveti Duh deloval v opisanih okoliščinah? Apd 7,55; 8,29; 11,15; 15,28–29; 16,6–10`

Raznolikost službe Svetega Duha v prvem stoletju je zares osupljiva. Zgoraj naštete vrstice so samo primer njegovega delovanja. Sveti Duh je okrepil Štefana pričati za Gospoda pred neusmiljeno in podivjano množico, ki ga je kamnala. Poleg tega je čudežno vodil Filipa k vplivnemu Etiopijcu, ki je iskal resnico; tako je bil evangelij ponesen na afriško celino. Ko so verniki iz poganstva prejeli dar Svetega Duha, je Petru dal pritrdilno znamenje. Cerkev je držal skupaj v času, ko bi se zlahka lahko razšla zaradi razhajanj glede obreze. Po apostolu Pavlu je evropsko celino pripravil za sprejem evangelija.

Sveti Duh, ki je deloval v času novozavezne cerkve, deluje tudi v današnji cerkvi. Želi nas okrepiti, učiti, voditi, zediniti in poslati na najpomembnejšo nalogo, ki je pripeljati moške in ženske k Jezusu in jih seznaniti z njegovo resnico. Zapomnimo si, da Sveti Duh še vedno deluje prav tako, kakor je deloval v času apostolov in zgodnje cerkve.

`Kaj lahko vsak dan naredimo za to, da bi bili bolj odprti in dojemljivi za moč Svetega Duha? Katere naše odločitve vplivajo na njegovo delovanje v nas in po nas?`