---
title:  "Moč, ki spreminja življenje"
date:   30/07/2020
---

Če podrobno proučimo Apostolska dela, bomo v njih našli Boga, ki po svojem Duhu v ljudeh dela čudeže. V Apostolskih delih beremo o evangeliju, ki premaguje kulturne ovire, spreminja globoko ukoreninjene navade ter vse človeštvo uči o Kristusovi milosti in resnici. Sveti Duh se dotakne ljudi tam, kjer so, vendar jih ne pusti na istem mestu. V njegovi navzočnosti se spreminjajo. Njihovo življenje postaja drugačno.

`Oglej si primere nekaterih spreobrnjenj v Svetem pismu. Česa se lahko naučimo iz poročil, ki govorijo o tem, kakšno moč ima Bog spreminjati življenje različnih ljudi iz različnih okolij? Apd 16,11–15.23–34; 17,33–34; 18,8`

Kako osupljivo različni ljudje. Lidija je bila uspešna judovska podjetnica; ječar iz Filipov pa je bil rimski državni uslužbenec in je pripadal srednjemu družbenemu razredu. Sveti Duh lahko doseže vse razrede. Njegova preobražajoča moč lahko gane moške in ženske, bogate in revne ter izobražene in nešolane.

Tudi zadnji dve osebi z našega seznama sta vredni omembe. V Apd 17,34 beremo o spreobrnjenju Dionizija Areopagita. Atenski areopagiti so bili del sodniškega sveta in so vodili sodne postopke. Bili so spoštovani in ugledni člani grške družbe.

Z močjo Svetega Duha je Pavel dosegel celo sam vrh družbe. Krisp je bil načelnik judovske shodnice. (Apd 18,8) Kot verski vodja je bil prežet z judovsko starozavezno miselnostjo. Kljub temu je Sveti Duh deloval nanj in spremenil njegovo življenje. Kadar pričamo za Kristusa in drugim podajamo njegovo Besedo, bo Sveti Duh opravil osupljive reči v življenju ljudi, ki izhajajo iz različnega okolja in kulture ter imajo različno izobrazbo in prepričanje. Ne moremo in ne smemo soditi o tem, koga lahko dosežemo in koga ne. Naša naloga je, da pričamo prav vsakomur, Gospod pa bo poskrbel za vse drugo.

`Kristusova smrt je bila vsesplošna, kar pomeni, da se nanaša na vsakogar. Česa bi nas ta pomembna resnica morala naučiti o tem, da nikoli ni dobro predpostavljati, da je kdor koli zunaj dosega zveličanja?`