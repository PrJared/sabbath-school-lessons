---
title:  Močna cerkev
date:   27/07/2020
---

Svetopisemsko knjigo »Apostolska dela« so ustrezno poimenovali tudi »Dela Svetega Duha«. Njena vsebina nas popelje na vznemirljivo pustolovščino pričanja, oznanjevanja in cerkvene rasti. Vsebuje poročilo o posvečenih vernikih, polnih Svetega Duha, ki so svetu oznanili Kristusa. Pri doseganju neverjetnih sadov so bili popolnoma odvisni od Svetega Duha. Ti ljudje so zgled tega, kar lahko Sveti Duh doseže po ljudeh, ki se popolnoma posvetijo Bogu.

`Kaj te v naslednjih vrsticah najbolj gane? Zakaj je Luka, avtor Apostolskih del, omenil hitro rast cerkve? Apd 2,41–42; 4,4.31; 5,14.42; 6,7; 16,5`

Luka je z Apostolskimi deli želel bralcem predstaviti delovanje Svetega Duha v zgodnji cerkvi. Poleg tega se ni obotavljal navesti števil, s katerimi je ocenil delovanje Svetega Duha v prvem stoletju našega štetja. Z drugimi besedami: navedel je število krščenih. V Apd 2,41 je izpostavil podatek, da se je v enem dnevu in na enem mestu krstilo 3.000 ljudi. V Apd 4,4 omenja, da se je krstilo 5.000 ljudi. V Apd 5,14 piše, da so se množice odločile za Gospoda in se dale krstiti.

Ne glede na to, da je šlo za posameznike, kakor so bili Lidija, ječar v Filipih, z demoni obsedena sužnja ali etiopski evnuh, je Luka to opazil in zapisal, kako je Sveti Duh deloval na srce teh ljudi. Pri tem je pomembno izpostaviti, da se za temi visokimi števili skrivajo posamezniki in Božji otroci, za katere je umrl Kristus. Da, radi imamo visoka števila, a pričanje je pogosto trud za enega človeka enemu človeku.

Ker je novozavezna cerkev hitro rasla, so bile ustanovljene nove cerkve. Eden od razlogov, zakaj je zgodnja cerkev tako naglo rasla, je bil, da se je z ustanavljanjem novih cerkva nenehno širila. Kako pomembno sporočilo za nas.

`Novozavezna cerkev je bila osredotočena na poslanstvo. Kako lahko v svoji krajevni cerkvi zagotovimo, da je poslanstvo najvažnejše pri vsem, kar počnemo?`