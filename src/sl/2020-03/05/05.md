---
title:  "Sveti Duh, Božja beseda in pričanje"
date:   29/07/2020
---

V novozavezni cerkvi je bila Božja beseda središče pričanja. Peter se je v pridigi na petdesetnico večinoma skliceval na besedila iz Stare zaveze, da bi dokazal, da je bil Kristus Mesija. Tik pred smrtjo je Štefan v govoru obnovil zgodovino starozaveznega Izraela. Peter se je navezal na besedo, ki jo je Bog poslal Izraelovim sinovom, (Apd 10,36) nato pa Korneliju obnovil poročilo o vstajenju. Apostol Pavel se je vedno znova navezoval na vélike starozavezne napovedi Mesijevega prihoda. Filip je vedoželjnemu Etiopijcu pozorno razložil pomen mesijanske napovedi v Iz 53. V vseh primerih so apostoli oznanili Božjo besedo in ne svoje. Z Duhom navdihnjena Beseda je bila osnova njihove veljave.

`Kaj naslednja besedila učijo o povezavi med Svetim Duhom, Božjo besedo in pričanjem v novozavezni cerkvi? Apd 4,4.31; 8,4; 13,48–49; 17,2; 18,24–25`

Isti Sveti Duh, ki je navdihnil Božjo besedo, deluje po njej, da bi spremenil naše življenje. V njej je moč, ki daje življenje, saj gre za Kristusovo živo besedo, dano po Svetem Duhu.

`Zakaj ima Božja beseda takšno moč pri spreminjanju življenja? 2 Pt 1,21; Heb 4,12`

»Božja beseda, ki je svetove priklicala v obstoj, vsebuje ustvarjalno moč. Ta Beseda daje moč, ustvarja življenje. Vsaka zapoved pomeni tudi obljubo; ko jo prostovoljno sprejmemo in ji damo prostor v srcu, s seboj prinaša življenje neskončnega Boga. Spremeni naravo in v človeku obnovi Božjo podobo.« /Ellen G. White, Vzgoja, str. 110/

Sveto pismo ima moč spremeniti življenje zato, ker isti Sveti Duh, ki je navdihnil Sveto pismo, navdihuje in spreminja tudi nas, kadar ga beremo. Kadar drugim podajamo besede Svetega pisma, Sveti Duh deluje in po navdihnjeni Besedi spreminja tudi njihovo življenje. Bog je obljubil, da bo blagoslovil svojo Besedo, ne naše. Božja beseda, in ne človeške domneve, je tista, ki ima moč.