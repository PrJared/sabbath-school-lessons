---
title:  Jezusova obljuba o Svetem Duhu
date:   26/07/2020
---

Z obljubo Svetega Duha je Jezus pomiril bojazen učencev, da jih bo zapustil in se vrnil v nebesa. »Bolje vam je, da jaz odidem. Zakaj če ne odidem, ne pride Tolažnik k vam; če pa odidem, ga pošljem k vam.« (Jn 16,7) Grška beseda za tolažnika je parakletos in označuje »pomočnika«, »tistega, ki pride zraven« pomagat. Ena od glavnih nalog Svetega Duha je priti k vsem vernikom, jim dati moč in jih voditi pri pričanju. Kadar pričamo za Jezusa, nismo sami. Sveti Duh je z nami in nas vodi k iskrenim iskalcem. Na njihovo srce deluje, še preden pridemo v stik z njimi. Usmerja naše besede, prepričuje iskalčev um in mu daje moč odzvati se na njegove spodbude.

`Katero vlogo ima Sveti Duh pri pričanju? Jn 15,26–27; 16,8`

Sveti Duh pričuje oziroma priča za Jezusa. Njegov najvišji cilj je pripeljati k Jezusu čim več ljudi. Njegovo poslanstvo je poveličati Jezusa. V tej vlogi vernike prepričuje o njihovi odgovornosti pričati drugim. Odpira nam oči, da vidimo priložnosti okoli sebe, in si prizadeva v ljudeh ustvariti dovzetnost za evangeljsko sporočilo.

Evangelij po Janezu jasno pravi: On »bo prepričeval svet o grehu«. (Jn 16,8) Z drugimi besedami: Sveti Duh deluje na srce in poglablja občutek odtujitve od Boga in potrebo po spokorjenju. Poleg tega prepričuje svet »o pravičnosti«. Sveti Duh ne prepričuje samo o grehu, temveč nas tudi uči o pravičnosti. Razodeva veličastnost Jezusove pravičnosti v nasprotju z našo umazanostjo. Naloga Svetega Duha ni le to, da nas opozori, kako slabi smo, temveč da nam tudi pokaže, kako dober, prijazen, sočuten in ljubeč je Jezus, ter nas oblikuje v podobnost njemu.

Pričati pomeni sodelovati s Svetim Duhom pri poveličevanju Jezusa. Po moči Svetega Duha in pod njegovim vodstvom lahko pričamo o čudovitem Kristusu, ki je spremenil naše življenje.

`Zakaj moramo pri prizadevanjih za ljudi vedno imeti v mislih, da jih lahko spreobrne samo Sveti Duh?`