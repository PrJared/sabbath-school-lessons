---
title:  Delovanje nevidnih sil
date:   22/07/2020
---

Posredniška molitev je mogočno orožje v bitki med dobrim in zlom, ki jo imenujemo tudi »veliki boj«. Eno izmed najjasnejših razodetij tega boja najdemo v Dan 10.

Prerok Jeremija je napovedal, da bodo Judje 70 let živeli v babilonskem izgnanstvu. Na koncu Danielovega življenja se je to preroško obdobje bližalo izpolnitvi. Daniel je bil zaskrbljen, saj ni videl prav dosti dokazov, ki bi pričali o izpolnitvi Jeremijevih besed. Njegovo ljudstvo je še vedno živelo v sužnosti.

Babilon so premagali Medijci in Perzijci, vendar so Judje še vedno ostali v ujetništvu. Daniel je tri tedne molil in se postil ter iskreno posredoval za svoje ljudstvo. Ob koncu treh tednov se mu je prikazal veličastni angel.

`Kdaj so bile Danielove molitve uslišane in kaj jih je začasno oviralo? Dan 10,10–14`

Kako navdušujoče besedilo. Da bi ga v celoti razumeli, si bomo ogledali nekatere like, ki nastopijo v njem. Kdo je knez Perzijskega kraljestva? Zagotovo ne kralj Kir, ki mu je kraljeval. Najverjetneje izraz »knez Perzijskega kraljestva« označuje Satana. Jezus ga je imenoval »vojvoda tega sveta« oziroma »vladar tega sveta«. (Jn 12,31; 14,30) Pavel ga je označil kot »kneza oblasti v zraku«. (Ef 2,2) Če je »knez Perzijskega kraljestva« Satan, kdo je potem Mihael? To ime je v Svetem pismu napisano petkrat. (Raz 12,7; Jud 9; Dan 10,13.21; 12,1) Temeljito proučevanje teh odlomkov nas pripelje do zaključka, da je ime Mihael, ki pomeni »Kdo je kakor Bog«, v resnici še eno ime za Jezusa. Opisuje ga kot Poveljnika angelov, ki so v neposrednem boju s Satanom. Kristus je večni, od nekdaj obstoječi in vsemogočni vzvišeni Božji Sin. Ena izmed nalog, ki jih ima kot Poveljnik vseh angelov, je poraziti in uničiti Satana.

V Dan 10 se odgrne zavesa, ki razkrije boj med dobrim in zlom. Med Danielovo molitvijo se je Mihael – vsemogočni Jezus – spustil z nebes, da bi premagal peklenske sile. Čeprav tega morda ne vidimo, Jezus odgovarja na naše posredniške molitve. Je mogočni Zveličar. Niti ena molitev ne ostane neopažena.

`Kako doživljaš resničnost velikega boja? Kaj ti resničnost tega boja pove o odločitvah, ki jih moraš sprejeti?`