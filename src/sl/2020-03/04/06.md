---
title:  Žarišče molitve
date:   23/07/2020
---

Sveto pismo na več mestih poudarja molitev. Ta ni nekakšno nerazločno hrepenenje srca, temveč gre za posebne prošnje, ki jih naslavljamo na Boga. Jezus je molil posebno za učence. Tudi apostol Pavel je molil posebno za kristjane v Efezu, Filipih in Kolosah. Molil je tudi za svoje mlade sodelavce: Timoteja, Tita in Janeza Marka.

`Kaj naslednja odlomka povesta o posredniški molitvi? 1 Sam 12,22–24; Job 16,21`

Samuel in Job poudarjata potrebo po iskreni, srčni in posebni posredniški molitvi. Samuelove besede so izredno močne: »Tudi jaz – Bog ne daj, da bi se tako pregrešil Gospodu, da neham moliti za vas!« (1 Sam 12,23) Podobno je molil že Job: »Naj se potegne za moža, ki stoji pred Bogom, kakor sin človekov za svojega prijatelja!« (Job 16,21) Naša naloga je potegovati se pri Bogu za ljudi, ki ne poznajo Kristusa.

`Kaj se zgodi, kadar posredujemo za druge? 1 Jn 5,14–16`

Kadar molimo za druge, postanemo struge za Božje blagoslove. Bog po našem posredovanju izliva nanje reko življenja, ki teče od nebeškega prestola. Vsa Satanova vojska trepeta ob glasu resne molitve. V Duhu preroštva je moč molitve opisana takole: »Satan ne prenese, kadar ljudje na njegovega mogočnega nasprotnika naslavljajo prošnje. Boji se in trepeta pred njegovo močjo in veličastvom. Ob glasu goreče molitve trepeta vsa njegova vojska.« /Testimonies for the Church I, str. 346/ Molitev nas v bitki za izgubljene ljudi poveže z Virom božanske moči.

`Kako Mt 18,18–19 razumeš v povezavi s posredniško molitvijo? Kako te lahko te vrstice spodbudijo, da z drugimi moliš za zveličanje tistih, ki ne poznajo Gospoda?`