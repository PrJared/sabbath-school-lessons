---
title:  Vesoljni boj
date:   19/07/2020
---

`Kako iz naslednjih besedil razumemo posredniško molitev? Raz 12,7–9, Ef 6,12; 2 Kor 10,4`

Sveto pismo odgrinja tančico med vidnim in nevidnim svetom. Med dobrim in zlom, med silami pravičnosti in teme ter med Kristusom in Satanom divja boj. V tem vesoljnem spopadu Bog upošteva človekovo svobodo. Nikdar ne bo manipuliral z našo voljo ali uporabljal prisile. Da bi nas prepričal o božanski resnici, pošilja Svetega Duha. (Jn 16,7–8) Nebeški angeli na bojišče stopajo zato, da bi pridobili ljudi za večnost. (Heb 1,14) Bog vodi dogodke v življenju ljudi tako, da bi jih pripeljal k sebi.

Bog nikdar ne bo poskušal prisiliti naše vesti, prisila je tuja Božjemu kraljestvu. Je tuja ljubezni, ki je temelj Božje vladavine. Tukaj nastopi pomembnost molitve. Čeprav Bog dela vse, kar lahko, da bi dosegel ljudi; še preden molimo zanje, pa naše molitve sprožijo mogočno Božjo moč. Bog spoštuje našo svobodo pri molitvi za druge. Kadar molimo, lahko v luči boja med dobrim in zlom naredi veliko več kakor takrat, kadar ne molimo.

Pozorno premisli o teh besedah: »Del Božjega načrta je, da nam kot odgovor na molitev vere da to, česar nam ne bi dal, če ga ne bi prosili.« /Ellen G. White, Veliki spopad med Kristusom in Satanom, str. 336; Veliki boj med Kristusom in Satanom, str. 380/ V velikem spopadu med dobrim in zlom ima molitev veliko moč. Kadar molimo za koga, ki ne pozna Kristusa, to odpre pot za izlivanje božanskega blagoslova v njegovem življenju. Bog nagrajuje našo odločitev, da molimo za ljudi, in še mogočneje deluje nanje.

V povezavi s posredniško molitvijo moramo ponižno sprejeti dejstvo, da Božjega delovanja ne moremo popolnoma razumeti, vendar zaradi tega ne bi smeli nehati vztrajati pri prošnjah za blagoslov za nas in druge.

`Zakaj Bog mogočneje deluje takrat, kadar molimo, kakor pa takrat, kadar molitev zanemarjamo? Zakaj bi morali svetopisemski poziv, naj molimo za druge, jemati resno, čeprav ne razumemo popolnoma, kako molitev deluje?`