---
title:  Jezus, mogočni posrednik
date:   20/07/2020
---

`Ali opaziš povezavo med Jezusovim molitvenim življenjem in uspešnostjo v službi? Lk 3,21; 5,16; 9,18`

Jezus je bil neprestano povezan z Očetom. Ko je po krstu začel mesijansko službo, je v molitvi prosil za božansko moč, da bo lahko izpolnil nebeški namen. Sveti Duh mu je dal moč izpolnjevati Očetovo voljo in opraviti nalogo, ki ga je čakala. Jezus je prepoznal, da je molitev v boju med dobrim in zlom mogočno orožje za premagovanje peklenskih sil, pa naj je šlo za čudež, ko je nahranil pet tisoč mož, za ozdravitev gobavca ali za izganjanje demonov. Nebesa so molitev določila za način, s katerim lahko svojo nemoč in šibkost združimo z Božjo vsemogočnostjo. Molitev nas dviga k Bogu, ki edini lahko gane srce tistih, za katere molimo.

`Katero zagotovilo je dal Jezus Petru, da bi ga pripravil na preizkušnje, s katerimi se bo moral spopasti v bližnji prihodnosti? Katero zagotovilo za čas preizkušnje daje tudi nam? Lk 22,31–34; Heb 7,25`

Ljudje, ki uspešno pridobivajo druge za Jezusa, so molivci. Jezus je poimensko prosil za Petra. Zagotovil mu je, da bo v njegovi veliki preizkušnji molil zanj. Satan je dobro poznal Petrove zmožnosti pri delu za napredek Božjega kraljestva. Načrtoval je narediti vse, kar bo v njegovi moči, da bi uničil njegov pozitivni vpliv na krščansko cerkev. Jezus pa je med vsemi Petrovimi preizkušnjami molil zanj in njegove molitve so bile uslišane. Kako navdihujoče je vedeti, da Zveličar moli tudi za nas! Poleg tega nas vabi, da se mu pridružimo pri posredniški molitvi in poimensko prosimo za ljudi.

Naša vztrajnost pri molitvi priča, da se pri doseganju posameznikov, za katere molimo, zavedamo svoje popolne odvisnosti od Boga.

`Za koga trenutno moliš? Zakaj je tako pomembno, da nikoli ne obupaš, ne glede na to, kako težke se zdijo okoliščine?`