---
title:  Za globlje proučevanje
date:   24/07/2020
---

V knjigi Pot h Kristusu preberi poglavje »Prednost molitve«, v knjigi Pričevanja za cerkev VII pa poglavje »Delo za vernike«.

Kadar molimo za druge, Bog nagradi našo predanost njemu in odvisnost od njegove moči, tako da v delo spreminjanja človeških življenj vključi vse nebeške vire. Kadar se naše molitve dvigajo k njegovemu prestolu, angeli hitijo izpolnjevat Božje ukaze. »Službujoči angeli čakajo pred prestolom, da nemudoma izpolnijo Kristusov ukaz in tako odgovorijo na vsako molitev, ki je bila izrečena z iskreno in živo vero.« /Ellen G. White, Selected Messages II, str. 377/ Zagotovljeno nam je, da niti ena molitev ni zaman ali pozabljena pred Bogom. Molitve so spravljene v nebesih in bodo uslišane ob času in na način, ki ga je določil Bog. »Molitev vere ni nikoli zaman. Predrzno je domnevati, da bo vedno uslišana na način in ravno tako, kakor pričakujemo.« /Ellen G. White, Testimonies for the Church I, str. 231/ Ali te lahko te besede opogumijo, kadar posreduješ za zakonca, sina ali hčer, sorodnike, prijatelje ali sodelavce, ki Kristusa ne poznajo? Niti ena iskrena molitev ni nikdar izgubljena. Morda ne bomo vedno doživeli takojšnjega odgovora na molitve, vendar Bog deluje na njihovo srce na način, ki ga bomo spoznali šele v večnosti.

**Vprašanja za pogovor**

`1.	Preberi Flp 1,19; Kol 4,2–3; 2 Tes 3,1–2. Katero zagotovilo je zaradi molitve vernikov v Filipih imel Pavel, ko je bil zaprt? Za kaj je prosil Kološane in Tesaloničane, naj molijo zanj? Kakšna je povezava med posredniško molitvijo in pridobivanjem ljudi za Jezusa?`

`2.	Razmisli o resničnosti velikega spopada in o tem, kakšen okvir daje svetu, v katerem živimo. Kako ti spoznanje o tem boju pomaga razumeti, kako zelo pomembna je molitev? Jezus je zmagovalec te vojne in vemo, da bodo na koncu zmagovalci tudi tisti, ki so se postavili na njegovo stran. A zakaj je v vmesnem času tako pomembno, da molimo in si prizadevamo za zveličanje drugih narediti vse, kar lahko, in mu ostanemo zvesti?`

`3.	Kaj vse ovira učinkovitost posredniške molitve? Katere izgovore uporabljaš, da bi se izognil vztrajni molitvi za ljudi, ki jo potrebujejo?`