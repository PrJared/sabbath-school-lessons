---
title:  Zadnji Božji poziv
date:   17/09/2020
---

`Kaj iz Raz 14,8; 17,3–6 in 18,1–4 izvemo o duhovnem Babilonu?`

V Razodetju je z izrazom »Babilon« poimenovan lažni verski ustroj, ki temelji na človeških dejanjih, izročilu in lažnih naukih. Človeka in njegovo samopravičnost povzdiguje nad Jezusa in njegovo brezgrešno življenje. Zapovedi verskih učiteljev postavlja nad Božji zakon. Babilon je bil središče malikovalstva, češčenja sonca in lažnih naukov o nesmrtnosti duše. Ta lažni verski ustroj je v bogoslužje komaj opazno prevzel mnogo verskih praks starega Babilona. Božje poslednje sporočilo za naš umirajoč planet je sporočilo o Jezusu in njegovi pravičnosti. V njem odmeva nebeški poziv: »Padel je, padel véliki Babilon. Izidi iz nje, moje ljudstvo.« (Raz 18,2.4) Bog je obudil Krščansko adventistično cerkev, da bi v vsej polnosti poveličala Kristusovo sporočilo. Poveličati Jezusa pomeni predstaviti vse njegove nauke in oznaniti njega, ki je »pot in resnica in življenje«. (Jn 14,6) Pomeni tudi razkriti zmote Babilona in jih postaviti v nasprotje z Jezusovo resnico.

`Katere kontrastne prvine češčenja so poudarjene v Raz 14,7.9–11? ``

Raz 14 opisuje dve različni vrsti češčenja: češčenje Stvarnika in češčenje zveri. V središču teh dveh vrst bogoslužja sta Božji dan češčenja – resnična sobota – in nadomestna ali ponarejena sobota. Sobota predstavlja počitek, zagotovilo in varnost, ki jo imamo v Kristusu, svojem Stvarniku, Odrešeniku in prihajajočem Kralju. Ponarejena sobota predstavlja človeka in lažno zamenjavo, ki temelji na človeškem razumu in uredbah.

`O čem govori Raz 14,12, še posebej, če upoštevamo njegovo sobesedilo? Kako sta v njem razodeta zakon in milost ter kaj nas bi moralo to naučiti o tem, da gre za dva nerazdružljiva vidika evangelija?`