---
title:  Zadnji čas kot osrednja tema Razodetja
date:   14/09/2020
---

Prvi Kristusov prihod je glavna tema evangelijev. Ti govorijo o njegovem rojstvu, življenju, službi, smrti in vstajenju. Čeprav govorijo tudi o njegovem drugem prihodu, pa to ni njihova glavna tema. V nasprotju z njimi pa Razodetje največ pozornosti posveča vrhuncu stoletja trajajočemu boju. Vsako večje prerokovanje v tej knjigi se konča z veličastnim prihodom našega Gospoda.

`Kaj je skupno tem besedilom? Raz 1,7; 11,15; 14,14–20; 19,11–18`

V Razodetju je od prvega do zadnjega poglavja Jezusov prihod vrhunec vsakega prerokovanja. »Jagnje, ki je bilo zaklano«, (Raz 5,12) prihaja kot Kralj kraljev in Gospod gospodov. (Raz 19,16) Premagal bo sovražnike, ki zatirajo in preganjajo njegovo ljudstvo. (Raz 17,14) Rešil jih bo nočne more greha in jih odpeljal domov v slavo. Veliki boj med dobrim in zlom bo končan. Zemlja bo obnovljena in rešeni bodo za vedno živeli s svojim Gospodom. (Raz 21,1–4)

V Raz 22,7 (Raz 22,12.17.20) Jezus pravi: »Glej, hitro pridem. Blagor mu, kdor hrani besede prerokovanja te knjige!« Jezusov zadnji poziv človeštvu je, naj se odzove na njegovo ljubezen, sprejme njegovo milost in sledi njegovi resnici, da bi bilo pripravljeno na njegovo skorajšnjo vrnitev. Razodetje se konča z Jezusovim vabilom: »Duh in nevesta govorita: ›Pridi!‹ In kdor sliši, naj reče: ›Pridi!‹« (Raz 22,17)

Naš Gospod vabi k sebi vse, ki hrepenijo po večnem življenju. Tiste, ki so sprejeli sporočilo evangelija in vneto pričakujejo njegovo vrnitev, vabi, naj se mu pridružijo pri širjenju vabila, da bi tudi drugi sprejeli njegovo sporočilo ljubezni. Pošilja nas oznanit njegovo sporočilo, da bi svet pripravili na njegovo skorajšnjo vrnitev. Nič ni bolj zadovoljujoče od sodelovanja z Jezusom v njegovem poslanstvu. Nič ni bolj izpolnjujoče kakor biti Kristusov sodelavec v njegovem načrtu zveličanja, ki ga ima za zadnji čas.

`Janez je pred približno 2.000 leti zapisal, da bo Kristus kmalu prišel. Glede na naše razumevanje stanja mrtvih je drugi Kristusov prihod zgolj trenutek po naši smrti. Kako ti to spoznanje pomaga razumeti, kako hitro v resnici prihaja naš Gospod?`