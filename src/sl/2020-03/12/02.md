---
title:  Petrovo sporočilo o sedanji resnici
date:   13/09/2020
---

Bog je skozi zgodovino zveličanja po preroški besedi pogosto pošiljal posebna sporočila, da bi se ljudje pripravili na prihajajoče dogodke. Nikoli ni bil nepripravljen. (Iz 46,9–10) Svoje ljudstvo pripravlja na prihodnost tako, da pošilja preroke, da razodenejo njegovo sporočilo, preden pride sodba. (Am 3,7) Pred potopom je Bog svoje sporočilo o prihajajoči nesreči poslal po Noetu. V Egiptu je uporabil Jožefa, ki je v sedmih letih obilja deželo pripravil na obdobje lakote. Judovski preroki so opozarjali izraelske kralje na prihajajoče uničenje Jeruzalema, ki ga bo povzročila babilonska vojska. Sporočilo Janeza Krstnika o spokorjenju je narod pripravilo na prvi Jezusov prihod.

`Kateri izraz je Peter uporabil za Božje sporočilo svojemu rodu? 2 Pt 1,12`

`Kaj je bilo sporočilo resnice za tisti čas, ki so jo oznanjali Peter in učenci? 2 Pt 1,16–21`

Sporočilo večnega pomena za prvo stoletje je bilo, da je Kristus že prišel. Oče je svojo ljubezen razodel po Kristusovi daritvi na križu. Čeprav je plačilo za greh smrt, pa je po Kristusu vsem zagotovljeno večno življenje. Sami se moramo odločiti, ali ga bomo po veri sprejeli ali ne. (Rim 3,23; 6,23; Ef 2,8) Sporočilo o zveličanju po Jezusu ne bo nikoli zastarelo. Gre za resnico, ki je pereča prav za vse rodove.

Zadnja svetopisemska knjiga, Razodetje, predstavi Jezusa in njegovo večno zveličanje v okviru zadnjega časa, da se ljudje pripravijo na njegov skorajšnji prihod. Razkriva zmote človeškega izročila in vase usmerjene pobožnosti. Razodetje od svojega začetka do konca razkriva Jezusa in njegovo delo za človeštvo.

Jezus je resnična priča Očetovega značaja. Je »poglavar kraljev zemlje«. On je ta, »ki nas ljubi in nas je umil naših grehov v svoji krvi in nas je storil v kraljestvo in za duhovnike svojemu Bogu in Očetu«. (Raz 1,1–6) Razodetje torej govori o Jezusu in njegovem sporočilu za čas konca, da bi se njegovo ljudstvo pripravilo na njegov skorajšnji prihod.

`Kakšne so tvoje misli, ko pomisliš na Razodetje? Ali se bolj ukvarjaš z zvermi in preroškimi simboli kakor pa z Jezusom? Zakaj nam je Jezus v Razodetju dal prerokbe? Kako te razodevajo njegove ljubeče načrte za človeštvo?`