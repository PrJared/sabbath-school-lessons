---
title:  "Jezusova služba zdravljenja – I"
date:   18/08/2020
---

Jezusova metoda oznanjevanja presega dobro naučene govore ali vnaprej pripravljene predstavitve. Njegova metoda je dragocena in razgibana kakor življenje sámo. Vsak dan srečujemo ljudi, ki imajo raznovrstne potrebe: telesne, duševne, čustvene in duhovne. Kristus si po nas želi poskrbeti za stiske teh ljudi, ko izrazimo svojo skrb za njihovo osamljenost, bolečino in žalost, pa tudi zanimanje za njihove radosti, upe in sanje.

Jezus je služil potrebam ljudi, da bi jim na koncu lahko dal to, kar so najbolj potrebovali. Človekove zaznane potrebe so življenjsko področje, za katero ljudje čutijo, da ga ne morejo rešiti sami. Morda je to potreba po prenehanju kajenja, po hujšanju, po bolj zdravi prehrani ali po zamejitvi stresa. Morda gre za potrebo po hrani, domu, zdravniški oskrbi ali po zakonskem oziroma družinskem svetovanju.

Ljudje najbolj od vsega potrebujemo osebni odnos z Bogom in spoznanje, da ima naše življenje večni pomen. Najgloblja človekova potreba na tem grešnem svetu je sprava z Bogom.

`Preberi poročilo v Mt 9,1–7 o hromem človeku, v Mr 5,25–34 pa o ženski, ki je imela krvotok. Katere namige najdeš o tem, da je Jezus telesno ozdravljenje povezal s človekovo potrebo po spravi z Bogom?`

Kristusova služba zdravljenja je zajemala veliko več kakor zgolj telesno in čustveno ozdravitev. Jezus je hrepenel po tem, da bi ljudje doživeli celovitost, ki jo je načel greh. Zanj je bilo telesno ozdravljenje brez duhovnega nepopolno. Če Božja ljubezen v nas vzbuja željo po tem, da bi bili ljudje telesno in čustveno zdravi, potem nas bo veliko bolj spodbujala k temu, da si bomo želeli tudi njihove duhovne blaginje, da bi lahko živeli življenje polnosti že sedaj in tudi vso večnost. Vsakogar, ki ga je Jezus ozdravil, je na koncu doletela smrt. Zaradi tega je bila njihova najgloblja potreba duhovne narave.

`Kako lahko naša cerkev v svoji skupnosti skrbi za potrebe ljudi in tako pokaže, da ji je resnično mar zanje? Pomisli na ljudi v svoji skupnosti. Kako si tvoja cerkev prizadeva sprožiti pozitivne spremembe v življenju teh ljudi?`