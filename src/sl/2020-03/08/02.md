---
title:  Jezusovo stališče do ljudi
date:   16/08/2020
---

Jezus je v ljudeh vedno poskušal videti dobre stvari in je v njih spodbujal le najboljše. Ena izmed kritik, ki so jih verski voditelji tistega časa podali Jezusu, je bila, da »sprejema grešnike in z njimi jé«. (Lk 15,2) Bili so zaskrbljeni, ker se je družil z »brezbožniki«. Na vero so gledali kot na nekaj, kar ljudi ločuje, ne pa združuje. Presenečeni so bili nad Jezusovo izjavo: »Nisem namreč prišel klicat pravičnih, temveč grešnike.« (Mt 9,13)

Vera učenikov, farizejev in saducejev je bila vera izogibanja drugih. Mislili so, da morajo narediti vse, kar je v njihovi moči, da bi se izognili okuženosti z grehom. Čeprav Jezus ni bil niti malo omadeževan z grehom, se je odločil priti na ta svet, ki bi ga lahko primerjali z jamo, polno strupenih kač, da bi nas odrešil. Jezus se nas ni izogibal. On je »luč sveta«. (Jn 8,12)

`S čim je Jezus primerjal svoje sledilce? Mt 5,13–14 Zakaj je uporabil ravno ti dve prispodobi? Jn 1,9; 12,46; Flp 2,15`

Sol je bila ena izmed najpomembnejših dobrin starega sveta. Bila je izredno dragocena in včasih so jo Rimljani uporabljali tudi kot plačilno sredstvo. Bila je simbol bogastva. Uporabljali so jo za ohranjanje in začinjanje hrane. Ko je Jezus uporabil prispodobo soli kot simbol za svoje sledilce, je želel reči, da se resnična vrednost tega sveta ne meri z mogočnimi in bogatimi ljudmi. Resnično vrednost sveta predstavljajo predani kristjani, ki delajo za Božje kraljestvo. Njihova ljubeča dejanja nesebične službe ohranjajo dobroto na tem svetu in dišavijo njegovo ozračje.

Druga prispodoba, ki jo je Jezus uporabil v Mt 5,14, je »luč svetu«. Luč se ne izogiba temi, temveč sveti v njej. Ne ločuje se od nje, temveč prodira skoznjo in jo razsvetljuje. Jezusovi sledilci morajo prodreti skozi temo v svoji soseščini, vasi in mestu ter svet osvetliti z Božjo slavo.

`Razmisli o Jezusovih besedah v Jn 17,15–18. Kako naj razumemo razliko med ločenostjo od tega sveta in izogibanjem temu svetu? Kaj je Jezus mislil, ko je molil, da so njegovi sledilci na tem svetu, vendar ne od sveta? Kako lahko živimo tako?`