---
title:  Kaj je Jezusu pomembno
date:   20/08/2020
---

Jezusovemu sporočilu učencem, zapisanemu v Mt 24, kjer se prepletajo dogodki, povezani z uničenjem Jeruzalema, in dogodki pred njegovim drugim prihodom, sledijo tri prilike o času konca. (Mt 25) V njih beremo o značajskih lastnostih, ki jih Jezus pričakuje od ljudi, ki čakajo na njegov drugi prihod. Prilika o desetih devicah poudarja pomen iskrenega, pristnega in s Svetim Duhom napolnjenega življenja. Prilika o desetih talentih poudarja pomen zveste uporabe darov, ki jih je Bog dal vsakomur od nas. Prilika o ovcah in kozlih razkriva, da pravo krščanstvo pomeni skrbeti za potrebe ljudi, ki jih Bog vsak dan postavlja v naše življenje.

`Kako je Jezus opisal pristno krščanstvo? Naštej področja služenja, ki so izpostavljena v tem odlomku. Mt 25,31–46`

Ta prilika govori o skrbi za telesne potrebe ljudi okoli nas in tega nauka ne smemo spregledati. Vendar se iz tega besedila lahko naučimo še nekaj. V ljudeh obstajata skrita lakota in žeja po Jezusu. (Jn 6,35; 4,13–14) Ljudje smo tujci, ki hrepenimo po domu, dokler ne najdemo svoje prave istovetnosti v Kristusu. (Ef 2,12-13.19) Vse dokler nas Kristus ne ogrne s svojo pravičnostjo, ostajamo duhovno nagi. (Raz 3,18; 19,7–8)

Starozavezni preroki so človekovo stanje pogosto opisali kot brezupno bolno. (Iz 1,5; Jer 30,12–15) Bolezen, ki jo povzroča greh, je usodna, a preroki so povedali, da obstaja zdravilo: »›Kajti povrnem ti zdravje in tvoje rane zacelim,‹ govori Gospod.« (Jer 30,17) Jezus je zdravilo za bolezni, ki ogrožajo naše telesno in duhovno življenje.

Prilika o ovcah in kozlih nas opominja, naj skrbimo za telesne potrebe bližnjih; vendar vsebuje veliko širše sporočilo. Gre za poročilo o Kristusu, ki lahko poskrbi za naše največje potrebe, in za njegovo povabilo, da se mu pridružimo pri službi drugim. Živeti vase usmerjeno življenje in zanemarjati telesne, duševne, čustvene in duhovne potrebe ljudi je nevarnost večne izgube. V priliki Gospod pohvali tiste, ki so življenje namenili čemu večjemu od služenja sebi, in jih sprejme v večnost. Tiste, ki so sebično živeli le zase in zanemarjali potrebe drugih, pa obsodi.