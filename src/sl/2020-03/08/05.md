---
title:  "Jezusova služba zdravljenja – II"
date:   19/08/2020
---

`Kakšen je bil trojni pristop, ki je bil osnova Jezusove službe? Na kateri način je izpolnil potrebe ljudi in kako je to vplivalo na njihovo življenje? Mt 4,23–25; 9,35 `

Jezusova služba je bila sestavljena iz treh dejavnosti: iz učenja, oznanjevanja in zdravljenja. Govoril je o večnih načelih, da bi življenje ljudi imelo smisel in namen. Rekel je: »Jaz sem prišel, da imajo življenje in da imajo obilo.« (Jn 10,10) Njegovo služenje je razodevalo obilico Božje milosti. Jezus je prišel, da bi nam omogočil življenje v obilju zdaj in za vedno.

`Preberi Mr 1,32–39. Jezus je ves dan zdravil bolne in izganjal demone. Po svoji molitvi naslednje jutro, ko bi se verjetno kmalu začelo zbirati še več ljudi, da bi jih ozdravil, je odšel proti drugemu mestu. Zakaj ni ozdravil teh? Preberi njegov odgovor v Mr 1,38–39.`

To poročilo daje vpogled v Jezusovo službo. Potem ko je Jezus prejšnji dan ozdravil množico bolnikov, je naslednji dan pustil za sabo te, ki so potrebovali ozdravljenje. Svoje ravnanje je razložil z besedami, da je namen njegovega prihoda na svet oznanjevati evangelij. Jezus ni bil zgolj nevsakdanji čudodelnik. Bil je vzvišeni Božji Sin z odrešilnim poslanstvom. Ni bil zadovoljen samo z zdravljenjem telesnih bolezni. Hrepenel je po tem, da bi ljudje sprejeli dar večnega življenja, ki jim ga je prišel ponudit. Namen svojega prihoda na svet je jasno izrazil z besedami: »Sin človekov je namreč prišel iskat in zveličat, kar se je bilo izgubilo.« (Lk 19,10) Vsako ozdravljenje je bilo priložnost, da se razodene Božji značaj, olajša trpljenje in ponudi možnost večnega življenja.

`Ali je kljub revščini in bolezni možno živeti življenje v obilju, ki nam ga ponuja Jezus? Ali je Jezus ljudem ponudil kaj globljega od telesnega zdravja? S katerimi praktičnimi pristopi lahko ljudi usmerimo na duhovne resnice, medtem ko jim pomagamo zadovoljiti njihove telesne in čustvene potrebe?`