---
title:  Kako je Jezus ravnal z ljudmi
date:   17/08/2020
---

Jezusov cilj je bil v ljudeh spodbuditi najboljše. Tudi ko so bile okoliščine nenavadno težke, je bil njegov odziv vljuden. V Evangeliju po Luku beremo, da so se ljudje čudili »besedam milosti, ki so prihajale iz njegovih ust«. (Lk 4,22) Evangelist Janez pa dodaja: »Milost in resnica je postala po Jezusu Kristusu.« (Jn 1,17) Njegov odnos je razorožil ljudi. Njegove vljudne besede so ganile srčne strune njegovih poslušalcev.

`Katere besede upanja je Jezus izrekel dvema nenavadnima osebama, rimskemu stotniku in judovskemu pismouku? Mt 8,5–10; Mr 12,34`

Jezusove besede rimskemu vojaškemu poveljniku so bile revolucionarne. Pomisli, kako se je počutil ta poklicni vojak, ko mu je Jezus povedal, da niti v Izraelu ni našel toliko vere kakor pri njem. Pomisli tudi, kaj si je mislil pismouk, ko mu je Jezus dejal: »Nisi daleč od Božjega kraljestva.« Jezus je imel sposobnost v ljudeh videti najboljše. Malo je takšnih stvari, ki bi bolj odprle srce za evangelij, kakor pohvala. V ljudeh okoli sebe poskušaj videti dobre stvari in jim daj vedeti, da jih ceniš.

`Katera življenjska načela naslednja besedila učijo o tem, kako naj o svoji veri povemo drugim in kakšen naj bo naš odnos do njih? Iz 42,3; Kol 4,5–6; Ef 4,15`

Kadar so naše besede spodbudne in spoštljive, pozitivno vplivajo na življenje drugih. Izaijeve preroške besede razodevajo, da Jezus ne bo zlomil nalomljenega trsta in ne bo ugasnil tlečega stenja. Z drugimi besedami, Jezus je bil izredno sočuten in je pazil na to, da ne bi po nepotrebnem zlomil koga, ki je bil nov v veri. V srcu tega človeka ni želel ugasniti tleče žerjavice.

`Zakaj je način, s katerim kaj povemo, prav tako – ali morda še bolj – pomemben od tega, kar povemo? Kako bi se odzval, če bi ti kdo rekel: »Resnica je resnica in ljudje jo morajo sprejeti ali pustiti.« Kaj je narobe s to trditvijo?`