---
title:  Za globlje proučevanje
date:   21/08/2020
---

»Mnogi nimajo vere v Boga in so izgubili zaupanje v človeka. Vendar cenijo dejanja sočutja in ustrežljivosti. Ko vidijo koga, čigar spodbuda ni posvetna slava ali nagrada, ki prihaja v njihove domove, streže bolnim, hrani lačne, oblači nage, tolaži žalostne in nežno usmerja vse k njemu, čigar ljubezni in sočutja je človek samo glasnik – ko torej vidijo vse to, so njihova srca ganjena. Občutijo hvaležnost. Njihova vera oživi. Spoznajo, da Bog skrbi zanje, zato so pripravljeni poslušati, ko odpremo njegovo Besedo.« /Ellen G. White, Zdravje na dosegu roke, str. 88–89/

Zgled Jezusove nesebične službe odpira srce, ruši predsodke in ustvarja dovzetnost za evangelij. Cerkev je Kristusovo telo, ki vsepovsod z ljubeznijo skrbi za potrebe drugih. Kristus nas je postavil v našo skupnost zato, da bi jo v njegovem imenu spreminjali na boljše. Čeprav moramo biti previdni, da ne postanemo »okuženi« s svetom (kar je gotovo zelo resnična in nevarna grožnja, ki preti cerkvi), se moramo kljub temu naučiti, kako doseči ljudi tam, kjer so, in dovoliti Bogu, da nas uporabi. Bog želi ljudi premakniti z njihovega trenutnega mesta v življenju tja, kjer naj bi bili.

**Vprašanja za pogovor**

`1.	Zakaj sočutna Kristusova služba tako mogočno vpliva na rušenje predsodkov in pripravo ljudi za sprejem duhovnih resnic? Poskušaj si predstavljati, kako učinkovitejše bi bilo naše pričanje, če bi odsevali Jezusovo nesebično zanimanje za druge.`

`2.	Spomni se primera, ko si povedal kaj, kar je sicer bilo resnično, pravilno in celo potrebno, vendar si to rekel na napačen način – z neustreznim tonom glasu ali predrzno. Ali si se iz te izkušnje naučil kaj, kar ti bo pomagalo, da te napake ne ponoviš več?`

`3.	Še enkrat razmisli o tem, da se morajo vsi ozdravljeni ljudje in celo tisti, ki so v preteklosti vstali od mrtvih, na koncu srečati s smrtjo. Kaj to pove o tem, kako bi morali zastaviti svoje misijonske programe?`

`4.	Katere načine služenja, ki jih trenutno ne izvajate, bi lahko vaša cerkev izpeljala v vaši skupnosti?`

`5.	Kako lahko ustvarimo duhovne priložnosti za ljudi, ki jim pomagamo pri njihovih telesnih in čustvenih potrebah?`