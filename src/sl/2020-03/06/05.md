---
title:  Odkrij svoje duhovne darove
date:   05/08/2020
---

`Kaj naslednji besedili povesta o Božjih obljubah in duhovnih darovih, danih pred drugim Kristusovim prihodom? 1 Kor 1,4–9; 2 Kor 1,20–22`

Bog je obljubil, da bo njegova cerkev tik pred Gospodovim prihodom prejela vse darove Svetega Duha. Njegove obljube so zanesljive. Vsakomur od nas je dal Svetega Duha, da bi nas vodil k razumevanju darov, ki nam jih je dal. Bog deli darove in nam jih razkriva po Svetem Duhu.

`Kaj moramo narediti, če želimo odkriti darove, ki nam jih je podaril Bog? Lk 11,13; Jak 1,5; Mt 7,7`

Darove Duha prejmemo, ko se posvetimo Bogu in ga prosimo, naj nam razodene, s katerimi darovi nas je obdaril. Ko je naše srce prazno samohvale in je naša prva misel služba Jezusu, nam bo njegov Duh dal duhovne darove, ki jih je pripravil za nas. »Šele ko so se učenci po veri in molitvi popolnoma izročili delu zanj, so bili deležni izlivanja Duha. Takrat so bile na poseben način nebeške dobrine izročene Kristusovim sledilcem. … Darovi so v Kristusu že naši, vendar je njihovo dejansko posedovanje odvisno od sprejemanja Božjega Duha.« /Ellen G. White, Kristusove prilike, str. 225/

Duhovni darovi so značilnosti, ki nam jih Bog da za učinkovito službo. (1 Kor 12,4–6) Bolj splošno lahko svoje darove izrazimo na področju cerkvenih služb, bolj posebno pa pri cerkvenih dejavnostih. Duhovni dar ne pride v popolnoma razviti obliki. Ko te Sveti Duh spodbudi k službi na določenem področju, moli, da te usmeri k posebni službi, kjer boš lahko svoj duhovni dar usmeril v pridobivanje ljudi.

`Kateri so tvoji posebni darovi? In še pomembneje: Kako jih lahko izboljšaš, da boš še učinkovitejši v Gospodovi službi?`