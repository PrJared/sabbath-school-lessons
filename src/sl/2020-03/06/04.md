---
title:  Namen duhovnih darov
date:   04/08/2020
---

`Zakaj Bog vsakemu verniku podeljuje duhovne darove? Kaj je njihov namen? 1 Kor 12,7; Ef 4,11–16`

Duhovni darovi imajo več namenov. Bog jih daje za vzgojo in krepitev cerkve, da bi izpolnila njegovo nalogo. Ustvarjeni so, da razvijejo enotno cerkev, ki bo usposobljena za izpolnitev Božjega namena na tem svetu. V Svetem pismu najdemo primere duhovnih darov, ki jih Bog podeljuje cerkvi, kot so služenje, evangeliziranje, poučevanje, spodbujanje in darovanje. Sveto pismo govori tudi o daru gostoljubnosti, usmiljenja, koristnosti in radosti, če omenimo samo nekatere. Daljši seznam boš našel v Rim 12 in 1 Kor 12.

Morda se sprašujete, kakšna je povezava med duhovnimi darovi in naravnimi sposobnostmi. Duhovni darovi so po Svetem Duhu dane značilnosti, ki vernike opremijo za posebno nalogo znotraj cerkve in za službo svetu. Zajemajo tudi naravne danosti, ki jih posveti Sveti Duh, vernik pa jih uporablja v službi za Kristusa. Vsi naravni darovi so dani od Boga, toda vsi se ne uporabljajo v službi Kristusu.

»Posebni darovi Duha niso le v priliki omenjeni talenti. To so vsi darovi in sposobnosti, prirojene ali pridobljene, naravne ali duhovne. Vse je treba uporabiti v Kristusovi službi. Ko postanemo njegovi učenci, se mu izročimo z vsem, kar imamo in kar smo. Te darove nam očiščene in oplemenitene izroči nazaj, da jih uporabljamo njemu na slavo in v blagoslov bližnjim.« /Ellen G. White, Kristusove prilike, str. 225/

Bog si je poleg tega zamislil še posebne darove, kakor so, na primer, dar preroštva in darovi v povezavi s cerkvenimi službami – služba pastorja, starešine in učiteljev, ki poučujejo Kristusovo telo, da bi ga vzgojili in usposobili za službo. (Ef 4,11–12) Namen cerkvenega vodstva je, da vernikom pomaga odkriti duhovne darove in jih naučiti, kako jih uporabiti za izgradnjo Kristusovega telesa.

`Katere naravne talente imaš, ki so sicer uporabni in donosni v po-
svetnem okolju, vendar so lahko na blagoslov tudi tvoji cerkvi?`