---
title:  "Bog – darovalec vseh dobrih darov"
date:   03/08/2020
---

Bog je vir vseh darov in vsako »popolno darilo« prihaja od njega. (1 Kor 12,11; Ef 4,7–8; Jak 1,17) Lahko smo brez skrbi, saj nam bo podaril darove Svetega Duha, ki najbolj ustrezajo našemu značaju. Naše sposobnosti bo uporabil na način, ki bo najbolje služil njegovemu cilju in poveličal njegovo ime.

`Komu Bog daje duhovne darove? Mr 13,34; 1 Kor 12,11`

Sveto pismo je jasno. Bog ima pri širjenju evangelija posebno nalogo za vsakogar. V Jezusovi priliki o gospodarju, ki je hišo pustil v oskrbo služabnikom, gospodar služabnikom dodeli določeno delo. (Mr 13,32) Prav vsakomur je dodeljena naloga. Bog daje duhovne darove vsem, da bi uresničili božansko nalogo oziroma službo, v katero so poklicani. Ko življenje izročimo Kristusu in po krstu postanemo del njegovega telesa, cerkve, nam Sveti Duh podari darove, da bi služili telesu in pričali svetu.

Leta 1903 je Ellen G. White napisala pismo nekemu moškemu, da bi ga spodbudila uporabljati darove, ki mu jih je dal Bog za službo: »Vsi smo člani Božje družine. Vsem so v večji ali manjši meri zaupane od Boga dane sposobnosti, za katere smo odgovorni. Ne glede na to, ali so naši darovi veliki ali majhni, jih moramo uporabiti za službo Bogu. Prepoznati moramo pravico vsakogar, da uporabi darove, ki so mu zaupani.

Nikoli ne bi smeli zaničevati niti najmanjše telesne, umske ali duhovne glavnice.« /Ellen G. White, Letter 260, 2. 12. 1903/

`Kaj nas naslednja besedila učijo o obljubi Svetega Duha pri krstu? Apd 10,36–38; Mt 3,16–17; Apd 2,38–42`

Kakor je bil Jezus pri krstu maziljen s Svetim Duhom, ki ga je pripravil in opremil za njegovo poslanstvo na svetu, je tudi vsem nam pri krstu obljubljen Sveti Duh. Bog si želi, da bi verjeli, da je izpolnil svojo besedo in nam podaril duhovne darove, da bi z njimi blagoslavljali cerkev in svet.