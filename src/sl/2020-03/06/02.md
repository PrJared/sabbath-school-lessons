---
title:  "Različni darovi: Enotnost v služenju"
date:   02/08/2020
---

Ali si kdaj razmišljal o tem, kako različni so bili učenci? Njihovo ozadje, osebnost, značaj in darovi so se izredno razlikovali. Vendar to cerkve ni oviralo, temveč ji je dajalo moč. Cestninar Matej je bil natančen in točen. V nasprotju z njim je bil Peter velikokrat hiter, zagnan in vzkipljiv, vendar je imel tudi sposobnosti vodje. Janez je bil dobrosrčen in iskren. Andrej je bil družaben, izredno dovzeten za okolico in občutljiv za potrebe drugih. Tomaž je postavljal vprašanja in pogosto dvomil. Čeprav so učenci imeli različen značaj in darove, pa je Bog prav vsakega mogočno uporabil pri pričanju zanj.

`Česa se lahko iz naslednjih besedil naučimo o tem, da Kristusovo telo (cerkev) potrebuje ljudi z različnimi darovi? 1 Kor 12,12–13.18–22`

Bogu je v veselje dati darove za službo ljudem, ki prihajajo iz različnih okolij in imajo različne sposobnosti. Kristusovo telo ni enovita skupina enakih ljudi. Tudi ni društvo, v katerem so ljudje z enakim ozadjem in miselnostjo. Gre za razgibano gibanje ljudi z različnimi darovi, ki jih druži ljubezen do Kristusa in Svetega pisma ter so predani temu, da v svet ponesejo njegovo ljubezen in resnico. (Rim 12,4; 1 Kor 12,12) Deli Kristusovega telesa imajo različne darove, od katerih so prav vsi dragoceni. Prav vsak je bistvenega pomena za zdravo delovanje cerkve. Kakor imajo oči, ušesa in nos različne naloge in so kljub temu potrebni telesu, cerkev potrebuje vse darove. (1 Kor 12,21–22)

Če podrobno proučimo človeško telo, bomo opazili, da ima celo najmanjši del pomembno vlogo. Pomisli samo na trepalnice. Kaj bi bilo, če ne bi imeli česa, kar je na prvi pogled tako nepomembno, kakor so trepalnice? Delci prahu bi zameglili naš vid, kar bi lahko povzročilo nepopravljivo škodo. Vernik, ki se morda zdi najmanj »pomemben«, je bistven za Kristusovo telo; tudi njega je obdaril Sveti Duh. Kadar te darove posvetimo Bogu, lahko prav vsak od nas naredi večne spremembe.