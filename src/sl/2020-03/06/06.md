---
title:  Razvoj darov
date:   06/08/2020
---

`Kaj v tej priliki o talentih še posebej nagovori? Zakaj je Bog prva dva služabnika pohvalil, zadnjega pa obsodil? Kaj prilika pove o naših talentih? (Mt 25,14–30) Globlje premisli o Mt 25,29.`

Gospodar je dal služabnikom toliko talentov, kolikor je ustrezalo njihovi zmožnosti. (Mt 25,15) Vsak je prejel različno količino: eden je prejel pet talentov, drugi dva in tretji enega. Vsak služabnik se je lahko odločil, kako bo naložil ali porabil zaupan denar. Pomembno je izpostaviti, da to, kar so prejeli, ni bilo njihovo. Pripadalo je nekomu, ki jim je zaupal.

Gospodarja ni skrbelo, kdo ima boljše ali slabše talente. Prav tako ni bilo pomembno, koliko talentov so prejeli. Pomembno je bilo to, kar so naredili z zaupanim.

Pavel je to opisal tako: »Kajti če je dobra volja, je prijetna po tem, kar kdo ima, ne po tem, česar nima.« (2 Kor 8,12) Bogu ni pomembno, kaj imamo, temveč kaj naredimo s tem, kar imamo.

Gospodar je pohvalil prva dva služabnika, ker sta bila zvesta pri uporabljanju talentov. Njuni talenti so se večali z uporabo. »Hudobni« služabnik pa ni uporabljal talenta, ki mu ga je dal gospodar, zato se ni razvijal. Večna resnica je, da »zakon službe postane vezni člen, ki nas povezuje z Bogom in bližnjimi«. /Ellen G. White, Kristusove prilike, str. 224/ Nezvesti služabnik je zapravil priložnost za službo in na koncu celo izgubil sposobnost zanjo.

Kadar darove, ki nam jih je dal Bog, uporabljamo za poveličevanje njegovega imena, se bodo razvijali, širili in rasli. Kako lahko odkriješ, katere darove ti je dal Bog? Ponižno ga prosi, naj ti razodene, na katerih področjih si želi, da mu služiš. Ko ti bo odgovoril, začni delovati. Tvoji darovi bodo rasli z uporabo in služba za Boga ti bo prinesla zadovoljstvo.

`Še enkrat razmisli o tej priliki in jo poskušaj uporabiti za svoje življenje. Kaj ti pove o tem, kako uporabljaš darove, ki ti jih je dal Bog? Ne pozabi, da je vse, kar imaš, Božji dar.`