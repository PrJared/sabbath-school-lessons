---
title:  Uporabnost Božje besede
date:   12/08/2020
---

Nekdo je v Svetem pismu naštel več kakor tri tisoč obljub. Vse izvirajo iz srca ljubečega Boga, »ki more nad vso mero storiti preobilo več, kakor kar prosimo ali umemo«. (Ef 3,20) Božje obljube so obveznosti, ki jih Bog sklene z vsakim od nas. Kadar se jih z vero oklenemo in to naučimo delati tudi druge, bodo nebeški blagoslovi pritekali v naše življenje. Apostol Pavel je v Rim 8 poudaril to božansko načelo: »On, ki lastnemu Sinu ni prizanesel, temveč ga je dal za nas vse, kako ne bo tudi z njim nam vsega podaril?« (Rim 8,32) Apostol Peter je pojasnil to obljubo: »Nam je njegova Božja moč podarila vse, kar služi v življenje in pobožnost, po spoznanju njega, ki nas je poklical po lastni slavi in kreposti.« (2 Pt 1,3) Po Jezusovi smrti na križu in njegovi zmagi nad Satanom, oblastmi in močjo pekla je priskrbel vse, kar je potrebno, da bi živeli pobožno duhovno življenje. Obljubil je tudi, da bo poskrbel za naše osnovne telesne potrebe.

`Čeprav so obljube precej različne, vsebujejo pomembne nauke o Božjem značaju. Katere? Kako so te obljube vplivale na tvoje življenje? 1 Jn 1,7–9; Flp 4,13.19`

Obljube, o katerih smo brali v zgornjih vrsticah, govorijo o različnih stvareh, vendar je slika o Bogu, ki si jo ustvarimo na podlagi teh besedil, zelo podobna. Razodevajo Boga, ki je ljubeč in odpuščajoč, neskončno močan in skrbi za naše osnovne potrebe. Zagotavljajo nam, da je Bogu temeljito mar za nas.

`Kaj iz Heb 3,19; 4,1–3; Mt 13,58 izvemo o človekovi potrebi po veri?`

V Svetem pismu je mnogo čudovitih Božjih obljub. Kadar se jih po veri oklenemo in verujemo vanje, ker jih je dal sam Kristus, bomo prejeli njihov blagoslov. Pomanjkanje vere v Božjo zmožnost izpolniti to, kar je obljubil v svoji Besedi, ovira izpolnitev njegovih obljub v našem življenju. Prosi Boga, naj te v tem tednu vodi h komu, ki potrebuje spodbudne obljube Svetega pisma.