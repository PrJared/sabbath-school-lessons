---
title:  Ustvarjalna moč Božje besede
date:   10/08/2020
---

`Kaj iz Heb 1,1–3; 4,12; Ps 33,6.9 izvemo o moči Božje besede?`

Božja beseda je živa in ima moč doseči to, kar pravi. Človeške besede govorijo o tem, kar že obstaja, vendar Bog govori o stvareh, ki jih še ni, ter jih nato ustvari z močjo svoje besede. Božja beseda je ustvarjalna. Slišana beseda, ki izhaja iz njegovih ust, ima moč ustvariti vse, kar izreče.

V poročilu o stvarjenju, zapisanem v 1 Mz 1, se večkrat ponovi besedna zveza »reče Bog«. (1 Mz 1,3.6.11.14.20.24.26.29) Ko je Bog spregovoril, je s svojo besedo ustvaril kopno, ukazal rastlinam, naj poženejo, cvetlicam, naj zacvetijo, in sadnemu drevju, naj uspeva; po njegovi besedi so bile ustvarjene tudi živali.

V hebrejščini obstaja zanimiva beseda, ki opisuje Božjo ustvarjalno dejavnost v 1 Mz 1. Ta beseda je bara. V tej obliki se uporablja za opis Božjega ustvarjanja iz nič. Omenjeni glagol se uporablja samo takrat, kadar je Bog osebek. To pomeni, da lahko samo Bog ustvarja (bara), kar dela z močjo svojih besed.

Bog po moči svoje besede ni samo ustvaril sveta, temveč ga na ta način tudi vzdržuje in ohranja. Ista moč, ki je v njegovi izrečeni Besedi, je tudi v njegovi zapisani Besedi. Isti Sveti Duh, ki je sodeloval pri stvarjenju, je navdihnil tudi Sveto pismo. Navzoč je, kadar beremo Božjo besedo in se o njej pogovarjamo z drugimi. V Božji besedi je ustvarjalna moč, ki daje in spreminja življenje. »Božja beseda, ki je svetove priklicala v obstoj, vsebuje ustvarjalno moč. Ta Beseda daje moč, ustvarja življenje. Vsaka zapoved pomeni tudi obljubo; ko jo prostovoljno sprejmemo in ji damo prostor v srcu, s seboj prinaša življenje neskončnega Boga. Spremeni naravo in v človeku obnovi Božjo podobo.« /Ellen G. White, Vzgoja, str. 110/

Ko se oklenemo svetopisemskih obljub, se naše življenje spremeni, in ko pomagamo drugim razumeti te osupljive obljube, bo Sveti Duh spremenil tudi njihovo življenje.

`Kaj pomeni stavek Bog je rekel in zgodilo se je tako? Kako lahko dojamemo, kaj to pomeni? Kaj to osupljivo dejstvo pove o Božji moči? Zakaj bi nas morala ta resnica pomiriti?`