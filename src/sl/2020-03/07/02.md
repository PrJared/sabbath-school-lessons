---
title:  Prispodobe za Božjo besedo
date:   09/08/2020
---

`Katerih pet prispodob je uporabljenih za opis Božje besede? Zakaj ravno te? Ps 119,105; Jer 23,29; Lk 8,11; Mt 4,4`

Prispodobe, uporabljene v zgornjih besedilih, opisujejo nekatere osnovne naloge Božje besede. Kadar drugim povemo za Božjo besedo, bi to lahko primerjali z lučjo, ki razsvetli življenje. Jezus, »luč sveta«, prodre skozi temo napačnih predstav o Bogu in naravi njegovega značaja. Po Božji besedi Sveti Duh razsvetli razum, ki je zatemnjen zaradi popačenega razumevanja Boga.

V knjigi preroka Jeremija je Božja beseda opisana kot ogenj in kladivo; ogenj zažge navlako greha, kladivo pa zlomi naše trdo srce. Kadar pomagamo ljudem v Svetem pismu videti Jezusovo slavo, se njihovo trdo srce začne mehčati, ogenj Božje ljubezni pa zažge sebičnost, častihlepje, poželenje in samoljubje.

Poleg tega je Božja beseda primerjana tudi s semenom. Glavna lastnost semena je dajanje življenja. Semena potrebujejo čas za rast. Vsa ne vzklijejo istočasno. Poleg tega različne rastline rastejo različno hitro. Vendar življenje, ki je skrito v semenu, v ugodnih razmerah vzklije v novo življenje. Kadar v srce in um ljudi zasadimo seme Božje besede, vsekdar ne bomo videli takojšnjih sadov. Kljub temu pa bo seme počasi raslo in bo v času, ki ga je določil Bog, obrodilo sad za nebeško žetev, če se bodo posamezniki odzvali na delovanje Svetega Duha.

Jezus je svojo Besedo primerjal s hranljivim kruhom. Verjetno se strinjate z menoj, da je redkokatera jed bolj nasitna od dobrega kruha. Božja beseda pomiri lakoto duše in nahrani naša duhovna hrepenenja. Kadar drugim povemo za Božje obljube in jim pomagamo spoznati, da je Jezus Beseda, se bo njihovo življenje spremenilo po Božji dobroti, očarani bodo nad njegovo ljubeznijo, presenečeni nad njegovo milostjo in »nahranjeni« z njegovo navzočnostjo.

`Razmisli o resnicah, za katere vemo samo na podlagi Svetega pisma. Kakšen je tvoj odnos do teh svetopisemskih naukov?`