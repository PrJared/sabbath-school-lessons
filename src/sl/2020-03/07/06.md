---
title:  Oznanjati Besedo
date:   13/08/2020
---

Dobre novice povemo drugim. Spomni se trenutkov, ko si bil presrečen zaradi dobrih novic. Morda je bil to dan tvoje zaroke ali poroke, rojstvo otroka, nova služba ali pa nakup novega avtomobila ali hiše. Verjetno si bil tako vznemirjen, da si komaj čakal, da novico poveš drugim.

Čudovito je svoje radosti deliti z drugimi. Najboljša novica v celotnem vesolju pa je Jezusov življenjepis. Kadar v Božji besedi odkrijemo nova spoznanja o zveličanju, ki ga imamo v Kristusu, naše srce napolni sreča in o tem želimo povedati tudi drugim. Ko so verski voditelji apostolom poskušali preprečiti oznanjevanje, je Peter dejal: »Ne moreva namreč, da ne bi govorila tega, kar sva videla in slišala.« (Apd 4,20)

»Brž ko kdo pride h Kristusu, se v njegovem srcu rodi želja, da bi tudi drugim oznanil, kako dragocenega prijatelja je našel v Jezusu; zveličavna in posvečujoča resnica ne more ostati zaprta v njegovem srcu. Če smo oblečeni v Kristusovo pravičnost in napolnjeni z veseljem njegovega Duha, ki prebiva v nas, ne bomo mogli mirovati.« /Ellen G. White, Pot h Kristusu, 2006, str. 93/

Apostol Pavel piše: »Dolžnik sem enako vsem: Grkom in divjakom, modrim in neumnim. Tako torej, kar se mene tiče, sem voljan oznanjati evangelij tudi vam, ki ste v Rimu. Kajti ne sramujem se evangelija, ker je Božja moč v zveličanje vsakemu, ki veruje, najprej Judu, pa tudi Grku.« (Rim 1,14–16)

Apostol Pavel se ni nikdar naveličal govoriti o svojem spreobrnjenju. Njegovo srce je napolnjevalo Jezusovo veselje in te dobre novice ni mogel zadržati zase.

`Katera življenjska načela o oznanjanju Božje besede vsebuje Iz 50,4; Prd 3,1; 2 Tim 4,2?`

Ko življenje izročimo Kristusu in njegovi službi, nam bo dal priložnost govoriti besede »ob pravem času« oziroma takrat, kadar je to najbolj primerno za tistega, čigar srce je pripravil. Pri pričanju moramo imeti v mislih tri načela: 1) kaj govorimo; 2) kako to povemo in 3) kdaj to povemo.

`S katerimi ljudmi si pogosto v stiku? Kako lahko še izboljšaš pričanje tem ljudem?`