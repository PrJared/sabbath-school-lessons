---
title:  Prednosti proučevanja Božje besede
date:   11/08/2020
---

Obstaja mnogo prednosti proučevanja Božje besede. Apostol Peter je rekel, da smo po svetopisemskih obljubah postali »deležni božanske narave«. (2 Pt 1,4) Jakob je govoril o »vsajeni« besedi, ki »more rešiti vaše duše«. (Jak 1,21) Pavel je dodal, da beseda Božje milosti »more dovršiti vaš napredek in dati delež med vsemi posvečenimi«. (Apd 20,32) Sveto pismo ima odrešujoč namen. Kadar v vsem Svetem pismu vidimo Jezusa, se spreminjamo. Z gledanjem vanj v njegovi Besedi mu postajamo vse bolj podobni. (2 Kor 3,18) »Zakon naše umske in duhovne narave je, da se spreminjamo v to, kar gledamo. Naš um se postopno prilagaja temu, s čimer se ukvarja.« /Ellen G. White, Veliki spopad med Kistusom in Satanom, str. 353; Veliki boj med Kristusom in Satanom, str. 402/

`Katere druge prednosti ima proučevanje Svetega pisma? 2 Tim 3,14–17; Jn 17,14–17`

Pavel je mlademu sodelavcu Timoteju pisal, naj bo zvest Svetim spisom. Naštel je prednosti proučevanja navdihnjene Besede. Po njegovih besedah je Sveto pismo »koristno za pouk«. Razkrije resnico in razkrinka zmoto. Vsebuje oris Božjega načrta za človeštvo. Prepričuje nas o grehu, popravlja naše zmotno mišljenje in nas poučuje o pravičnosti. Sveto pismo razodeva Kristusovo pravičnost. Odvrača nas od grešnosti in nas vodi k lepoti Kristusove pravičnosti. Ko vidimo Kristusovo nesebično ljubezen v nasprotju s svojim samoljubjem, nas to osupne. Ko v Svetem pismu opazujemo globino njegovega usmiljenja in skrbi za nas, se naše življenje spreminja. Ko se z ljudmi pogovarjamo o njegovi besedi, se tudi oni korenito spreminjajo. Ko v Svetem pismu opazujemo Kristusa, mu postajamo vse bolj podobni. Pričanje ne pomeni, da drugim povemo o tem, kar mislimo, niti o tem, kar verujemo. Pomeni, da ljudem povemo o večnih svetopisemskih resnicah. Ko doživimo neverjeten blagoslov Božje besede, bomo zmožni tudi drugim povedati, kako ga lahko prejmejo.

`Spomni se težavnih trenutkov, ki si jih zdržal, in kako je bila takrat Božja beseda tvoja moč. Česa si se naučil iz te izkušnje?`