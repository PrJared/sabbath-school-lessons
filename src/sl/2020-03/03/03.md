---
title:  Nauk o sprejemanju
date:   13/07/2020
---

S tem, ko je Jezus učencem pokazal, kaj pomeni vsakega človeka videti z novega zornega kota, jih je naučil, kako nanje gledati z vidika nebes. Jezusov pogled na ljudi je bil korenit. Ni jih videl takšnih, kakršni so bili, temveč takšne, kakršni bi lahko postali. Do ljudi se je vedno vedel spoštljivo in dostojanstveno. Učenci so bili pogosto presenečeni nad njegovim ravnanjem z ljudmi, kar je še posebej razvidno iz dogodka s Samarijanko pri vodnjaku.

V posebni izdaji Svetega pisma, ki je namenjeno proučevanju z arheološkega vidika, najdemo zanimivo opažanje s področja odnosov med Judi in Samarijani: »Spor med Samarijani in Judi se je začel že v zgodnjem obdobju. Glede na 2 Kr 17 so bili Samarijani potomci Mezopotamcev, ki so jih na začetku Izraelovega izgnanstva pod asirskim kraljem nasilno naselili na sever Izraela. Samarijani so častili Jahveja, vendar malikovalstva niso opustili.« /The Archeological Study Bible (Zondervan Publishing, 2005), str. 1727/ Poleg malikovalstva so ustanovili tudi svoje duhovništvo in tekmiški tempelj na gori Gerizim. Glede na teološke razlike med Judi in Samarijani so bili učenci brez dvoma presenečeni, ko so spoznali, da bo Jezus v Galilejo potoval skozi Samarijo. Presenečeni so bili tudi nad tem, da se ni spuščal v teološka razglabljanja, temveč je neposredno naslovil Samarijankino hrepenenje po sprejemanju, ljubezni in odpuščanju.

`Kako se je Jezus približal Samarijanki? Kako se je odzvala? Kako so se odzvali učenci in kako je Jezus razširil njihov pogled? Jn 4,3–34`

Večni nauk, ki ga je Jezus želel podati učencem in tudi nam, je preprost: »Tisti, ki imajo Kristusovega Duha, bodo na vse ljudi gledali z očmi božanskega sočutja.« /Ellen G. White, The Signs of the Times, 20. 7. 1892/

`Na katere ljudi zaradi vpliva svoje kulture in družbe gledaš prezirljivo ali nespoštljivo? Zakaj je nujno, da se spremeni tvoj pogled? Kako se ta sprememba lahko zgodi?`