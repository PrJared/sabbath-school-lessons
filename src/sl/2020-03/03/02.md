---
title:  Drugi dotik
date:   12/07/2020
---

V Svetem pismu najdemo samo en čudež, ki ga je Jezus opravil v dveh stopnjah. Ta čudež je bil ozdravljenje slepca iz Betsajde. Dogodek je brezčasen nauk za Kristusovo cerkev današnjega časa in opisuje Božji načrt za vsakega vernika, ki naj bi k Jezusu pripeljal še koga. Sveto pismo poroča: »Pridejo v Betsajdo. In pripeljejo mu slepca in ga prosijo, naj se ga dotakne.« (Mr 8,22) Ključni besedi te vrstice sta »pripeljali« in »prosili«. Slepec k Jezusu ni prišel sam. Njegovi prijatelji so videli njegovo stisko in ga pripeljali. Morda slepi moški ni imel veliko vere, vendar so jo imeli njegovi prijatelji. Verjeli so, da bo Jezus ozdravil slepoto njihovega prijatelja.

V Novi zavezi beremo o približno 25 različnih čudežih ozdravljenja, ki jih je naredil Jezus. Pri več kakor polovici so bolnega k njemu pripeljali prijatelji ali sorodniki. Mnogi nikoli ne bi prišli k Jezusu, če jih k njemu ne bi pripeljal kdo, ki je imel vero. Naša naloga je pripeljati ljudi k Jezusu.

Naslednja beseda, ki je vredna omembe, je beseda »prosili«, ki pomeni tudi »moledovati, rotiti ali spodbujati«. Izraža prijazen, blag poziv in ne glasne, vihrave zahteve. Prijatelji tega moža so prijazno prosili Jezusa za pomoč in verovali, da želi in zmore ozdraviti slepega. Mož morda ni veroval, da mu Jezus lahko pomaga, a njegovi prijatelji so. Včasih bomo morali na krilih svoje vere k Jezusu nositi tudi druge.

`Zakaj je Jezus slepega ozdravil v dveh stopnjah? Kateri nauk vsebuje to poročilo za nas, Jezusove priče? Mr 8,22–26`

Ali se nam lahko zgodi, da ljudi vidimo popačeno? Ali jih vidimo kot v meglo zavita drevesa, ki hodijo naokoli, ali pa kot državljane Božjega kraljestva? Zakaj se nam kdaj zgodi, da ljudi vidimo zamegljeno?

`Česa vse se lahko poleg očitnega nauka o tem, da nas Bog uporablja za doseganje ljudi, še naučimo iz tega poročila? Česa se na primer lahko naučimo o tem, kako lahko zdravstveno in misijonsko področje prispevata k ozdravitvi izgubljenih in k pričanju?`