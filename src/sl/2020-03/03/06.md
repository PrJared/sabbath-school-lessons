---
title:  Videti priložnosti Božje previdnosti
date:   16/07/2020
---

Apostolska dela so polna poročil o tem, kako so učenci izkoristili priložnosti, ki jih je Božja previdnost postavila za napredek Božjega kraljestva. Od prve do zadnje strani te knjige lahko beremo o navdušujočih poročilih o zgodnji cerkvi in o njeni rasti kljub težavam, s katerimi se je spopadala zunaj in znotraj sebe.

V 2 Kor 2,12–13 apostol Pavel pripoveduje o izkušnji v Troadi: »A ko sem prišel v Troado zavoljo Kristusovega evangelija in so mi bila vrata odprta v Gospodu, nisem imel miru v svojem duhu, ker nisem našel Tita, svojega brata; temveč sem vzel slovo od njih in odšel v Macedonijo.« Bog je Pavlu čudežno odprl vrata za pričanje na evropskih tleh. Pavel je vedel, da se lahko zgodi, da bodo vrata, ki so danes odprta, jutri morda že zaprta. Ker je želel izkoristiti priložnost, je nemudoma odplul proti Makedoniji.

Novozavezni Bog je Bog, ki odpira vrata in priskrbi priložnosti za pričanje. Bog deluje skozi vsa Apostolska dela. Odpira vrata v mestih, pokrajinah, deželah, in kar je najpomembneje – v posameznikovem srcu.

`Česa se lahko naučimo o Filipovi dovzetnosti za Božje vodstvo in njegovem odzivu na od Boga dane priložnosti? Apd 8,26–38`

»Kakor je angel takrat vodil Filipa k človeku, ki je iskal luč in bil pripravljen sprejeti evangelij, prav tako tudi danes angeli vodijo korake tistih delavcev, ki dovoljujejo Svetemu Duhu posvetiti njihov jezik ter očistiti in oplemeniti njihovo srce. Angel, ki je bil poslan k Filipu, bi lahko sam opravil delo za Etiopca, vendar to ni Božji način dela. Njegov načrt je, da ljudje delajo za bližnje.« /Ellen G. White, Dejanja apostolov, str. 72/

Če imamo ušesa, ki poslušajo, in oči, ki gledajo, bodo nevidni angeli tudi nam pomagali z resnico nebeškega kraljestva doseči iskalce resnice.

`Bodi pozoren na to, kako osrednjo vlogo imajo v tej zgodbi Sveti spisi. Opazimo lahko, da je bilo izrednega pomena, da je nekdo, ki je poznal Svete spise, poznal tudi njihovo razlago. Katerih naukov se lahko naučiš iz tega dogodka?`