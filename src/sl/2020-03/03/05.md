---
title:  Ravnanje s težavnimi ljudmi
date:   15/07/2020
---

Jezus je bil učitelj ravnanja s težavnimi ljudmi. Z besedami in dejanji jim je dal vedeti, da jih sprejema. Pozorno je poslušal njihove težave, postavil vprašanje in jim postopoma razodeval božanske resnice. Tudi v najbolj otrdelem srcu je prepoznal hrepenenje po boljšem življenju in videl možnost tudi v najhujšem grešniku. Menil je, da lahko evangelij doseže prav vsakogar. Verjel je, da »nihče ni tako globoko padel, nihče ni tako pokvarjen, da ne bi mogel najti osvoboditve v Kristusu«. /Ellen G. White: Jezusovo življenje ali Hrepenenje vekov, str. 178/ Jezus je na ljudi gledal drugače kakor mi. Prav v vsakem je videl odsev slave prvotnega stvarstva. Dvignil je njihove misli, da bi dojeli, kaj vse lahko postanejo. Mnogim je uspelo uresničiti njegov namen za njihovo življenje.

`Preberi Mt 4,18–19; Mr 12,28–34; Lk 23,39–43. Katere podobnosti opaziš v Kristusovem pozivu Petru in Andreju, neimenovanemu pismouku in razbojniku na križu? Podrobno prouči, kako je Kristus ravnal s temi ljudmi. Kaj si opazil?`

Jezus je vsepovsod videl duhovne priložnosti. V najbolj nenavadnih okoliščinah je znal prepoznati možne državljane Božjega kraljestva. Lahko bi rekli, da je imel »oči za rast cerkve«. Gre za pridobljeno sposobnost videti ljudi, kakor jih je videl Jezus – kot prebivalce Božjega kraljestva. Ta sposobnost je tesno povezana s sposobnostjo, ki bi jo lahko poimenovali »ušesa za rast cerkve«, ki ima opraviti s prepoznavanjem neizgovorjenih potreb ljudi okoli nas. To pomeni, da »slišimo« njihovo hrepenenje po boljšem življenju, čeprav tega morda niso odkrito izrazili.

Prosi Gospoda, da bi videl delovanje Svetega Duha v življenju drugih. Prosi ga, da se te dotakne še drugič in odpre tvoje oči za duhovne priložnosti, ki nam jih vsak dan daje z namenom, da o svoji veri pripovedujemo drugim. Prosi ga za oči, ki bodo videle, za srce, ki bo čutilo in poslušalo, in za pripravljenost govoriti drugim o Kristusu, ki ga poznaš in ljubiš. Te prošnje te bodo popeljale na vznemirljivo potovanje. Življenje bo dobilo nov pomen. Bolj kakor kdaj prej boš začutil zadovoljstvo in srečo. Samo tisti, ki si prizadevajo pridobiti ljudi, poznajo veselje, ki ga prinaša to delo.