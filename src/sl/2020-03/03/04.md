---
title:  "Začni tam, kjer si"
date:   14/07/2020
---

Nekdo je ustrezno povedal, da je v življenju edina točka, s katere lahko začnemo, ravno ta, na kateri smo, kajti drugega prostora za začetek ni. Jezus je to načelo poudaril v Apd 1,8: »Temveč prejmete moč, ko pride Sveti Duh na vas, in boste mi priče v Jeruzalemu in po vsej Judeji in Samariji in do kraja zemlje.«

Jezusovo sporočilo učencem je bilo tako preprosto, da ga ni bilo mogoče napačno razumeti: začni tam, kjer si. Pričaj tam, kamor te je postavil Bog. Namesto da sanjaš o boljših priložnostih, začni s tistimi iz svoje okolice. Z božanskimi očmi poskušaj videti priložnosti, ki so blizu.

Ni potrebno, da si najbolj izobražen, zgovoren ali nadarjen človek na svetu. Ti darovi so zelo uporabni, če jih izkoristimo na pravi način, vendar je na koncu vse, kar potrebujemo, samo ljubezen do Boga in bližnjih. Če si pripravljen pričati, ti bo Bog dal priložnost za to.

`Kaj odlomka povesta o Andrejevem duhovnem vidu in njegovem mnenju glede pričanja? Jn 1,40–41; 6,5–11; 12,20–26`

Iz Andrejeve izkušnje se lahko veliko naučimo. Andrej je začel pričati v svoji družini – novico o Jezusu je najprej povedal bratu Petru. Z dečkom, ki je kasneje prispeval kruh in ribe za Jezusov čudež, je razvil prijateljski odnos. Andrej je vedel, kako ravnati, ko so Grki želeli videti Jezusa. Namesto da bi z njimi razpravljal o teoloških vprašanjih, je začutil njihovo potrebo in jih predstavil Jezusu.

Umetnost učinkovitega pridobivanja ljudi za Jezusa je v resnici umetnost izgrajevanja pozitivnih in ljubečih odnosov. Pomisli na ljudi, ki so ti najbliže in morda ne poznajo Jezusa. Ali v tebi vidijo sočutnega in ljubečega človeka? Ali v tvojem življenju vidijo mir in namen, po katerem tudi sami hrepenijo? Ali je tvoje življenje »oglaševanje« za evangelij? Prijatelje za Boga pridobimo tako, da jim povemo za Jezusa. Če sprejmejo sporočilo, postanejo tako imenovani prijatelji krščanstva in kasneje, ko jim povemo za svetopisemsko resnico o zadnjem času, se bodo morda odločili postati adventisti.

`Zakaj je včasih tako težko svojo družino in sorodnike pripeljati h Kristusu? Ali je tvoje pričanje družini in prijateljem obrodilo dobre sadove? V razredu podaj svoj nasvet glede pričanja, če meniš, da lahko koristi tudi drugim.`