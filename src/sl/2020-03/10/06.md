---
title:  Razgibanost malih skupin
date:   03/09/2020
---

Male skupine so Božje sredstvo za rast njegove cerkve. Ljudem predstavljajo »varno pristanišče«, saj lahko tam izrazijo svoje težave in se pogovorijo o skupnih skrbeh. Male skupine so priložnost za duhovno rast znotraj ljubečih odnosov. Mnogi nekristjani se bodo sprva počutili bolj sproščeno v mali skupini na domu, kakor če bi se takoj udeležili običajnega cerkvenega bogoslužja.

`Naštej različne značilnosti novozaveznih skupin. V katere dejavnosti so bile vključene? Apd 4,31; 12,12; 20,17–19.27–32`

Prvi kristjani so se srečevali, da bi posredovali za druge, molili za skupne težave, doživeli toplo občestvo, proučevali Božjo besedo, se opremili za služenje, zaščitili drug drugega pred lažnimi učitelji in sodelovali pri dejavnostih doseganja ljudi.

Male skupine sprožijo spremembo. Ljudje, ki združijo svoje darove za služenje in se pri pridobivanju ljudi osredotočijo na moč Svetega Duha, so mogočno orožje v Gospodovih rokah.

`Kaj je Jezus povedal glede žetve? Kakšna je njegova rešitev za težavo? Mt 9,37–38`

Učenci so videli malo priložnosti za napredek evangelija, toda Jezus je videl velike priložnosti. Povedal jim je dobro novico o obilni žetvi. Nato pa je poudaril težavo: »Delavcev pa je malo.« (Mt 9,37) Kristus je rešitev videl v molitvi: »Prosíte torej Gospoda žetve, naj pošlje delavcev na svojo žetev.« Male skupine so odgovor na Kristusovo molitev in prispevajo k nagli rasti delavcev pri Kristusovi žetvi.

Središče vseh učinkovitih malih skupin sta pričanje in služenje. Skupina bo hitro propadla, če bo njen cilj usmerjen navznoter namesto navzven. Če mala skupina obstaja samo zaradi sebe in je podobna debatnemu krožku, ne bo uspešna v svojem namenu in bo izgubila bistvo svojega obstoja. Male skupine obstajajo, da bi ljudi pripeljale k Jezusu, spodbujale njihovo vero in jih pripravile za pričanje.

`Ali te morda Bog kliče, da na svojem domu začneš malo skupino? Zakaj ne bi molil za dovzetnost za Božja navodila? Morda stojiš na pragu duhovno najbolj zadovoljujočega obdobja v življenju.`