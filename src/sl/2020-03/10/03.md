---
title:  Male skupine v Svetem pismu
date:   31/08/2020
---

V Svetem pismu je mnogo primerov malih skupin. Verniki so skupaj molili, se spodbujali, živeli v medsebojnem občestvu in skupaj delali za Kristusa. Te skupine so bile priložnost za Božje ljudstvo, da si razdeli odgovornosti in v polnosti izkoristi raznolike darove vernikov. To pomeni, da lahko male skupine omogočijo Gospodu, da vsakogar od nas še bolj uporabi.

`Kateri previdnostni nasvet je Mojzes dobil od tasta Jetra in mu je znatno spremenil življenje? Zakaj je bil Jetrov predlog tako izrednega pomena? 2 Mz 18,21–25`

Vsak posameznik v taboru je postal del skupine desetih ljudi, ki jo je vodil pobožni načelnik. Te male skupine so bile vzpostavljene za reševanje težav in zaradi mnogo drugih vzrokov. Bile so kraj občestva – kraj reševanja težav in negovanja duhovnega življenja. Poleg tega so bile mesto vizije, kjer se je oznanjal Božji načrt za Izraela. V takšni skupini so ljudje lahko razvili tesna in ljubeča prijateljstva, ki so lahko bila vsem v pomoč pri razreševanju težav, s katerimi so se spopadali. Nobenega dvoma ni, da so se ljudje takrat, kakor se tudi danes, srečevali s težavami, ki so jim jih lahko pomagali rešiti drugi člani skupnosti. Male skupine so priložnost za toplo, ljubeče občestvo, duhovno rast in reševanje težav.

Osupljivo je, da strokovnjaki za male skupine pravijo, da je idealno število članov skupine med šest in dvanajst ljudi. To je tudi število ljudi, ki so tvorili skupine, kakršne sta oblikovala Mojzes in Jezus.

`S katerim namenom je Jezus poklical učence in jih izbral, da postanejo del njegove male evangeljske skupine? Lk 6,12–13; Mt 10,1; Mr 3,13–15`

Jezus je učence poklical, da bi jih duhovno in praktično pripravil za njihovo poslanstvo na svetu. Zaradi občestva z njim bodo rasli v milosti. V okviru svoje male skupine se bodo naučili uspešno služiti drugim. Ko bodo dan za dnem opazovali Jezusa, kako služi potrebam ljudi okoli sebe, se bodo naučili uporabljati svoje darove. Jezus je male skupine oblikoval za duhovno rast in oznanjanje.

`Spomni se trenutka, ko si bil v določenih okoliščinah vključen v malo skupino ljudi, katere člani so skrbeli drug za drugega in si prizadevali za skupni cilj. Kaj si se naučil iz te izkušnje, kar ti je lahko v pomoč pri razumevanju vrednosti malih skupin v okviru naše vere?`