---
title:  "Male skupine: Božja zamisel"
date:   30/08/2020
---

Oče, Sin in Sveti Duh so sodelovali pri stvarjenju. Čeprav je vsak imel svojo nalogo, so delovali v neločljivi povezanosti. Oče je bil glavni Oblikovalec. Svoje načrte je uresničil po Jezusu, ki je ustvarjal usklajeno z močjo Svetega Duha. To mogočno nadnaravno delovanje presega naše dojemanje. Kljub temu pa lahko jasno razumemo resničnost ustvarjenega sveta in vesolja ter dejstvo, da je vse to ustvaril Bog. (Rim 1,18–20)

Bog je bil prvi, ki si je zamislil malo skupino. Čeprav moramo biti pazljivi, kadar vlečemo vzporednice s skrivnostnimi vidiki Božjega obstoja, bomo na tem mestu kljub temu potegnili vzporednico in rekli, da so bili Oče, Sin in Sveti Duh del prve »male skupine« v zgodovini zveličanja. Sodelovali so pri stvarjenju človeškega rodu in nato tudi pri njegovi odrešitvi po padcu v greh.

`Kako Kristusovo vstajenje razodeva enotnost med Očetom, Sinom in Svetim Duhom v načrtu zveličanja? Jn 10,17–18; Rim 8,11; 1 Kor 15,15`

Oče, Sin in Sveti Duh so povezani v »malo skupino« za odrešitev človeštva. »Načrt zveličanja je od večnosti imel svoje mesto v namerah Neskončnega.« /Ellen G. White, Fundamentals of Christian Education, str. 186/ Bogu je najpomembneje rešiti čim več ljudi. (1 Tim 2,4; 2 Pt 3,9) Male skupine lahko imajo veliko ciljev, o katerih bomo proučevali ta teden, vendar mora biti med njimi najpomembnejši pridobivanje izgubljenih ljudi za Jezusa. To pomeni, da lahko z delom v malih skupinah pomagamo sebi in drugim. Dokončni namen malih skupin bi moral biti pridobivanje ljudi za Kristusa.

`Premišljuj o skrivnostni enotnosti Boga. Tega ni lahko razumeti, mar ne? Čeprav ne razumemo vsega, lahko verujemo in zaupamo. Zakaj je to krščansko načelo tako zelo pomembno, ko gre za našo vero?`