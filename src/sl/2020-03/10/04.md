---
title:  Organizirani za služenje
date:   01/09/2020
---

`Zakaj je človeško telo dobra prispodoba za usklajeno skupinsko delo znotraj malih skupin? 1 Kor 12,12–25`

Pavel ni razkril samo pomena duhovnih darov za življenje cerkve, temveč je tudi predlagal vzorec tega, kako so lahko ti darovi urejeni. O duhovnih darovih je govoril v okviru Kristusovega telesa in njegovega delovanja.

Proučevanje anatomije in fiziologije razkrije, da so telesni organi urejeni v različne med seboj povezane ustroje. Na primer: prebavni, srčno-žilni, dihalni in mišično-kostni ustroji so samo nekateri od zapletenih ustrojev telesnih organov. Duhovni darovi so kakor različni deli telesa. Najbolje delujejo takrat, kadar so del ustrojev oziroma skupin. V večini primerov sami ne morejo delovati. Naše telo ni skupek med seboj ločenih organov, ki prosto in samostojno opravljajo svoje delo. Vse vloge telesa so urejene v tesno prepleten ustroj, ki si prizadeva za isti cilj.

Vse to nam pove nekaj o okolju, v katerem lahko najbolje uporabimo svoje duhovne darove. Kadar delujemo sami, nam pogum zlahka upade, a kadar smo del male skupine ljudi s podobnimi zanimanji in cilji, bomo spoznali, da so naši napori lahko veliko bolj osredotočeni in okrepljeni.

Male skupine omogočajo najboljše okolje za vajo duhovnih darov; postanejo lahko srce krajevne skupnosti pri doseganju ljudi. Duh preroštva poudarja vrednost malih skupin s temi besedami: »Ta, ki se ne more motiti, mi je pokazal, da je oblikovanje malih skupin osnova krščanskega dela. Če ima cerkev veliko vernikov, naj se organizirajo v male skupine, da bi lahko delali ne samo drug za drugega, temveč tudi za neverne. Če pa kje drugje samo dva ali trije poznajo resnico, naj se organizirajo v skupino delavcev. Njihova vez enotnosti naj se ne pretrga, vztrajajo naj v ljubezni in enotnosti in drug drugega naj spodbujajo k napredku; vsak prejema pogum in moč od drugih.« /Ellen G. White, Testimonies for the Church VII, str. 21–22/

Službo malih skupin je določil Bog, da bi vsakemu verniku omogočil duhovno rasti, izkusiti toplo občestvo in uporabljati od Boga dane darove za službo.

`Razmisli o zgornjem navedku in ga podrobno razčleni. Kako lahko v svoji cerkvi uporabite ta božanski nasvet?`