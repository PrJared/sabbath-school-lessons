---
title:  Govoriti o Jezusu
date:   08/09/2020
---

Kdo sta bila prva misijonarja, ki ju je Jezus odposlal? To nista bila njegova učenca ali kdo od zvestih sledilcev. Bila sta obsedenca, ki sta le nekaj ur pred tem ustrahovala podeželje in vzbujala strah pri prebivalcih okoliških mest.

Z nadnaravno demonsko močjo je eden od njiju raztrgal verige, v katere je bil vklenjen, vreščal z grozljivim glasom in si telo pohabil z ostrimi kamni. Trpljenje v njunem glasu je razodevalo globlje trpljenje duše. (Mt 8,28–29; Mr 5,1–5)

Nato pa sta srečala Jezusa in njuno življenje se je spremenilo. Nikdar več nista bila enaka. Jezus je iz njiju izgnal demone, ki so ju mučili, v čredo svinj, ki se je zapodila po bregu in potonila v jezeru. (Mt 8,32–34; Mr 5,13–14)

`Kaj se je zgodilo s tema moškima? Na kaj so naleteli meščani, ko so prišli videt, kaj se je zgodilo? Mt 8,28–34`

Kristusova moč je spremenila obsedenca v nova človeka. Meščani so ju našli sedeča pri Jezusovih nogah, kjer sta poslušala Gospodove besede. Opazimo lahko, da sta v Evangeliju po Mateju opisana dva obsedenca, ki sta bila rešena, Evangelij po Marku pa se osredotoča samo na enega od njiju. Vendar bistvo ostaja isto: Jezus ju je obnovil tako telesno kakor tudi duševno, čustveno in duhovno.

`Spremenjen in spreobrnjen obsedenec si je želel ostati z Jezusom. Kam  pa ga je Kristus poslal in čemu? Mr 5,18–20`

»Imela sta prednost, da sta le nekaj trenutkov poslušala Kristusov nauk. Nobena pridiga z njegovih ust ni prišla do njunih ušes. Nista mogla poučevati ljudstva kakor učenci, ki so vsak dan živeli s Kristusom. Ampak ona sama sta bila dokaz, da je Jezus Mesija. Lahko sta pripovedovala, kar sta vedela, videla, slišala in občutila o Kristusovi moči. To lahko naredi vsak, čigar srce je ganila Božja milost.«

/Ellen G. White, Jezusovo življenje ali hrepenenje vekov, str. 245/ Njuno pričanje je Deseteromestje – mesta ob Galilejskem jezeru – pripravilo za sprejem Jezusovih naukov. Takšno moč ima osebno pričanje.