---
title:  Vredno pričanja
date:   10/09/2020
---

**Živim pa ne več jaz, marveč Kristus živi v meni; kolikor pa sedaj živim v mesu, živim v veri Božjega Sina, ki me je ljubil in dal samega sebe zame. Gal 2,20**

Ko sprejmemo Kristusa, bomo zagotovo morali kaj žrtvovati. Jezus nas prosi, naj opustimo določene stvari. Povsem jasno je povedal, kaj moramo narediti, če želimo hoditi za njim: »Če kdo hoče za menoj iti, naj zataji samega sebe in vzame svoj križ vsak dan ter gre za menoj.« (Lk 9,23) Smrt na križu je boleča. Boleče je, ko poslušamo Kristusa in je naš stari, grešni človek križan. (Rim 6,6) Včasih je težko odpovedati se priljubljenim željam in dolgoletnim navadam, vendar nagrade zdaleč presegajo bolečino.

Mogočno pričanje, ki ima moč spremeniti življenje drugih, je osredotočeno na to, kar je Kristus naredil za nas, in ne na to, čemur smo se morali odreči zaradi njega. V središču takšnega pričanja je Kristusova daritev, in ne naše »žrtve«. Kristus namreč nikoli ne zahteva, da se odrečemo čemu, kar je dobro za nas.

Pa vendar je zgodovina krščanstva polna zgodb ljudi, ki so zaradi Kristusa mnogo žrtvovali. To ne pomeni, da so si ti ljudje poskušali zaslužiti zveličanje ali da so zaradi svojih dejanj pridobili večjo vrednost v Božjih očeh, ne glede na to, kako nesebični in požrtvovalni so bili. Ko so spoznali, kaj je Kristus naredil zanje, so ti ljudje v mnogih primerih prostovoljno položili vse na njegov oltar, v skladnosti z Božjim pozivom za njihovo življenje.

`Naše pričanje vedno temelji na tem, kar je Kristus naredil za nas. Naštej nekatere darove njegove milosti, ki so omenjeni v naslednjih vrsticah. Jn 1,12; 10,10; 14,27; 1 Kor 1,30`

V luči vrstic, ki si jih pravkar prebral, razmisli o tem, kar je Kristus naredil zate. Morda si že vse življenje predan kristjan ali pa si doživel bolj dramatično spreobrnjenje. Razmišljaj o Jezusovi dobroti do tebe in o namenu, miru in sreči, ki ti jih je podaril. Spomni se časa, ko ti je dal moč, da si zdržal težke življenjske preizkušnje.

`Čému si bil poklican odpovedati se za Kristusa? Česa si se naučil iz svojih izkušenj in kako jih lahko uporabiš na blagoslov drugim?`