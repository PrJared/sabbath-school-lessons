---
title:  Pričati z gotovostjo
date:   09/09/2020
---

`Katero zagotovilo o večnem življenju daje Sveto pismo, kar nam omogoča z gotovostjo pričati o zveličanju, ki ga imamo v Kristusu? 1 Jn 5,11–13; Heb 10,19–22; 1 Kor 15,1–2`

Če osebno nismo prepričani o zveličanju, ki ga imamo v Jezusu, je nemogoče pričati drugim. Ne moremo dajati drugim nečesa, česar nimamo niti sami. Obstajajo kristjani, ki živijo v nenehni negotovosti; sprašujejo se, ali bodo sploh kdaj dovolj dobri, da bi lahko bili zveličani. Nekdo je nekoč dejal: »Ko pogledam nase, ne vidim možnosti, da bi bil rešen. Ko pa pogledam na Jezusa, ne vidim nobene možnosti, da bi bil izgubljen.« Gospodove besede z gotovostjo odzvanjajo skozi čas: »Ozrite se v mene in rešeni boste, vsi kraji zemlje, zakaj jaz sem mogočni Bog in drug nobeden.« (Iz 45,22)

Naš Gospod si za vsakogar želi, da bi se veselil v zveličanju, ki nam ga brezplačno ponuja. Hrepeni po tem, da bi doživeli, kaj pomeni biti opravičen po njegovi milosti in biti prost obsodbe, ki jo prinaša krivda greha. Apostol Pavel v Rim 5 pravi: »Ker smo torej opravičeni po veri, imamo mir z Bogom po našem Gospodu Jezusu Kristusu.« (Rim 5,1) Dodaja, da smo lahko prepričani, da ni »nobene obsodbe za te, ki so v Kristusu Jezusu«. (Rim 8,1) Apostol Janez to potrjuje z besedami: »Kdor ima Sina, ima življenje. Kdor nima Božjega Sina, nima življenja.« (1 Jn 5,12)

Če smo z vero sprejeli Jezusa, ki sedaj živi v našem srcu po Svetem Duhu, je dar večnega življenja naš že danes. To ne pomeni, da ga nikdar ne moremo izgubiti, čeprav smo izkusili Božjo milost in Kristusovo zveličanje. (2 Pt 2,18–22; Heb 3,6; Raz 3,5) Še vedno nam je na razpolago možnost, da svobodno odidemo od Boga. A ko smo doživeli njegovo ljubezen in spoznali globino njegove daritve, se ne bi smeli odločiti zapustiti njega, ki nas tako močno ljubi. Dan za dnem iščimo priložnosti, da ljudem povemo za milost, ki nam je dana po Jezusu.

`Ali imaš v Jezusu gotovost zveličanja? Če da, kaj je temelj te gotovosti? Zakaj jo imaš? Kje si jo našel? Če pa nisi prepričan o tem, kaj je razlog za to? Kako lahko najdeš to gotovost?`