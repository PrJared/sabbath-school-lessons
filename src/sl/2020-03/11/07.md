---
title:  Za globlje proučevanje
date:   11/09/2020
---

Preberi Mr 5,25–34.

»Osupla množica, ki se je prerivala okoli Kristusa, se ni zavedela možnosti pridobitve toka življenjske moči. Toda ko je bolnica stegnila roko, da bi se ga dotaknila, in je verovala, da bo ozdravela, je začutila ozdravljajočo moč. Tako je tudi na duhovnem področju. Površno razpravljanje o veri, molitev, nič ne pomaga, če srce ni lačno in nima žive vere. Vera v Kristusa, ki je to samo po imenu in ga priznava samo kot Zveličarja sveta, nikoli ne more zagotoviti ozdravljenja. Zveličavna vera ni samo razumsko soglašanje z resnico. … Ni dovolj verovati o Kristusu, temveč moramo verovati v njega. Edina vera, ki nam lahko koristi, je tista, ki ga sprejema za osebnega zveličarja in si prisvoji njegove zasluge. …

Naše priznanje njegove zvestobe je sredstvo, ki so ga nebesa izbrala za razodevanje Kristusa svetu. Spoznati moramo njegovo milost tako, kakor so jo oznanjali sveti ljudje v starih časih. Toda najbolj učinkovito je pričevanje naše osebne izkušnje. Priče za Boga smo, če v sebi razodevamo delovanje božanske moči. Življenje vsakega posameznika se razlikuje od vseh drugih, zato je njegova izkušnja bistveno drugačna od njihove. Bog želi, da bi se naša hvala dvigala k njemu zaznamovana z našo osebnostjo. Takšna dragocena priznanja v hvalo slave njegove milosti, ki jih podpira življenje, ki je podobno Kristusovemu, imajo nepremagljivo moč, ki deluje za zveličanje ljudi.« /Ellen G. White, Jezusovo življenje ali Hrepenenje vekov, str. 249–250/

**Vprašanja za pogovor**

`1.	Kakšno je prepričljivo pričanje? V Apd 26,1–23 preberi Pavlovo pričanje pred Agripom. Kaj je bila osnova njegovega pričanja?`

`2.	Zakaj je naša osebna izkušnja tega, kar je Kristus naredil za nas, tako mogočna? Kako bi odgovoril, če bi kdo rekel: »Dobro, to si doživel ti, kaj pa, če sam nimam takšne izkušnje? Zakaj bi me morala tvoja izkušnja naučiti kar koli o tem, zakaj naj bi sledil Jezusu?«`

`3.	Čému vse se je dobro izogniti, kadar pričamo nevernim?`

`4.	Globlje premisli o gotovosti zveličanja. Zakaj je to tako pomemben del krščanske izkušnje? Kako smo lahko prepričani o svojem zveličanju in obenem ostanemo ponižni?`