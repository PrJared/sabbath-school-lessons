---
title:  Preobražajoča moč osebnega pričanja
date:   07/09/2020
---

Janez in Jakob, Zebedejeva sinova, sta bila znana kot »Sinova groma«. (Mr 3,17) Ta vzdevek jima je dal Jezus. Janezov ognjevit značaj je prišel do izraza tudi takrat, ko so Jezus in učenci potovali skozi Samarijo. Ko so si iskali prenočišče, so naleteli na nasprotovanje, ki je izviralo iz predsodkov, ki so jih imeli Samarijani do Judov. Zavrnili so jih celo v najskromnejših prenočiščih.

Janez in Jakob sta menila, da poznata rešitev za težavo: »Ko pa to vidita njegova učenca Jakob in Janez, rečeta: ›Gospod, ali hočeš, da rečeva, da ogenj pade z neba in jih pokonča, kakor je tudi Elija storil?‹« (Lk 9,54) Jezus je pokaral brata in skupaj so v tišini zapustili vas. Jezusov način je ljubezen, ne bojevita sila.

V navzočnosti Jezusove ljubezni sta se Janezovi vihravost in jeza spremenili v ljubečo prijaznost ter v nežnega in sočutnega duha. V prvem Janezovem pismu je beseda ljubezen zapisana skoraj 40-krat, če štejemo tudi različne oblike te besede, pa celo 50-krat.

`Kaj naslednja besedila povedo o Janezovem pričanju in spremembah, ki so se zgodile v njem zaradi druženja z Jezusom? 1 Jn 1,1–4; 3,1; 4,7–11; 5,1–5`

Tukaj se je pokazalo načelo, ki vlada v vesolju. Duh preroštva o tem pravi takole: »Uporaba sile je v nasprotju z načeli Božje vladavine; On želi samo službo iz ljubezni; te pa se ne da ukazati; ni je mogoče doseči s silo ali veljavo. Samo ljubezen lahko zbudi ljubezen.« /Ellen. G. White, Jezusovo življenje ali Hrepenenje vekov, str. 5/

Če smo predani Kristusu, bo njegova ljubezen z nas sijala na druge. Največja priča krščanstva je spremenjeno življenje. To ne pomeni, da nikdar ne bomo delali napak. Ne pomeni, da bomo vedno »prenosniki« ljubezni in milosti, kakor naj bi to bili. Vendar pa to pomeni, da bo Kristusova ljubezen tekla iz našega življenja kot blagoslov ljudem okoli nas.

`Kako dobro odsevaš Kristusovo ljubezen? Razmisli o uporabnosti svojega odgovora.`