---
title:  Poslušnost Kristusovemu naročilu
date:   01/07/2020
---

Zvestoba Kristusu zahteva izročitev za izpolnjevanje njegove volje. Za to je potrebna poslušnost njegovim naročilom. Sad tega je srce, ki je uglašeno z njegovim pri prizadevanju za rešitev izgubljenih. Takšnemu človeku bo na prvem mestu to, kar je na prvem mestu pri njem.

`Kaj naslednja besedila povedo o Božjem srcu? Kaj ima na prvem mestu? 1 Tim 2,3–4; 2 Pt 3,9`

Bog si z vsem srcem prizadeva za zveličanje ljudi. Nič mu ni pomembnejše od tega. Njegova iskrena želja je, da se vsi zveličajo in »pridejo do spoznanja resnice«. (1 Tim 2,4) Bog »noče, da se kdo pogubi, ampak da vsi pridejo do spokorjenja«. (2 Pt 3,9) Adventistična svetopisemska razlaga v povezavi s to vrstico poudarja, da je grška beseda, ki jo prevajamo z glagolom ›noče‹, boulomai in izraža »težnjo misli – kakor glagola ›želeti‹ ali ›hrepeneti‹«. Razlaga se nadaljuje s pronicljivo razlago besede ›ampak‹ (gr. alla). V tej vrstici se beseda ›ampak‹ uporablja »za poudarek nasprotja med napačnim dojemanjem Božjega značaja, torej da si Bog morda želi, da se nekateri pogubijo, in resnico o tem, da Bog hrepeni po tem, da se prav vsi zveličajo«. /The SDA Bible Commentary VII, str. 615/ Kristusovo naročilo, naj sodelujemo pri njegovem poslanstvu kot oznanjevalci njegove ljubezni, milosti in resnice, je sad njegove želje po zveličanju vseh ljudi.

`Primerjaj Apd 13,47 z Iz 49,6. Na koga so se te besede prvotno nanašale? Kako jih je uporabil apostol Pavel?`

Nekatera starozavezna prerokovanja imajo več kakor le eno uporabnost. Apostol Pavel je v zgornji vrstici uporabil prerokovanje, ki se je najprej nanašalo na Izraela in preroško na Mesija, (Iz 41,8; 49,6; Lk 2,32) ter ga uporabil za novozavezno cerkev. Kadar cerkev zanemari ali podcenjuje Kristusovo naročilo, to kaže, da je zgrešila namen svojega obstoja in ji je spodletelo pri uresničevanju preroškega poziva.

`Katere nevarnosti prežijo na cerkev na svetovni in krajevni ravni, če postane osredotočena le nase in pozablja na svoj pravi namen?`