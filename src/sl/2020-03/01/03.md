---
title:  Razveseliti Jezusa
date:   29/06/2020
---

Ali te je že kdo kdaj vprašal: »Kako si? Ali je danes s teboj vse v redu?« Kaj, če bi ta vprašanja zastavili Bogu? »Bog, kako si?« Kakšen odgovor bi prejeli? Morda bi Bog odgovoril takole: »Moj dan je izredno naporen. Ob pogledu na tisoče begunskih taborišč, polnih prezeblih, lačnih in jokajočih otrok, moje oči zalijejo solze. Šel sem na ulice največjih mest sveta ter jokal z brezdomci in reveži. Moje srce se trga zaradi zlorabljenih žensk in prestrašenih otrok, ki so prodani za spolne sužnje. Bil sem priča uničevalni vojni, pretresljivim posledicam naravnih katastrof in hudemu trpljenju zaradi izčrpavajočih smrtnih bolezni.« Ali bi se na to odzvali s pripombo: »Toda, Bog, ali sploh obstaja kaj, kar te razveseli? Ali je kaj, kar tvojemu srcu prinese veselje? Ali je sploh kaj, zaradi česar od radosti začneš prepevati?«

`Kaj naslednje prilike povedo o Bogu? Lk 15,6-7.9-10.22–24.32`

Ko so izgubljeni spet najdeni, se veselijo vsa nebesa. Na svetu, ki je poln bolezni, katastrof in smrti, lahko razveselimo Boga tako, da ljudem povemo za »dobro novico« zveličanja. Ena največjih spodbud za pričanje je spoznanje o tem, da to razveseljuje Boga. Kadar koli bližnjim razodevamo njegovo ljubezen, pojejo vsa nebesa.

`Kako se Bog odzove, ko sprejmemo njegovo zveličavno milost? Zef 3,17`

Predstavljaj si naslednje: Zaradi tvojega pričanja neki moški ali ženska, fant ali dekle sprejme Jezusa za svojega osebnega zveličarja. Jezus se veseli. Vsa nebesa izbruhnejo v navdušeni pesmi in naš mogočni Zveličar se veseli nad posameznikom s petjem. Le kaj je lahko večja nagrada in bolj zadovoljivo kakor spoznanje, da tvoje pričanje razveseli Boga v svetu žalosti?