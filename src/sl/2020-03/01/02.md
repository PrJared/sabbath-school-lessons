---
title:  Iskati priložnosti za zveličanje
date:   28/06/2020
---

Bog vsak dan ustvarja priložnosti, da bi ga ljudje spoznali. Po Svetem Duhu deluje na naše srce. Razodeva se po lepoti in vsestranskosti naravnega sveta. Prostranost, red in somernost vesolja govorijo o neomejenem Bogu, ki je neskončno moder in močan. Bog v našem življenju ustvarja okoliščine, katerih namen je pritegniti nas k njemu.

Čeprav se Bog razodeva po vtisih Svetega Duha, slavi narave in dejanjih previdnosti, sta najmogočnejši razodetji njegove ljubezni Kristusovo življenje in služba. Kadar drugim povemo zanj, jim dajemo najboljšo priložnost za zveličanje.

`Besedilo Lk 19,10 primerjaj z Jak 5,19–20. Kaj nas Evangelij po Luku uči o Kristusovem namenu življenja na zemlji? Na katere načine lahko s Kristusom sodelujemo pri reševanju izgubljenih?`

V Jakobovem pismu beremo, »da tisti, ki nazaj pripelje grešnika z njegove krive poti, reši njegovo dušo iz smrti«. (Jak 5,20) V Pismu Rimljanom je ta misel še bolj poudarjena. V Rim 1 in 2 beremo, da so tako pogani, ki so Božje razodetje videli v naravi, kakor tudi Judje, ki so prejeli Božje preroško razodetje v Pismih, brez Kristusa izgubljeni. V Rim 3 do 5 apostol razodeva, da je zveličanje dano samo po Božji milosti in veri. V Rim 6 do 8 opisuje, kako je lahko milost, ki opravičuje verujočega, tudi milost, ki nas posvečuje. V Rim 10 trdi, da bo zveličan »vsak, kdor koli bo klical Gospodovo ime«. (Rim 10,13) Potem apostol poudari, da ga nihče ne more klicati, če ne veruje vanj, in nihče ne more verovati, če ni slišal, in nihče ne more slišati, če mu nihče ni povedal za to. (Rim 10,14–15) V načrtu zveličanja smo Božja vez za doseganje izgubljenih s slavo evangelija.

`Ne pričamo zato, da bi ljudem ponudili edino priložnost za njihovo zveličanje. Pričamo zato, da jim ponudimo najboljšo priložnost. Katera je naša vloga v Božjem načrtu odrešitve človeštva? Koliko ljudi je slišalo evangelij od tebe?`