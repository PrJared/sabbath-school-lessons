---
title:  Vrhovni Učitelj in sprava
date:   28/10/2020
---

Človeški odnosi so pogosto uničeni. Od določenih ljudi se oddaljimo. Včasih komu, ki je bil naš najbližji prijatelj, ne zaupamo več. Vendar so uničeni odnosi lahko obnovljeni in takrat doživimo čudež sprave. Samo nekaj človeških izkušenj je slajših od te.

`Kako je bila sprava sámo bistvo Kristusovega učlovečenja in njegove vloge Vrhovnega Učitelja? 2 Kor 5,16–21`

Če čutimo blagoslov, ko je naš odnos z ljudmi obnovljen, kako čudovito bi se morali počutiti, ker smo spravljeni z Bogom! V 2 Kor 5,16–21 Pavel povsem jasno pove, kdo opravlja spravo – Bog Oče je prevzel pobudo za obnovo našega uničenega odnosa z njim. Delo sprave je opravil »po Kristusu«. (2 Kor 5,18) »Bog je namreč bil v Kristusu in je svet spravil s seboj.« (2 Kor 5,19 chr)

Vendar pa ne smemo biti samo »potrošniki« blagoslovov sprave. Učiti se moramo od Vrhovnega Učitelja, ki je kot učlovečeni Bog sodeloval v delu sprave. Tudi mi smo povabljeni k temu. Bog nas je po Kristusu spravil s seboj in nam, skupaj s Pavlom, dal »službo sprave«. (2 Kor 5,18)

Še en pomemben novozavezni odlomek o Kristusovem učlovečenju najdemo v Kol 1,15–20. Prvi del odlomka, ki spominja na pesem, govori o Kristusovi vlogi pri stvarjenju, (Kol 1,15–17) drugi del pa se osredotoča na njegovo vlogo pri odrešitvi. (Kol 1,18–20) Po Kristusu kot Stvarniku in Odrešeniku je Bog ves svet spravil s seboj. Sprava, ki jo je Bog dosegel po Kristusu, ima vesoljske razsežnosti, saj zajema »vse stvarstvo, … kar je na zemlji in kar je v nebesih«. (Kol 1,20 ssp)

Čeprav pri svojem delu sprave nikdar ne bomo dosegli vesoljskih razsežnosti, ki jih je s svojim delom dosegel Vrhovni Učitelj, pa smo poklicani »službo sprave« opravit v našem krogu vpliva. (2 Kor 5,18) Morda je Jezus imel v mislih prav to, ko je molil: »Kakor si mene poslal na svet, sem poslal tudi jaz nje na svet.« (Jn 17,18)

`Na katere praktične načine lahko odsevamo Božjo vlogo izvrševalca sprave? Na katerih področjih lahko prav zdaj pomagaš ljudem, da se spravijo med seboj?`