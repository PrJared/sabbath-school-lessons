---
title:  "Razodevanje Očeta – II"
date:   26/10/2020
---

Janez v ganljivem uvodu v evangelij (Jn 1,1–18) govori o Jezusu kot o večni »Besedi«. Njegove trditve o Jezusu niso omahljive ali omejene, temveč odločne in zajemajo popolnoma vse. Jezus je obstajal pred začetkom sveta, od večnosti. Sodeloval je pri stvarjenju. (Jn 1,2–3) On je »luč ljudem« (Jn 1,4) in kot Beseda, ki je prišla na svet, »razsvetljuje vsakega človeka«. (Jn 1,9)

`Kaj je po Janezovih besedah sad tega, da je Kristus postal človek? Kakšno luč je prinesel kot Beseda? Zakaj je lahko to naredil? Jn 1,14.18`

»Luč je prišla, ko je bila tema sveta najgostejša. … Za človeški rod je obstajalo samo eno upanje … – da bo v svetu lahko obnovljeno znanje o Bogu.

Kristus je prišel obnovit to znanje. Prišel je odpravit lažni nauk, s katerim so napačno predstavljali Boga tisti, ki so trdili, da ga poznajo. Prišel je pokazat naravo svojega zakona, s svojim značajem razodet lepoto svetosti.« /Ellen G. White, Vzgoja, str. 65–68/

Vse, kar je Jezus delal na zemlji, je imelo en samcat cilj – »razodeti Boga za moralni dvig človeštva«. /Ellen G. White, Vzgoja, str. 73/

`Jezus je rekel: »Kdor je mene videl, je videl Očeta.« (Jn 14,9) V kakšnih okoliščinah je izrekel te besede? Zakaj? Jn 14,1–14`

Filipove nepremišljene izjave ni težko obsoditi. (Jn 14,8) Po letih tesnega občestva z Jezusom še vedno ni doumel bistva učlovečenja – Jezus je prišel pokazat Očetov značaj. Morda je učiteljem lahko v uteho dejstvo, da je bil eden od učencev Vrhovnega Učitelja tako slab učenec! Filipove besede niso zapisane zato, da bi ga kritizirali, temveč da preiščemo sami sebe. Kako dolgo že hodimo z Jezusom? Ali lahko rečemo, da ga poznamo bolje kakor Filip? »Kdor je mene videl, je videl Očeta.« (Jn 14,9)

`Novozavezna cerkev je bila osredotočena na poslanstvo. Kako lahko v svoji krajevni cerkvi zagotovimo, da je poslanstvo najvažnejše pri vsem, kar počnemo?`