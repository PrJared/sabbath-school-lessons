---
title:  "Razodevanje Očeta – I"
date:   25/10/2020
---

`Kako je apostol Pavel opisal Jezusa na začetku Pisma Hebrejcem? Heb 1,1–4`

Novozavezni pisci so velikokrat poudarili, da je Jezus prišel na svet, da bi nam razodel, kakšen je Oče. V preteklosti se je Bog postopoma razodeval po prerokih. Po Jezusu pa nam je bilo dano končno in popolno razodetje Boga.

Jezus je tudi poosebljen »odsvit slave … njegovega bitja«. (Heb 1,3) Grešni ljudje ne moremo zdržati popolnega razodetja Božje slave. Kot učlovečeni Sin je Jezus odseval to slavo. V njegovi človečnosti je bila slava zastrta, da bi jo lahko videli in razumeli Božji značaj.

Jezus je tudi »podoba njegovega bitja«. (Heb 1,3 chr) Na tem mestu je uporabljena grška beseda charactēr, ki se včasih uporablja za poimenovanje odtisa, ki ga pečat naredi v vosku, ali slike, odtisnjene na kovancu. Jezus je torej točen odtis Božjega bitja. (Heb 1,3)

Če želimo poznati Očeta, moramo pozorno prisluhniti, kaj o njem pravi Vrhovni Učitelj. Poleg tega ga moramo tudi opazovati. Očeta namreč vidimo po Sinu.

`Primerjaj Heb 1,1–4 z 2 Kor 4,1–6. Kako je Jezus opisan v 2 Kor 4,1–6 in česa se lahko naučimo od njega?`

Ko so Pavel in njegovi sodelavci druge učili o Bogu, so si prizadevali posnemati Jezusov način poučevanja. Kot »Božja podoba« (2 Kor 4,4) nam je Jezus prinesel znanje o Bogu Očetu. Pavel se je izogibal zvijačam in potvarjanju Božje besede ter je namesto tega jasno predstavil resnico. (2 Kor 4,2)

Kakor je Bog med stvarjenjem s svetlobo pregnal temo, nam je dal svojega Sina Jezusa, ki je pregnal napačne predstave o njem in nam razodel resnico o Bogu. Z »obličja Jezusa Kristusa« lahko dobimo najjasnejše spoznanje o Očetu. (2 Kor 4,6)

`Jezus je pravilno odseval svojega Očeta. K temu smo poklicani tudi mi. Vabljeni smo, da »posnemamo … Boga« kot njegovi »ljubljeni otroci«. (Ef 5,1) Kaj to pomeni in česa se o posnemanju Boga lahko naučimo od Jezusa?`