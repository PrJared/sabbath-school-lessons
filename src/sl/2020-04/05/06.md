---
title:  Prvi učenci Vrhovnega Učitelja
date:   29/10/2020
---

Še nedolgo tega so bili samo skupina preprostih pastirjev, ki so zunaj majhnega mesta čuvali čredo ovc. Nato pa so jim angeli prinesli pretresljivo, čudovito in osupljivo sporočilo. Ta izkušnja jih je spodbudila, da so začeli iskati otročička, o katerem so jim povedali angeli.

`Predstavljaj si, da skupaj s pastirji gledaš v jasli. Kaj vidiš v njih? 	Lk 2,8–20`

Prvi učenci Vrhovnega Učitelja – Jožef, Marija in pastirji – so vredni občudovanja. Skromne okoliščine Jezusovega rojstva niso ponujale dokazov o čudežnem učlovečenju ali govorile o tem, da je Bog v podobi tega Otroka postal eno s človeštvom. S pomočjo videnj, sanj in angelov so bili prvi učenci sposobni videti dlje od zunanjih okoliščin Jezusovega rojstva. Pastirji so drugim oznanili: »On je ›Zveličar, ki je Kristus, Gospod‹.« (Lk 2,11.17)

`Kako so se modri odzvali na novico o Jezusovem rojstvu? Kako je ravnal Herod? Mt 2,1–12`

Vrhovni Učitelj je bil vreden našega češčenja, še preden je povedal prvo priliko ali naredil prvi čudež. Da bi v vsej polnosti razumeli njegovo poslanstvo poučevanja, se moramo njegovim prvim učencem pridružiti pri češčenju Vrhovnega Učitelja. On, čigar nauke občudujemo, pa je bil veliko več kakor samo moder učitelj. Bil je Bog, ki je prišel prebivat s človeštvom. Krščanska vzgoja je ukoreninjena v češčenju Kristusa.

Skupaj z modrimi, pastirji in angeli smo poklicani k češčenju Kristusa, novorojenega Kralja, in k temu, da v njem prepoznamo resničnost samega Boga.

`Razmisli o tem, kaj Jezusovo učlovečenje pove o Božjem značaju. Stvarnik vsega vesolja, katerega velikosti ne moremo doumeti, se je tako ponižal, da je postal človek, živel brezgrešno življenje in umrl na križu, kjer je zdržal kazen za naše grehe. Zakaj je to tako dobra novica za nas?`