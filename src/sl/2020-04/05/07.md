---
title:  Za globlje proučevanje
date:   30/10/2020
---

V knjigi Vzgoja preberi poglavje »Učitelj, poslan od Boga«.

»Ta od Boga poslani Učitelj je središče vsakega pravega vzgojnega dela. O tem delu danes prav kakor tudi o delu, ki ga je ustanovil pred osemnajstimi stoletji, Zveličar govori s temi besedami:

›Jaz sem Prvi in Poslednji in Živi. Jaz sem Alfa in Omega, začetek in konec.‹ (Raz 1,17-18; 21,6)

Če imamo takšnega Učitelja in takšno priložnost pridobiti božansko vzgojo, kaj je drugega kakor pa neumnost iskati vzgojo ločeno od njega – iskati modrost ločeno od Modrosti, biti resnicoljubni, medtem ko zavračamo Resnico, iskati razsvetljenje ločeno od Luči in obstoj zunaj Življenja; obračati se stran od Izvira žive vode in si kopati počene vodnjake, ki ne morejo držati vode. (Jer 2,13)

Glejte, On še vedno vabi: ›Če je kdo žejen, naj pride k meni in pije. Kdor veruje v mene, kakor pravi Pismo, reke žive vode poteko iz njegovega telesa. Voda, ki mu jo jaz dam, postane v njem studenec vode, ki teče v večno življenje.‹ (Jn 7,37-38; 4,14)« /Ellen G. White, Vzgoja, str. 73–74/

»Dragi učitelj, ... da bi se najbolje pripravil za delo, te usmerjam na besede, življenje in metode Kneza učiteljev. Premišljuj o njem. On je tvoj pravi vzor. Opazuj ga, premišljuj o njem, dokler ne bo Duh božanskega Učitelja zavladal v tvojem srcu in življenju.

Ko boš ›kakor zrcalo odseval Gospodovo veličastvo‹, se boš ›spremenil v isto podobo‹. (2 Kor 3,18 prirejeno) To je skrivnost tvojega vpliva na učence. Odsevaj Gospoda.« /Ellen G. White, Vzgoja, str. 248–249/

**Vprašanja za pogovor**

`1.	Katere vrednote in dejanja so pomembni za krščanske učitelje in učence, ki zamisel o učenju od učlovečenega Vrhovnega Učitelja jemljejo resno?`

`2. Krščanski starši in učitelji imajo visoko merilo – odsevati morajo Božji značaj, ki ga je razodel Jezus. Kaj naj naredimo, kadar nam tega merila ne uspe doseči?`

`3.	V razredu se pogovorite o vprašanju, zastavljenem na koncu četrtkovega nauka. Kaj nas Jezusovo rojstvo, življenje in smrt učijo o Božjem značaju? Zakaj bi nam to moralo biti v uteho, še posebej, kadar doživljamo težke preizkušnje?`