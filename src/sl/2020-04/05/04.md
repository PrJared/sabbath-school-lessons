---
title:  Poznati misli Vrhovnega Učitelja
date:   27/10/2020
---

`Kaj je Pavlu ležalo na srcu, ko je pisal krščanski skupnosti v Filipih? Flp 2,1–4; 4,2–3`

Flp 2,1–11 je eden najglobljih svetopisemskih odlomkov. V njem beremo o Kristusovem predobstoju, njegovi božanskosti, učlovečenju, življenju v človeški podobi in smrti na križu. Odlomek opisuje dolgo, težavno in strmo pot, po kateri je Jezus stopal od nebes do Golgote. (Flp 2,5–8) Govori tudi o tem, kako je Oče Jezusa povzdignil na položaj vsesplošnega češčenja. (Flp 2,9–11) V tem besedilu se skriva veliko čudovitih resnic.

`Kako Pavel začne Flp 2,5–11? Za katere dogodke, ki jih je doživel Jezus, Pavel pričakuje, da jih verniki odražajo v življenju? Flp 2,6–11`

Pavel upa, da se bodo verniki v Filipih, ki so včasih znali bili prepirljivi, učili od Jezusa in njegovega učlovečenja. Ker si je Jezus nadel človeško podobo, »podobo služabnika in postal podoben ljudem« (Flp 2,7) ter celo privolil v križanje, koliko bolj se morajo oni z ljubeznijo podrejati drug drugemu!

Pavel nas opominja, da se lahko od našega Vrhovnega Učitelja Jezusa še veliko naučimo. Učimo se lahko iz sporočila, ki ga je oznanjeval med poslanstvom na zemlji, iz čudežev, ki jih je naredil, in njegovega načina ravnanja z ljudmi. Morda si bomo prizadevali odnose z drugimi graditi po vzoru njegovega vzvišenega odnosa in na podlagi njegove pripravljenosti zamenjati nebeško slavo z jaslimi. Kakšen nauk za nas!

V nasprotju pa nas svet stalno vabi k poveličevanju samih sebe in svojih dosežkov. Betlehemske jasli in Vrhovni Učitelj pa imata za nas povsem drugačen nauk: Veliko Božje delo vzgoje in odrešenja ni doseženo na podlagi našega povišanja, temveč takrat, ko se ponižamo pred Bogom in postanemo služabniki.

`V katerih okoliščinah bi tvoja ponižnost lahko omogočila čudovito priložnost drugim pokazati, kakšen je Kristus?`