---
title:  Izkažite čast Odrešeniku
date:   21/10/2020
---

Nauk o stvarjenju, ki je ključnega pomena za našo vero, pa še posebej v Novi zavezi ne nastopa sam. Pogosto je ob njem skoraj neločljivo nauk o odrešitvi. V padlem svetu greha in smrti samó stvarjenje ni dovolj. Ljudje živimo, se trudimo, trpimo in potem – kaj? Umremo in se na koncu ne razlikujemo od trupla živali, ki leži ob poti.

Kako sijajno!

Del našega pogleda na svet je tudi nauk o odrešenju, kar pomeni, da je križani in vstali Jezus Kristus središče vsega, kar verujemo.

`Kaj Jn 1,1–14 pove o tem, kdo je Jezus in kaj je naredil za nas?`

Preberi še prvo angelsko sporočilo: »Videl sem drugega angela, letečega po sredi neba, ki je imel večen evangelij, da ga oznani prebivalcem na zemlji in vsakemu narodu in rodu in jeziku in ljudstvu, govorečega z velikim glasom: ›Bojte se Boga in dajte mu slavo, kajti prišla je ura njegove sodbe; in molíte njega, ki je naredil nebo in zemljo in morje in studence vodá!‹« (Raz 14,6–7) Ali si opazil, da je »večni evangelij« v tem besedilu neposredno povezan z Bogom Stvarnikom? Ko spoznamo, da je Bog, ki nas je ustvaril, isti Bog, ki je v človeškem telesu zdržal kazen za naše grehe, potem ni nič nenavadnega, da smo pozvani k češčenju. Le kako drugače bi se sploh lahko odzvali, ko spoznamo, kakšen je v resnici naš Bog?

Zaradi tega mora biti križani Kristus v ospredju in središču vsega, kar učimo. Ta nauk mora zajemati tudi njegov drugi prihod, saj nam prvi brez drugega ne koristi prav dosti, mar ne? Na podlagi Svetega pisma bi lahko rekli, da sta prvi in drugi Kristusov prihod dva dela enega dogodka – načrta zveličanja.

`Premišljuj o Jn 1, kjer piše, da je Ta, ki je naredil vse, kar je nastalo (Jn 1,3), tudi Ta, ki je na križu umrl za nas. Zakaj bi moralo biti češčenje naraven odgovor na to?`