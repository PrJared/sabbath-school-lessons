---
title:  Leibnizovo vprašanje
date:   19/10/2020
---

Pred mnogimi leti je nemški mislec in pisec po imenu Gottfried Wilhelm Leibniz zastavil eno izmed najosnovnejših vprašanj: »Zakaj namesto ničesar nekaj vendar obstaja?«

`Kako naslednja besedila odgovorijo na Leibničevo vprašanje? 1 Mz 1,1; Jn 1,1–4; 2 Mz 20,8–11; Raz 14,6–7; Job 12,7–10`

Navdušujoče je, da je v Svetem pismu Božji obstoj preprosto privzet. 1 Mz 1 se ne začne s kopico logičnih dokazov v korist Božjemu obstoju, čeprav bi se lahko. Njegov obstoj je preprosto privzet. (2 Mz 3,13–14) S te začetne točke se Sveto pismo, Bog kot Stvarnik in druge resnice začnejo odgrinjati pred nami.

Nauk o stvarjenju je osnova krščanske vzgoje. Vse, kar kristjani verujemo, sloni na nauku šestdnevnega stvarjenja. Sveto pismo se ne začne s trditvijo o spravi, zakonu, križu, vstajenju ali drugem prihodu.

Ne, začne se s trditvijo o Bogu kot Stvarniku, saj nobeden od teh naukov nima smisla, če Bog ni naš Stvarnik.

Svetopisemski pogled na svet mora izpostaviti pomen nauka o stvarjenju. Ta poudarek je postal izredno pomemben, saj od znanosti doživlja odkrit napad. Evolucija – na milijone let počasnega razvoja življenja po naključju – je na milijone ljudem uničila vero v Sveto pismo. Težko si je zamisliti nauk, ki bi bil bolj nasproten Svetemu pismu in krščanski veri kakor evolucija. Zaradi tega je zamisel, da bi nauk o evoluciji nekako uskladili s svetopisemskim naukom, še hujši od ateistične evolucije. To je nemogoče doseči, ne da bi Sveto pismo in krščanska vera postala tarča posmeha.

`Bog pravi, naj eno sedmino življenja vsak teden preživimo v spominu na šestdnevno stvarjenje. To je nekaj, česar nam ni naročil v nobenem drugem nauku. Kaj to govori o tem, kako osnoven in pomemben je ta nauk za krščanski pogled na svet?`