---
title:  Božji zakon
date:   22/10/2020
---

V Franciji so pred leti razpravljali o ukinitvi smrtne kazni. Zagovorniki ukinitve te prakse so stopili v stik z znanim francoskim piscem in filozofom Michelom Foucaultem in ga prosili, naj v njihovem imenu napiše članek na to temo. Foucault je zares napisal članek, vendar ne samo v korist ukinitve smrtne kazni; zavzel se je za zaprtje vseh zaporov in izpustitev zapornikov na svobodo.

Zakaj? Za Foucaulta so bili vsi moralni sistemi zgolj človeški ustroji in zamisli, ki so jih vzpostavili ljudje z močjo, katerih namen je bil nadzor nad ljudstvom. Po njegovem mnenju ti moralni kodeksi niso bili zakoniti.

Čeprav se nam njegovo stališče morda zdi skrajniško, pa gre v tem primeru za logično posledico težave, ki ni tako nova. Tudi Mojzes se je v starem Izraelu pred tisoče leti spoprijel z njim: »Ne delajte tako, kakor delamo mi danes tu, vsakdo, kar koli se mu vidi prav.« (5 Mz 12,8; Sod 17,6; Prg 12,15)

Če torej ne smemo delati tega, kar se nam zdi prav, to pomeni, da sami po sebi nismo pravični, sveti in dovolj nepristranski, da bi vedeli, kaj je moralno prav in kaj ni. Kako torej vedeti, kaj naj delamo? Gospod, ki nas je ustvaril, nam je dal tudi moralni zakon, po katerem naj bi živeli. Naše oči so zmotljive, toda Božje se nikdar ne motijo.

`Česa nas ta besedila učijo o moralnem zakoniku? 5 Mz 6,5; Mr 12,29–31; Raz 14,12`

Kadar je odrešenje v središču krščanskega pogleda na svet, so tam tudi Božji zakon in deset zapovedi. Navsezadnje smo rešeni greha – prestopanja zakona. (Rim 3,20) Evangelij brez Božjega zakona nima smisla. To je dokaz, da je zakon obvezujoč za nas, kljub temu da nas ne more odrešiti. (Zato potrebujemo evangelij.)

Adventistična vzgoja mora poudarjati to, kar Duh preroštva imenuje »večnost Božjega zakona«, /Ellen G. White, Veliki spopad, str. 46/ kar vključuje tudi soboto. Če je namen vzgoje pomoč pri obnovitvi Božje podobe v nas (kolikor je to v tem življenju mogoče), potem mora biti Božji zakon v luči Kristusovega zgleda celo na najosnovnejši ravni razumljen kot moralni zakonik, ki nam kaže, kaj je v Božjih očeh resnično prav.

`Kako Mt 18,18–19 razumeš v povezavi s posredniško molitvijo? Kako te lahko te vrstice spodbudijo, da z drugimi moliš za zveličanje tistih, ki ne poznajo Gospoda?`