---
title:  Božje oči
date:   18/10/2020
---

Profesor z Univerze v Oxfordu je zatrjeval, da nič ni resnično – ne mi ne svet ne naša okolica. V resnici smo digitalne stvaritve, ki so jih ustvarili Nezemljani z izjemno zmogljivimi računalniki.

Čeprav je to zanimiva teorija, pa se ob tem zastavi pomembno vprašanje: Kakšna je narava resničnosti?

Obstajata dva zelo splošna odgovora, od katerih je samo eden razumski. Prvič, vesolje in vse, kar obstaja – vključno z nami – pač obstaja. Nič ga ni ustvarilo ali oblikovalo. Preprosto obstaja. To je golo dejstvo. Bog ali bogovi ne obstajajo, prav tako ni ničesar božanskega. Resničnost je popolnoma snovna in naravna. Nekdo je pred 2.500 leti (ne gre za novo zamisel) rekel: »Atomi in praznina« so vse, kar obstaja.

Drugi pogled pravi, da je vesolje ustvarilo neko božansko bitje (ali bitja). To se zdi bolj razumno in logično kakor zamisel, da vesolje preprosto obstaja, ne da bi to lahko razložili. Ta pogled zajema naravni svet, svet »atomov in praznine«, vendar ni omejen samo nanj. Usmerja na resničnost, ki je mnogo širša, globlja in večplastna od ateistično-materialističnega pogleda, ki prevladuje v današnjem času.

`Kaj naslednja besedila povedo o temi današnjega nauka? 	Ps 53,1; 52,2 ssp; Prg 15,3; Jn 3,16; Iz 45,21; Lk 1,26–35`

Pri krščanski vzgoji ni poglavitna samo resničnost Božjega obstoja, marveč tudi resničnost tega, kakšen je Bog – naš osebni Bog, ki nas ljubi in sodeluje z nami. Je Bog čudežev, ki ni omejen z naravnimi zakoni in jih lahko preseže, kadar želi (kakor pri brezmadežnem Jezusovem spočetju). Poučevanje tega pogleda je v današnjem času še posebej uporabno, saj precejšnji del razumskega sveta zmotno zatrjuje, da znanstveni dokazi govorijo v korist ateističnemu in naturalističnemu pogledu na svet.

`Pomisli, kako ozek in omejen je ateistični pogled na svet v primerjavi s svetopisemskim, ki sicer zajema naravni svet, vendar ni omejen samo nanj. Zakaj je svetopisemski pogled na svet – teistični svetovni nazor – veliko bolj logičen in razumski od ateističnega?`