---
title:  Vrhovni Učitelj
date:   24/12/2020
---

To četrtletje smo se naučili, da je bil eden osrednjih vidikov Kristusove službe na zemlji prav poučevanje. Jezus je vse od začetka svoje službe bodisi z dejanji bodisi z besedami svoje sledilce učil resnico o sebi, svojem Očetu, o zveličanju in upanju, ki nas čaka. (Mt 5,2; Mr 4,2; Lk 19,47; Jn 6,59)

Že če samo preletimo evangelije, bomo v njih opazili Jezusa, ki poučuje. Čeprav nas Gospod tudi danes uči po svoji Besedi, pa se bo to poučevanje nadaljevalo tudi na novi zemlji. Pomisli, kako drugače bo to videti v brezgrešnem okolju in brez vseh omejitev, ki jih imamo sedaj zaradi greha.

Če ga kdo vpraša: »Kake so te brazgotine na tvojih prsih?« tedaj poreče: »S temi sem bil ranjen v hiši tistih, ki me ljubijo!« Zah 13,6

`O čem govori zgornje besedilo?`

»Leta večnosti bodo vse bolj in bolj slavno razodevala Boga in Kristusa. Z izpopolnjevanjem znanja se bodo množile tudi ljubezen, spoštovanje in sreča. Bolj ko bo človek proučeval Boga, tem bolj bo občudoval njegov značaj. Ko bo Jezus odrešenim razkril bogastvo odrešitve in osupljive dosežke v velikem boju s Satanom, bo njihovo srce navdano s še gorečnejšo vdanostjo, in bodo še bolj prevzeti od veselja zaigrali na zlate harfe; in desettisočkrat deset tisoč in tisočkrat tisoč novih glasov se bo združilo z njim v mogočni hvalnici. …

Veliki boj je končan. Greha in grešnikov ni več. Vse vesolje je čisto. Uravnovešeni so utripi srca v sreči in veselju v vsem vesolju. Od njega pa, ki je vse ustvaril, prihaja življenje, luč in veselje ter se razliva po neskončnem vesolju. Od najmanjšega atoma do največjega nebesnega telesa, vse živo in neživo stvarstvo v svoji neskaljeni lepoti in popolni radosti govori, da je Bog ljubezen.« /Ellen G. White, Veliki boj med Kristusom in Satanom, str. 493-494; Veliki spopad med Kristusom in Satanom, str. 432–433/

`Od vseh neverjetnih resnic, ki jih bomo spoznavali vso večnost, nas nobena ne bo očarala bolj kakor Kristusova daritev za nas. Pomisli, kako globoka mora biti ta resnica, da jo bomo proučevali vso večnost! Kako se lahko že zdaj naučiš bolj ceniti to, kar je Jezus naredil za nas na križu?`