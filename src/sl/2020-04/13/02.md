---
title:  Stanje mrtvih
date:   20/12/2020
---

V 17. stoletju je francoski pisatelj Blaise Pascal premišljeval o stanju človeštva. Bilo mu je povsem jasno, da ni pomembno, kako dolgo človek živi, niti ni pomembno, kako dobro je bilo njegovo življenje, saj na koncu vsakdo gotovo umre.

Še več, kar koli že se zgodi po smrti, bo to trajalo neskončno dlje od kratkega življenja, ki ga živimo pred smrtjo. Zato se je Pascalu zdelo, da je najbolj smiselna stvar, ki jo človek lahko naredi ali pa bi jo moral narediti, ta, da ugotovi, kakšna usoda čaka mrtve. Bil je presenečen, ko je opazoval ljudi, ki so se obremenjevali s stvarmi, kakršni sta »izguba službe ali namišljena zmerljivka, ki je domnevno ranila človekovo čast«, vendar niso posvečali nobene pozornosti vprašanju o tem, kaj se zgodi po smrti.

Pascalovo razmišljanje je bilo smiselno. Sveto pismo veliko pozornosti namenja obljubi, ki čaka ljudi, ki so svojo rešitev našli v Jezusu – obljubi o tem, kar jih čaka v prihodnosti.

`Katero upanje najdemo v naslednjih besedilih? Jn 6,54; 3,16; 1 Jn 5,13; 1 Tim 1,16; Jn 4,14; 6,40; Jud 1,21; Tit 3,7`

V luči križa dobi večno življenje svoj smisel; v luči križa prav nič razen večnega življenja nima smisla. Stvarnik vesolja – ta, ki je »ustvaril svetove«, (Heb 1,2) ta, v katerem »živimo, se gibljemo in smo«, (Apd 17,28) – On, ki je Bog, je postal človek in umrl v mesu. Za kaj? Da bi na koncu strohneli kakor povožena žival ob cesti?

Nova zaveza je polna obljub o večnem življenju; samo večno zagotavlja obnovo. Milijone ali celo milijarde let ne bi moglo vsebovati dovolj dobrih trenutkov, da bi nadomestili vse slabe. Samo večnost lahko uravna stvari, saj je neskončnost več kakor končnost in je večno takšna.

Pascal je imel prav: naš čas tukaj je izredno omejen v primerjavi s tem, kar prihaja. Kako nerazumno bi bilo, da ne bi bili pripravljeni na večnost, ki nas čaka!

`Kaj bi rekel človeku, ki mu je popolnoma vseeno, kaj se zgodi po smrti? Kako mu lahko pomagaš razumeti, da je takšno stališče v resnici zelo nelogično?`