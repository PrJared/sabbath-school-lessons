---
title:  Takrat bomo razumeli
date:   22/12/2020
---

Nebesa so šola; področje, ki se tam proučuje, je vesolje, učitelj v njej Večni. Podružnica te šole je bila ustanovljena v raju in ko bo načrt odrešenja dokončan, se bo nadaljevala tudi vzgoja v rajski šoli. /Ellen G. White, Vzgoja, str. 265/

Ljudje imamo veliko vprašanj – o grehu, trpljenju, bolezni in smrti ter o tem, zakaj se je zgodilo to ali ono.

Tudi o naravnem svetu in vseh njegovih skrivnostih se nam porajajo številna vprašanja. Čeprav nam je osupljiv napredek v znanosti pomagal bolje razumeti naš svet in vesolje, pa nam je veliko stvari še vedno nedosegljivih.

Vse od najpreprostejših življenjskih oblik do neba nad nami, od gibanja subatomskih delcev do vrtečih se galaksij v vesolju smo postavljeni pred resničnost, ki je veliko večja in globlja od tega, kar lahko dojamemo, še posebej, ker smo omejeni s časom, ki ga lahko namenimo proučevanju teh reči.

Ko nam bo za proučevanje na voljo vsa večnost, se bo nedvomno razrešilo veliko skrivnosti.

`Kaj naslednja besedila govorijo o tem, česa se bomo učili takrat, ko bo ta žalostna epizoda greha, trpljenja in smrti končno končana? 1 Kor 13,12, 1 Kor 4,5`

Obljubljeno nam je, da bomo razumeli stvari, ki so nam sedaj skrite. Ko bomo nekoč videli in razumeli reči, ki se nam zdaj zdijo težke, bomo za to hvalili Boga. Kako čudovito upanje! V tem trenutku je za nas ključno, da se oklepamo svoje vere, zaupamo Božjim obljubam, živimo v skladnosti z dano lučjo in zdržimo do konca. Dobra novica je, da v njem, ki nas krepča, zmoremo prav vse. (Flp 4,13)

`Katera težka vprašanja ti ležijo na srcu? Katere stvari se ti v tem trenutku zdijo nedoumljive? Kako ti lahko zaupanje Bogu v stvareh, ki jih razumeš, pomaga, kadar česa še ne razumeš?`