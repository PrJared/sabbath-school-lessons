---
title:  Za globlje proučevanje
date:   25/12/2020
---

V knjigi Vzgoja preberi poglavje »Šola v prihodnosti«, v knjigi Veliki boj med Kristusom in Satanom ali Veliki spopad med Kristusom in Satanom pa poglavje »Boj/Spopad je končan«.

»Lev, ki se ga sedaj bojimo, bo legel k ovcam; vse na novi zemlji bo mirno in usklajeno. Drevesa bodo pokončna in veličastna, brez kakršne koli pomanjkljivosti. …

Naj nas vse lepo v našem zemeljskem domu spominja na kristalno reko in zelena polja, zibajoča se drevesa in žive izvire, bleščeče mesto in v belo oblečene pevce ter na naš nebeški dom – ta svet lepote, katerega ne more naslikati noben umetnik niti ga ne more opisati noben smrtni jezik. V domišljiji si zamisli dom rešenih; zapomni si, da bo veliko veličastnejši od najsijajnejšega prizora, ki si ga lahko zamislimo.« /Ellen G. White: Heaven, str. 133–134/

»Mnogi se boje, da bi bila prihodnja dediščina videti preveč materialna, zato simbolično tolmačijo prav tiste resnice, ki nas spodbujajo, da gledamo nanjo kot na svoj dom. Kristus je učencem zatrdil, da jim odhaja pripravit prebivališča v Očetovi hiši. Kdor sprejme nauke Božje besede, ne bo v popolni nevednosti glede nebeškega bivališča. … Človeški jezik ne ustreza za opisovanje nagrade pravičnih. Znana bo samo tistim, ki jo bodo videli. Noben omejen um ne more dojeti slave Božjega raja.« /Ellen G. White, Veliki boj med Kristusom in Satanom, str. 491; Veliki spopad med Kristusom in Satanom, str. 430–431/

**Vprašanja za pogovor**

`1.	Znova razmisli o Pascalovih besedah o tem, da so ljudje vse premalo zaskrbljeni za to, kar jim prinaša večnost. Zakaj ljudje ravnamo tako? Zakaj je takšno stališče zelo nerazumno?`

`2.	Razmisli, zakaj je upanje na večno življenje tako pomembno za našo vero. Zakaj brez tega v resnici nimamo ničesar?`

`3.	Pomisli na vse neverjetne skrivnosti naravnega sveta. Naj gre za biologijo, geologijo, astronomijo, fiziko ali kemijo – na vseh področjih se izkaže, da obstaja veliko več zapletenosti, kakor so ljudje sprva mislili. Znanstveniki, na primer, ne govorijo več o »preprostih življenjskih oblikah«, ker se je izkazalo, da so celo najpreprostejše oblike življenja navsezadnje zelo zapletene. Videti je, kakor da vsak nov premik in vsako novo odkritje porodita še več vprašanj, na katera moramo najti odgovore. Kako nam lahko vse to pomaga razumeti, koliko vsega se bomo imeli priložnost naučiti v »šoli prihodnosti«?`