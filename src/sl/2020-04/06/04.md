---
title:  Rabi Jezus
date:   03/11/2020
---

Noben začetek poglavja v Novi zavezi ni bolj znan od Jn 1,1: »V začetku je bila Beseda in Beseda je bila pri Bogu in Beseda je bila Bog.« Med branjem Jn 1 kmalu naletimo na nepozabne vrstice: »Beseda je postala meso in je prebivala med nami in videli smo njeno slavo, … kakor Edinorojenega od Očeta.« (Jn 1,14)

`Kdo je bil Jezus in kaj je počel na zemlji? Kako dober zgled učitelja je bil Jezus? Jn 1,1–14`

Isti Bog, ki je v Edenu govoril z Adamom in Evo ter z Jakobom sredi samote, se je sedaj pojavil kot oseba. Bog pravi, da je bila nova zaveza poosebljena v Jezusu. Po njem lahko spoznamo Božjo voljo in njegov načrt, saj je Jezus Bog.

V nadaljevanju Jn 1 beremo, da je bil Janez Krstnik tako prepričljiv pridigar, da so celo jeruzalemski verski voditelji sumili, da je poseben človek. Vendar pa je Janez pripravljal pot nekomu, ki je bil večji od njega. Kmalu bo prišel nekdo osupljivo poseben, kateremu Janez Krstnik ne bo vreden odvezati »jermena na njegovem obuvalu«. (Jn 1,27)

Naslednji dan je zagledal Jezusa in oznanil, da je Božji Sin. Tisti dan in tudi kasneje je povedal, da je Jezus »Božje jagnje«.

Dva Janezova učenca sta se odločila slediti Jezusu. Ko ju je Jezus vprašal, kaj iščeta, sta ga ogovorila z nazivom »rabi«, kar v prevodu pomeni učitelj. (Jn 1,38)

Jezus je torej rabi, učitelj. Nikoli in nikdar ni bilo na svetu takšnega učitelja, kakršen je bil On, saj je sam Bog. Povedano drugače: Bog je v človeški obliki prišel k ljudem. V tej obliki je deloval kot rabi, učitelj. Nič nenavadnega torej ni, da je Duh preroštva Jezusa imenuje »največji učitelj, kar jih je videl svet«. /Signs of the Times, 10. 6. 1886/ Navsezadnje je bil ta Učitelj Bog.

`Zakaj je smiselno, da se od Jezusa učimo najboljših načinov za poučevanje duhovnih resnic? Česa se od njega lahko naučimo o tem, da so pri poučevanju bolj kakor besede pomembna dejanja?`