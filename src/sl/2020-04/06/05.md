---
title:  Vztrajna ženska
date:   04/11/2020
---

Jezus je Vrhovni Učitelj. Skozi njegove nauke in življenje je sijal pravi Božji značaj. Ogledali si bomo izjemen dogodek, ki razodeva, da Jezus posluša tudi takrat, ko mu ljudje odgovarjajo.

`Preberi poročilo o Jezusovem srečanju s poganko oziroma kanaansko žensko s področja Tira in Sidona. Bodi pozoren na to, da so bili moški v Jezusovi bližini nepotrpežljivi z njo. Videti je, da se niti Jezus ni zmenil zanjo. Kaj meniš o njenem pogumu? Kaj ti ta dogodek pove o Jezusovem načinu poučevanja? Mt 15,21–28; Mr 7,24–30`

Jezus je bil v bližini Tira in Sidona. Vstopil je na tuje ozemlje, kjer ni manjkalo napetosti med narodnostnimi skupinami. Grško govoreči meščani so zviška gledali na podeželske kmete, judovski kmetje pa so zviška gledali na meščane.

Ne dolgo pred tem je Herod, marionetni galilejski upravitelj, usmrtil Janeza Krstnika. Jezusovo in Janezovo poslanstvo je imelo veliko skupnega, zato se je usmrtitev zdela še toliko bolj zlovešča. Jezus se je neposredno spopadel z nevarnostjo svojega poslanstva.

Marko poroča, da je Jezus zaznal napetost, zato je stopil v hišo in upal, da nihče ne bo izvedel, da je tam. Toda neka ženska ga je našla.

V kulturi tistega časa in kraja ženska ni imela pravice izraziti svojega mnenja. Poleg tega je ta ženska pripadala kulturi in narodnostni skupini, za katero so Judje imeli le malo časa, kar jo je spravilo v še manj zavidljiv položaj.

Njena hči je bila bolna. Želela si je pomoči in je zanjo tudi vztrajno prosila.

Jezus jo je odslovil z besedami: »Ni lepo, da se vzame kruh otrokom in se vrže psičkom.« (Mt 15,26) Te besede bi jo lahko prizadele.

Nato pa se je zgodilo nekaj nepričakovanega. Za razliko od Judov, ki psov niso imeli za domačo žival, je ženska dobro poznala te živali. Odgovorila je: »Da, Gospod, toda tudi psički jedo od drobtinic, ki padajo z mize njihovih gospodarjev.« (Mt 15,27)

Njen odziv je imel velik učinek in se je zdel prepričljiv. Jezus je ozdravil njenega otroka.

`»Zgodi naj se ti, kakor hočeš!« (Mt 15,28) Kako razumeš te besede? Kako se odzoveš, kadar se stvari ne odvijajo tako, kakor si želiš?`