---
title:  Na begu
date:   02/11/2020
---

`Kakšne so okoliščine tega poročila in česa nas dogodek uči o Božji milosti do tistih, ki bežijo pred svojimi grehi? 1 Mz 28,10–17`

Jakob je z materino pomočjo prevaral družino in je moral plačati za svoja dejanja. Ker mu je brat grozil z nasiljem, je Jakob zbežal od doma v Haran, kjer je živel njegov stric. Vse je bilo videti negotovo in strašljivo.

Neki dan je Jakob pešačil, čeprav se je že začelo mračiti. Znašel se je sredi ničesar, nad njim je bila le streha iz neba. Ko si je našel primeren kamen za vzglavnik, je zaspal. Vendar so njegovo spečo zavest zmotile sanje, v katerih je videl lestev oziroma stopnice, ki so bile naslonjene na zemljo in so segale vse do neba. Po njih so gor in dol hodili angeli.

Nato je slišal glas, ki mu je rekel: »Jaz sem Gospod, Abrahamov Bog.« Glas je ponovil obljube, ki jih je Jakob poznal iz družinskega izročila. »Tvoje potomstvo bo veliko.« V blagoslov bo vsem rodovom na zemlji. »Jaz sem s teboj,« je nadaljeval glas, »in te ohranim, kamor koli pojdeš. … Ne zapustim te, dokler ne izpolnim, kar sem ti obljubil.« (1 Mz 28,15)

Duh preroštva piše, kako je apostol Pavel veliko kasneje »zagledal lestev iz Jakobovih sanj. Predstavljala je Kristusa, ki je povezal zemljo z nebesi in smrtnega človeka z večnim Bogom. Njegova vera se je okrepila, ko si je v misli priklical, kako so se očaki in preroki zanesli nanj, ki je njegova podpora in tolažba in za kogar daje svoje življenje.« /Ellen G. White, Dejanja apostolov, str. 322–323/

Jakob se je prebudil in si rekel: »Resnično, Gospod je v tem kraju, in jaz nisem vedel!« (1 Mz 28,16) To, kar je doživel, je bilo čudovito. Nikdar ni pozabil tega kraja; celo poimenoval ga je. Nato se je zaobljubil, da bo vse življenje zvest Bogu.

`Kaj se lahko iz tega dogodka naučimo o tem, kako si nas Bog po Kristusu prizadeva doseči kljub našim grehom? Zakaj mora biti to načelo v ospredju krščanske vzgoje?`