---
title:  Skriti se pred Bogom
date:   01/11/2020
---

`Zakaj je Bog Adama vprašal, kje je? 1 Mz 3,1–11`

V pripovedih o padcu v greh je prepovedani sadež običajno jabolko. Vendar Sveto pismo tega ne omenja. Tam piše, da je šlo za drevesni sad. (1 Mz 3,3) Vrsta sadeža v resnici sploh ni pomembna. Jesti s tega drevesa je bilo prepovedano, ker je bilo drevo tja dano z določenim namenom. Človeku je pomenilo skušnjavo, da Boga odrine na stran in reče: »Sam sem lahko merilo svojega življenja. Sam sebi sem lahko Bog. Moja oblast je višja od Božje Besede.«

Ko je kači uspelo Adama in Evo prepričati, da pojesta sadež, je njuno življenje zdrsnilo s prave poti. Ko sta zaznala Božjo bližino, sta se poskusila skriti »med vrtnim drevjem«. (1 Mz 3,8)

Kako nenavadno, da je Bog Adama vprašal, kje je. Bog je gotovo vedel, kje je. To vprašanje je zastavil, da bi jima pomagal spoznati, kaj v resnici počneta – da se skrivata pred njim. Bog jima je pomagal videti žalostne posledice njunih dejanj.

`Pavel mnogokrat neposredno poveže dejanje Adama in Eve z Jezusovim dejanjem na križu. Kaj nam to pove o tem, kako je Jezus prišel popravit to, kar je naredil Adam? Rim 5,11–19`

Morda bi lahko rekli, da je načrt zveličanja Božji odziv na Adamov in Evin odgovor. Zaradi sramu in krivde njunega greha sta se skrivala pred Bogom, On pa ju je prišel rešit. Na najrazličnejše načine smo tudi mi naredili enako, zato nas je Jezus prišel rešit. Vprašanje »Kje si?« je torej zastavljeno tudi nam. Kje se zaradi svojega greha in krivde skrivaš pred Jezusom? Kaj je naredil, da bi te rešil?

`Zakaj bi krščanska vzgoja morala vsebovati in poudarjati dejstvo, da nam je v naravi skrivati se pred Bogom, in nas usmeriti k Jezusu, naši rešitvi?`