---
title:  Poklicani živeti kot luč
date:   23/11/2020
---

Kamor koli pogledamo, se zdi, kakor da naš planet propada in se vse bolj ovija v temo. S temo se srečujemo tudi doma – pomislimo samo na svoje izkušnje na tem težavnem in zahtevnem svetu. Tudi mi smo izpostavljeni grozotam, ki jih prinese življenje, kadar nas doleti bolezen, izguba ljubljenih, kadar opazujemo razpad družine in ločitev ter kadar si prizadevamo razumeti smisel teh slabih stvari, ki se dogajajo v naši družbi in kulturi.

A sredi prizora moralnega propada in duhovne teme, sredi notranjega in zunanjega hrupa, slišimo Jezusove besede, namenjene vsem nam:

»Vi ste luč svetu. Mesto, ki stoji vrhu gore, se ne more skriti. Tudi ne prižigajo sveče in je ne devljejo pod mernik, ampak na svečnik: in sveti vsem, ki so v hiši. Takó naj sveti vaša luč pred ljudmi, da vidijo vaša dobra dela in slave vašega Očeta, ki je v nebesih.« Mt 5,14–16

`Kaj to besedilo pove o tem, kako naj bi živeli in kako kristjanovo življenje vpliva na to, kakšno sliko o Bogu si bodo ustvarili naši bližnji?`

Kako so te Jezusove besede razumeli njegovi poslušalci na obali Galilejskega jezera? Gotovo so vedeli, kaj je tema in kaj luč. V njihovem življenju je bilo veliko strah vzbujajoče teme. Živeli so pod rimskim zavojevalcem, v vojaški družbi, ki je bila, ne glede na to, da niso imeli telefonov, računalnikov in spleta, v mnogih pogledih prav tako učinkovita kakor naša, v nekaterih pogledih pa celo bolj zastrašujoča.

Navzočnost Rimljanov je množico na hribu spominjala, da bodo tisti, ki povzročajo težave, hitro doživeli mučenje ali celo smrt na rimskem križu.

Jezus pa jih je povabil biti luč. Bodite usmiljeni. Imejte čisto srce. Prizadevajte si za mir. Krščanska vzgoja mora učence učiti biti luč svetu, da bi lahko sprejemali odločitve, ki bodo drugim razodele Božjo resničnost in dobroto.

`Na katere načine lahko ljudi usmerimo k Božji resničnosti in dobroti?`