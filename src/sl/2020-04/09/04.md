---
title:  Živeti kot učenec
date:   24/11/2020
---

Če cerkev zares želi biti sila krščanske vzgoje, potem mora začeti z Jezusom. On je poklical učence in jih usposobil za poslanstvo, tako da je hodil z njimi. Priskrbel je priložnosti, da so se lahko vključili v življenje ljudi, za katere so morali skrbeti in jim izkazovati ljubezen. Dan za dnem jih je spodbujal s svojim pogledom na to, kakšen bi bil svet, če bi ljudje drug z drugim ravnali kakor z brati in sestrami.

`Kaj Kristus sporoča sledilcem? Lk 4,18–23`

Tri leta so učenci opazovali, kako je njihov učitelj Jezus živel načela kraljestva, ki jih je oznanil v svoji prvi pridigi v nazareški shodnici. Odpuščanje, milost in ljubezen hodijo z roko v roki z osamljenostjo, predanostjo in stiskami. Iz tega so se učenci lahko naučili, da učeništvo ni preprosta stvar. Učenec si za vse življenje, ne samo za en dan.

»Zveličarjevo naročilo učencem … zajema do konca časa vse, ki verujejo v Kristusa. Dobro sporočilo je zaupano vsem, ki so prejeli nebeško navdihnjenje. Kdor je dobil življenje od Kristusa, je posvečen, da dela za zveličanje bližnjih. Cerkev je bila ustanovljena za to nalogo, zato so se vsi, ki so se sveto zaobljubili biti njeni verniki, s tem zavezali biti tudi Kristusovi sodelavci.« /Ellen G. White, Hrepenenje vekov, str. 617-618; Jezusovo življenje, 2011, str. 617-618; Jezusovo življenje, 2020, str. 721/

Kot Jezusovi učenci se moramo prepričati, da je Kristus središče našega občestva in bogoslužja. Imejmo v mislih, da je Jezus ustanovitelj učeništva. Čeprav so rabini Jezusovega časa privabili veliko sledilcev, pa je bil Jezus tisti, ki je moške in ženske povabil, naj mu sledijo. Rabini si niso mogli zamisliti tako korenitega povabila, ki bi nakazovalo, da je Jezus pomembnejši od njihovih zapovedi.

Kot Jezusovi učenci si poleg tega, da spoštujemo vse ljudi, prizadevamo ustvariti kraj za njihovo rast in napredek.

Zatorej mora krščanska vzgoja vsebovati poslanstvo in namen. Nanjo ne smemo gledati samo kot na sredstvo za preživetje, temveč kot priložnost, da v svojem krogu vpliva opravimo nalogo, h kateri nas je poklical Jezus: posnemati njegovo službo ljudem, ki so potrebni pomoči, in jim oznaniti veselo sporočilo evangelija.