---
title:  Prava krščanska vzgoja
date:   22/11/2020
---

Neka zgodba govori o rabinu, ki je pogledal v zaspane oči mladeniča v učilnici in razred vprašal: »Učenci, po čem človek spozna, da se je noč končala in je napočil dan?«

Nekaj učencev je previdno dvignilo roko. »Rabi,« je odgovoril neki učenec, »ali je to takrat, ko lahko razločimo med figovcem in oljko?«

»Ne.«

Neki drug učenec je dvignil roko in rekel: »Rabi, ali je to takrat, ko lahko razločimo med ovco in kozo?«

Po tem ko je rabin prisluhnil še drugim odgovorom, je povedal rešitev uganke: »Učenci, človek ve, da se je noč končala in je nastopil dan, ko lahko pogleda v obraz, ki ga nikdar prej ni videl, in v tujcu prepozna brata ali sestro. Vse do tedaj je noč, ne glede na to, kako svetel se zdi dan.«

`Kaj je Jezus želel povedati s priliko? Kaj bi to moralo povedati o tem, kaj mora biti del prave krščanske vzgoje? Lk 10,30–37`

Adventisti sedmega dne smo blagoslovljeni z močno lučjo nauka in resnice (stanje mrtvih, sobota, leto 1844 in sodba, veliki boj itn.), katere večina krščanskega sveta še vedno ne razume. Ne glede na to, kako pomembne so te resnice, nam ne koristijo prav dosti, če nismo prijazni do drugih, gojimo predsodke ter dovolimo kulturnim in družbenim razlikam svojega okolja, da na določene ljudi gledamo zviška.

Prava krščanska vzgoja bi morala ljudem pomagati preseči te ovire in na druge gledati, kakor nanje gleda Kristus. On je umrl zanje in njihov greh nesel na križ ter za človeštvo plačal neskončno ceno. Ko bomo križ postavili v središče, bomo videli vrednost vsakega človeka in ga obravnavali tako, kakor si zares zasluži, upoštevajoč vrednost, ki mu jo je določil Bog. Krščanska vzgoja mora vsebovati tudi ta nauk, sicer ni vredna imenovati se »krščanska«.

`Kateri predsodki – vidni ali manj očitni – so v tvoji družbi in jih moramo kristjani preseči?`