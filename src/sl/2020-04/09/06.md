---
title:  Živeti v skupnosti
date:   26/11/2020
---

`Kaj bi po besedah apostola Pavla moralo biti opazno tudi v naših šolah in cerkvah? 1 Tes 2,6–8`

Živimo v času razpada skupnosti v družbi, zaradi česar je svetopisemsko razumevanje cerkve izrednega pomena. Sveto pismo nas spominja: »Kjer sta dva ali trije zbrani v mojem imenu, tam sem jaz sredi med njimi.« (Mt 18,20) Novozavezni pogled na cerkev in skupnost se je večinoma oblikoval na domu vernikov. Tukaj se je skupnost srečevala kot mala skupina in skupaj molila, pela, obhajala Gospodovo večerjo ter se učila in oznanjevala Jezusove besede.

Te bogoslužne skupine so postale prve cerkvene šole, saj so bile tudi kraj, kjer so novi verniki začeli spoznavati Sveto pismo in novo življenje v Jezusu. Pavlove besede nakazujejo, da se je cerkev nadvse resno lotila dela vzgoje: »Ne ravnajte se po tem svetu, temveč premenite se po obnovitvi svojega uma.« (Rim 12,2)

Prvi verniki so kmalu ugotovili, da se lahko načela evangelija najbolje živi prav znotraj skupnosti. V njej imamo razlog za glasnejše petje in bolj gorečo molitev ter za to, da smo bolj ljubeči in razumevajoči ljudje. Kadar druge slišimo govoriti o Božji dobroti, se zavedamo, kako dober je z nami. Kadar kdo govori o svojih preskušnjah in bolečinah, čutimo, kako Bog zdravi naše življenje. V nas se obnovi želja po tem, da bi bili orodje njegove milosti in ozdravljenja.

V 1 Tes 2,6–8 apostol Pavel pravi, da je Božji evangelij vse: moč križa, Gospodovo vstajenje in obljuba o vrnitvi. Na vsem svetu ni boljše novice. Apostol Pavel je življenje posvetil predanemu oznanjevanju sporočila o Jezusu.

Pavel na tem mestu pravi, da lahko evangeljsko sporočilo najbolje razumemo in doživimo prav v skupnosti. Ne pozabimo, da nas ljudje budno opazujejo, da bi videli, ali je naše življenje res skladno s svetopisemskim sporočilom milosti.

`Razmisli o svojem življenju in se vprašaj, kakšna priča si bližnjim.`