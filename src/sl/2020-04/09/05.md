---
title:  Iskati resnico
date:   25/11/2020
---

Oče sodobne fizike, Albert Einstein, je zapisal: »Pomembno je, da se ne nehamo spraševati. Zvedavost ima razlog za obstoj. Človek ne more drugače, kakor da občuti strahospoštovanje, kadar premišljuje o skrivnostih večnosti, življenja in čudovitih sestavin resničnosti. Dovolj je že, da si prizadevamo dojeti samo delček skrivnosti na dan. Naj te sveta zvedavost nikoli ne zapusti.«

Res živimo v skrivnostnem svetu, mar ne? Sodobna znanost nam je razkrila neverjetno zapletenost na skoraj vseh ravneh obstoja. In če to velja za fizične stvari, koliko bolj velja za duhovne!

`Kaj naslednja besedila povedo o iskanju resnice in odgovorov? Jer 29,13; Mt 7,7; Apd 17,26–27; Ps 25,5; Jn 16,13; 17,17`

Sveto pismo je polno primerov nam podobnih radovednih ljudi – moških in žensk, ki so imeli vprašanja, strahove, želje in radosti. Ti ljudje so na svoj način iskali resnico in odgovore na najtežja življenjska vprašanja.

»On je vse storil, da je lepo ob svojem času; tudi večnost jim je položil v srce, samo da ne more človek doumeti dela, ki ga je Bog napravil, od začetka do konca.« (Prd 3,11) Kaj je Salomon želel povedati s tem? Nekateri prevodi hebrejsko besedo ‘olam prevajajo z besedo »večnost«, drugi pa z besedno zvezo »občutek za preteklost in prihodnost«. Ta vrstica pravi, da je Bog dal v človeško srce in misli občutek za preteklost, prihodnost in večnost. To pomeni, da smo ljudje zmožni razmišljati o tako imenovanih »vélikih vprašanjih« o življenju in obstoju.

Pri tem ima osrednjo vlogo Sveto pismo. Kdo smo? Čemu smo tukaj? Kako naj živimo? Kaj se zgodi, ko umremo? Zakaj obstajata zlo in trpljenje? To so vprašanja, ki so jih iskalci resnice postavljali vse od začetka dokumentirane zgodovine. Kakšno prednost in odgovornost imamo, ker lahko današnje iskalce usmerimo na nekatere odgovore! Kaj je krščanska vzgoja, če ne usmerjanje ljudi na odgovore, ki jih najdemo v Božji besedi?

`Zakaj mora imeti Sveto pismo osrednjo vlogo pri iskanju odgovorov na vélika življenjska vprašanja?`