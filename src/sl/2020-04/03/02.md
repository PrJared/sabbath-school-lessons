---
title:  Bati se Boga in ga ljubiti
date:   11/10/2020
---

Peta Mojzesova knjiga vsebuje Mojzesove zadnje besede novemu rodu Izraelcev – rodu, ki bo končno stopil v obljubljeno deželo. Pred tem pa jim je želel povedati nekaj jasnih besed in navodil.

`Kaj pomeni bati se Gospoda? 5 Mz 31,9–13`

Bog je Izraelu dal svoj zakon z določenim namenom. Poskrbel je tudi za to, da njegove postave ne bodo potonile v pozabo. Zaradi tega lahko rečemo, da je Bog potrpežljiv učitelj. Vedno znova poučuje, ponavlja, pošilja preroke in uporablja svoje služabnike, da bi oznanili njegovo sporočilo. Mar večina starozaveznih spisov ne govori prav o tem, kako si Bog prizadeva poučiti svoje ljudstvo o določenem načinu življenja?

V tem besedilu lahko opazimo, kako Mojzes poudari pomen tega, da se prihodnji rodovi učijo postave. To je opisal kot postopek z dvema korakoma. Najprej bodo otroci slišali postavo, nato pa se bodo naučili bati se Gospoda, svojega Boga. (5 Mz 31,13)

Najprej bodo torej slišali, nato pa se bodo naučili bati se Boga. Iz tega izhaja, da samo učiti se postavo ne pomeni, da bo strah naravni sad poznavanja postave. Bati se Boga je nekaj, česar se je treba naučiti. Mojzes nakazuje, da sta znanje in strah poteka ter nista v vzročno-posledičnem odnosu.

Kaj pomeni »bati se Gospoda«, ko pa je ljudem naročeno tudi, naj ljubijo »Gospoda, svojega Boga, iz vsega svojega srca in iz vse svoje duše in iz vse svoje moči«? (5 Mz 6,5) Morda lahko to primerjamo z otrokom, ki ljubi in se boji dobrega očeta, ki izraža svojo ljubezen in skrb tako, da govori, kar zares misli, in da zares misli to, kar reče. Če imaš takšnega očeta, boš ob napačnem dejanju zares trpel posledice svoje napake. Da, Boga je možno in ga je treba obenem ljubiti in se ga bati. Ne gre za nasprotujočo si zamisel. Kolikor več se učimo o Bogu, toliko bolj ga ljubimo zaradi njegove dobrote. Hkrati pa se ga vse bolj bojimo, ker opažamo, kako svet in pravičen je ter kako grešni in nepravični smo v primerjavi z njim. Spoznavamo, da smo živi samo zaradi njegove milosti, ki si je ne moremo zaslužiti.

`Kako razumeš to, da lahko Boga obenem ljubimo in se ga bojimo?`