---
title:  Priča proti tebi
date:   12/10/2020
---

Ko se je Mojzes zavedel, da bo kmalu umrl, se je vse globlje zavedal stanja, ki ga bo pustil za seboj. Vedel je, da bodo po njegovi smrti Izraelci stopili v obljubljeno deželo Kanaan. Poleg tega se je zavedal, da bodo po prihodu na cilj svojega dolgega potovanja postali uporni.

`Kaj vse je Mojzes uredil pred smrtjo? Katere so bile njegove glavne skrbi in kako se jih je lotil? 5 Mz 31,14–27`

Mojzesov način govora na tem mestu morda spominja na učitelja, ki se pripravlja na nadomeščanje. Ve, da so se njegovi učenci pri njegovi uri grdo obnašali, zato si ne dela utvar, da bo v njegovi odsotnosti kaj drugače. Levitom, ki so nosili skrinjo zaveze, je naročil, naj knjigo postave položijo poleg skrinje, da bo »priča« proti njim. Ljudem, ki ga bodo nadomestili, ne izroča samo učnega načrta, temveč jim daje pričo. O knjigi postave govori kot o živem bitju, ki ima moč okarati človeška srca.

`Razmisli o tem, da je bila postava »priča proti« njim. Kako to zamisel razumemo v okviru Nove zaveze? Rim 3,19–23 Na katere načine zakon kaže, da smo potrebni milosti?`

V 5 Mz 31 je Mojzesu naročeno, naj zapiše pesem, ki ga jo je Gospod naučil. Nato je moral to pesem naučiti Izraelce, »da mi bo ta pesem priča zoper Izraelove sinove«. (5 Mz 31,19) Zopet opazimo, da so Božja navodila poosebljena. Pesem, ki jo lahko zapojemo, se veliko laže naučimo in izročimo naprej. Kadar pesem postane priča, ljudem omogoči, da se zazrejo vase in vidijo, kaj besedilo pove o njih.

`Kako Božji zakon deluje kot »priča proti« nam, čeprav si mu z vso močjo prizadevamo biti poslušni? Česa nas ta priča uči o naši potrebi po evangeliju?`