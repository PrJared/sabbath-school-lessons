---
title:  "Jezus, naš zgled"
date:   15/10/2020
---

Jezus Kristus, Božji Sin, je edini, ki je kot človek živel popolnoma poslušen Očetu in Božjemu zakonu. Tako je živel zato, da bi postal naša zamena in nam zapustil zgled.

`Kako nas besedila v Lk 2,51–52; Flp 2,8; Heb 5,8; Jn 8,28–29 spominjajo na Kristusovo poslušno življenje?`

Apostol Janez je zapisal: »Kdor pravi, da v njem ostaja, mora tudi tako živeti, kakor je On živel.« (1 Jn 2,6) Kadar svoj pogled usmerimo na Kristusovo življenje in njegovo službo na zemlji, ni težko opaziti, da je bila njegova poslušnost po volji Očetu. Kristus je izpolnil prerokbo in z življenjem povzdignil Božji zakon.

Bog je zapovedal Mojzesu, naj zapiše postavo za pričo Izraelu, Kristus pa je bil poosebitev te priče svojim učencem, sledilcem, grešnikom in svetim. Poleg zakona smo dobili še Jezusa – človeka iz krvi in mesa – ki je postal naš zgled.

Jezusova poslušnost Očetu je najboljši zgled, ki ga učitelj lahko predstavi učencem.

»Tako imenovana vera v Kristusa, ki trdi, da človeka osvobaja obveznosti poslušnosti Bogu, ni vera, marveč predrznost. ›Kajti iz milosti ste rešeni po veri.‹ (Ef 2,8) Toda vera, če nima del, je sama zase mrtva. (Jak 2,17) Preden je Jezus prišel na zemljo, je rekel o sebi: ›Veselje mi je delati tvojo voljo, moj Bog, in tvoja postava je v mojem srcu.‹ (Ps 40,8) Neposredno pred svojo vrnitvijo pa je izjavil: ›Izpolnil sem zapovedi svojega Očeta in ostajam v njegovi ljubezni.‹ (Jn 15,10) Sveto pismo pravi: ›Po tem vemo, da smo ga spoznali, če izpolnjujemo njegove zapovedi. Kdor pravi, da v njem ostaja, mora tudi tako živeti, kakor je On živel.‹ (1 Jn 2,3.6)« /Ellen G. White, 2006: Pot h Kristusu, str. 73/

`Kaj dejansko lahko narediš, da bi Kristusov zgled posnemal na vseh področjih življenja in tako postal boljši učitelj drugim? Čeprav gre za staro in obrabljeno besedno zvezo, odgovori, zakaj naša dejanja govorijo veliko glasneje od naših besed.`