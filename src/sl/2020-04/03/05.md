---
title:  Težave izpolnjevalcev zakona
date:   14/10/2020
---

Na primeru ljudi, ki jih je Bog blagoslovil, lahko vidimo, da izpolnjevanje Božjega zakona prinaša velike prednosti. Jozue je pazljivo upošteval Božje smernice in uspešno vodil izraelsko ljudstvo. Gospod je Izraelu znova in znova ponavljal, da jim bo uspevalo, če bodo poslušni njegovim zakonom.

`Kateri so bili glavni razlogi za Ezekijev uspeh? 2 Krn 31,20–21`

Ne glede na to, kje poteka vzgoja, moramo poudariti pomen poslušnosti. Naši učenci niso neumni. Prej ali slej bodo opazili, da tudi nekatere zveste, ljubeče in poslušne ljudi zadenejo nesreče. Kako jim lahko to razložimo?

Resnica je, da ne moremo. Živimo na svetu greha in zla, kjer divja veliki boj, iz katerega prav nihče ni izvzet.

`Kaj ta besedila povedo o tem težkem vprašanju? Mr 6,25–27; Job 1 in 2; 2 Kor 11,23–29`

Dobrim, zvestim in poslušnim ljudem ni zmeraj uspevalo, vsaj ne tako, kakor bi pričakovali. Tukaj se morda skriva delni odgovor na vprašanje, ki bo gotovo zastavljeno, ko bomo učence učili o pomenu zakona. Kaj je sploh mišljeno z besedo »uspeh«? Kaj je o tem zapisal psalmist? »Rajši hočem stati ob pragu v hiši svojega Boga kakor prebivati v šotorih brezbožnosti.« (Ps 84,10; 84,11 ssp) Nobenega dvoma ni, da glede na merila tega sveta, niti ti, ki so zvesti Bogu in poslušni njegovemu zakonu, zmeraj ne doživijo blaginje, vsaj v tem življenju ne. Učencem delamo slabo uslugo, če jim zatrjujemo nasprotno.

`Kako besedilo v Heb 11,13–16 lahko pomaga razumeti, zakaj trpljenje doleti zveste?`