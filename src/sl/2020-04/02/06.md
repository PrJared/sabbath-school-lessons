---
title:  "»Da ne pozabiš«"
date:   08/10/2020
---

Preden so Izraelci stopili v obljubljeno deželo, jih je Mojzes zopet nagovoril in jih spomnil na to, kako čudovito jih je vodil Gospod. Znova jih je posvaril, naj ne pozabijo, kar je Gospod naredil zanje. V mnogih pogledih je 5. Mojzesova knjiga Mojzesova poslednja volja in oporoka. Čeprav je bila napisana pred več tisoč leti, pa so njena načela uporabna tudi za nas.

`Česa se lahko iz 5 Mz 6 naučimo o načelih krščanske vzgoje? Kaj bi moralo biti v središču našega poučevanja, ne samo kadar učimo svoje otroke, temveč kogar koli, ki ne ve za Boga in njegova mogočna zveličavna dela? Katera svarila lahko najdemo v tem besedilu?`

Središče vsega, kar so Izraelci učili otroke, so bila čudovita Božja dela, ki jih je naredil v njihovi sredi. Dano jim je bilo jasno opozorilo, naj ne pozabijo ničesar, kar je Bog naredil zanje.

Ker so bili starši tisti, ki so imeli najpomembnejšo vlogo pri vključevanju svetopisemskih naukov v življenje otrok, so bili odgovorni urediti in pripraviti svoje življenje tako, da so imeli ustrezno znanje in čas, ki so ga lahko preživeli z otroki.

»Otrokov prvi učitelj je mati. V obdobju, ko je najbolj dojemljiv in se najhitreje razvija, je njegova vzgoja v veliki meri v njenih rokah.« /Ellen G. White, Vzgoja, str. 243/

To obdobje je ključnega pomena za to, da starši otrokom oznanijo Božjo ljubezen in njegove obljube. Z vzpostavitvijo rednega urnika, v času katerega boste otroke osebno poučevali o Božjih obljubah in modrosti, boste pozitivno vplivali na družino.

`»Marljivo jih uči svoje otroke ter govori o njih, sedeč v svojem domu in hodeč po poti, ko ležeš in ko vstaneš!« (5 Mz 6,7) Kaj je bistvo tega besedila in kaj pove o tem, kako pomembno je, da imamo mi in naši otroci Gospoda stalno pred očmi?`