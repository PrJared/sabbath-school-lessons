---
title:  Prva družina
date:   04/10/2020
---

Z začetnih strani Svetega pisma ne izvemo nobenih podrobnosti o družinski vzgoji, ki je potekala na začetku človeške zgodovine. Kljub temu smo lahko prepričani, da se je takrat vzgoja odvijala znotraj družine.

»Vzgojni ustroj, ki je bil vzpostavljen v Edenu, je slonel na družini. Adam je bil Božji sin, (Lk 3,38) otroci Najvišjega pa so se učili ravno od Očeta. Šlo je za družinsko šolo v pravem pomenu.« /Ellen G. White, Vzgoja, str. 31/

Čeprav ne vemo, kaj točno je bil predmet poučevanja, smo lahko prepričani, da so bili del vzgoje tudi čudeži stvarjenja in po padcu v greh še načrt zveličanja.

`Kaj učijo ta besedila in zakaj je bila njihova vsebina gotovo del vzgoje, ki sta jo Adam in Eva prenesla otrokom? 1 Mz 1 do 2; 3,1–15; 2 Kor 4,6; Lk 10,27; Gal 3,11; Raz 22,12`

»Vzgojni ustroj, ki je bil vpeljan v začetku sveta, bi moral biti človeku vzorec za vse prihodnje čase. Za ponazoritev njegovih načel je bila ustanovljena vzorčna šola v raju, v bivališču naših prastaršev.« /Ellen G. White, Vzgoja, str. 17/

Krščanska vzgoja je zavezana izobraževanju družin in vernikov na področju nauka, bogoslužja, navodil, občestva, evangelizma in služenja. V domu družinskim članom pričamo o Božji ljubezni in njegovih obljubah. Tam otroci spoznajo Jezusa kot svojega zveličarja in prijatelja. Tam je Sveto pismo povzdignjeno kot Božja beseda. V družini bi se moralo videti, kakšen je zdrav odnos z nebeškim Očetom.

V 1 Mz 4,1–4 beremo, da sta Kajn in Abel prinesla svoj dar Gospodu. Domnevamo lahko, da sta se oba naučila, kaj je smisel in pomen daritev, ki so predstavljale del družinske vzgoje o načrtu zveličanja. Kakor je razvidno iz poročila, pa dobra vzgoja ne vodi zmeraj do sadov, kakršnih bi si želeli.

`Razmisli, s katerimi odločitvami lahko prispevaš k temu, da bo tvoja družina postala kraj, kjer se uči in živi resnico.`