---
title:  Jezusovo otroštvo
date:   05/10/2020
---

V Svetem pismu ne najdemo veliko podrobnosti o Jezusovem otroštvu. Večina teh let je zavita v skrivnost. Kljub temu pa nam je na voljo nekaj podrobnosti o značaju njegovih zemeljskih staršev. Kar nam je znano o Mariji in Jožefu, nam lahko pomaga razumeti nekatere vidike Jezusovega otroštva in zgodnje vzgoje.

**Kaj naslednja besedila povedo o Mariji in Jožefu? Kako lahko pomagajo razumeti, kako sta vzgajala Jezusa?**

`Lk 1,26–28`

`Lk 1,46–55`

`Mt 1,18–24`

Iz teh besedil lahko razberemo, da sta bila Marija in Jožef zvesta Juda, ki sta si prizadevala biti poslušna Božjim zakonom in zapovedim. Ko je Gospod prišel k njima in jima povedal, kaj se bo zgodilo, sta poslušno naredila, kar jima je bilo naročeno.

»Otrok Jezus se ni učil v shodniških šolah. Njegova mati je bila njegova prva človeška učiteljica. Iz njenih ust in iz preroških spisov se je učil nebeških naukov. Istih besed, ki jih je sam govoril Izraelu po Mojzesu, se je sedaj učil v materinem naročju. Tudi ko je iz dečka zrasel v mladeniča, ni iskal rabinskih šol. Ni potreboval vzgoje iz takšnih virov, kajti njegov učitelj je bil Bog.« /Ellen G. White, Hrepenenje vekov, str. 36; Jezusovo življenje, 2011, str. 36; Jezusovo življenje, 2020: str. 49/

Nobenega dvoma ni, da sta bila Marija in Jožef zvesta učitelja svojega Otroka. Vendar pa v Lk 2,41–50 beremo, da svojega Sina nista mogla popolnoma razumeti, saj je imel znanje in modrost, ki ju je dobil od Gospoda.

`Znova preberi zgornji navedek Duha preroštva. Kako razumeš to, da se je Jezus v materinem naročju učil istih besed, ki jih je nekoč govoril sam? Kaj to pove o čudoviti Božji ljubezni? Kako naj bi se na to odzvali mi – padla in grešna bitja?`