---
title:  Sporočanje
date:   06/10/2020
---

Vzgoja je na vseh svojih ravneh tudi sporočanje. Učitelj ima znanje, modrost, obvestila in podatke, ki jih želi podati učencu. Človek, ki ima veliko znanja, ga mora znati podati drugim. Z vidika poučevanja mu sicer to znanje ne koristi prav dosti.

Vendar pa dobro poučevanje ne zajema zgolj sposobnosti sporočanja. V poteku učenja je izredno pomembno prijateljstvo. »Pravi učitelj lahko učencem ponudi le malo darov, ki so tako dragoceni, kakor je njegova družba. Moške in ženske, še bolj pa mlade in otroke lahko resnično razumemo šele, ko se jim približamo z naklonjenostjo; moramo pa jih razumeti, da bi jim najučinkoviteje pomagali.« /Ellen G. White, Vzgoja, str. 187/

Povedano drugače, dobro poučevanje deluje na čustveni in osebni ravni. To je še posebej pomembno tedaj, kadar je kraj šolanja družina. Med učencem in učiteljem se mora razviti trden odnos.

Odnosi se vzpostavijo in razvijejo na ravni sporočanja. Kadar kristjani ne vzdržujejo zveze z Bogom – ne berejo Svetega pisma ali ne molijo – se njihov odnos z njim ne razvija. Družine potrebujejo božansko vodstvo, če želijo rasti v Kristusovi milosti in spoznanju.

`Česa se lahko iz naslednjih besedil naučimo o tem, kako zgraditi trdne družinske (oziroma kakršne koli) odnose? Ps 37,7–9; Prg 10,31–32; 27,17; Ef 4,15; 1 Jn 3,18; Tit 3,1–2; Jak 4,11`

Če svoj čas namenimo ustreznemu sporočanju, bo to pripravilo družinske člane za osebni odnos s Kristusom, poleg tega pa bo v pomoč tudi pri razvijanju medosebnih odnosov znotraj družine. To bo ustvarilo ustrezne sporočanjske poti, za katere boste med otrokovo puberteto in odraslostjo veseli, da ste jih zgradili. Če nimamo otrok, lahko načela, ki jih najdemo v teh besedilih, uporabimo pri drugih odnosih.

`Razmisli, zakaj je poleg tega, kar rečemo, pomembno tudi, kako kaj rečemo. Česa si se naučil iz primerov, ko je način, s katerim si kaj rekel, izničil učinek tvojih besed, čeprav si povedal resnico?`