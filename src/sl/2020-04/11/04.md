---
title:  Odličnost pri delu
date:   08/12/2020
---

`Kako natančna navodila je Bog dal Mojzesu glede izdelave svetišča? Kaj to pove o Božjem značaju? 2 Mz 25,10–30.38`

Ko je Bog naročil Mojzesu, naj mu naredi šotor, bi Mojzes lahko rekel: »Ni težav, Gospod! Šotore sem postavljal vse od takrat, ko sem pred 40 leti zbežal iz Egipta. Takoj bom pripravljen!« Človeku, ki je živel v polnomadskem madijanskem okolju tistega časa, je bilo postaviti šotor izredno preprosto. Postavil bi ga lahko z zavezanimi očmi ali medtem ko bi razmišljal o neki pomembnejši temi. Česar Mojzes verjetno ni pričakoval, so bila izredno natančna navodila za sicer izredno preprosto stavbo. Mojzes je prejel dolg seznam opravil, ki je zadeval vsak del šotorske opreme, kakor tudi duhovniška oblačila. Vsega skupaj je prejel skoraj 150 natančnih navodil. Da bi Mojzes izdelal preprosto mizo, je moral slediti posebnemu navodilu v sedmih korakih. (2 Mz 25,23–30)

Pozornost, ki jo je Bog namenil podrobnostim pri izgradnji svojega šotora (in kasneje tudi podrobnostim glede obredne službe), kaže na duha odličnosti in na željo po tem, da končni izdelek ni nič manj kakor umetnina. Material je bil vrhunske kakovosti, načrt je bil brezhiben in delo je moralo biti izvrstno. Sporočilo je bilo jasno: »Bog ne sprejema malomarnega dela.«

A čeprav so se merila zdela visoka, je Bog priskrbel moč in človeške vire za dosego cilja. V 2 Mz 31,1–6 in 35,30 do 36,1 beremo, da je Bog ljudem dal potrebne darove. Ti ljudje so bili »napolnjeni s Svetim Duhom«, ki jim je dal darove in znanje na vseh področjih obrtniškega dela, tako da je lahko izdelovanje svetišča in njegove opreme steklo, »kakor je Gospod zapovedal«. (2 Mz 36,1)

Izvedenima umetnikoma je bil dan tudi dar poučevanja, (2 Mz 35,34) da bi se njuno znanje in sposobnosti ohranili znotraj izraelske skupnosti. Čeprav to poročilo kot od Boga izbrana voditelja omenja samo ta dva posameznika, so tudi drugi prejeli podobne darove in se pridružili delu. (2 Mz 36,2)

Izgovor, da določene naloge nismo sposobni dobro opraviti, ker smo pač grešni, ni pristen. Bog od nas pričakuje, da delo vedno opravimo najbolje, kakor lahko, in svoje sposobnosti, spretnosti, čas in znanje uporabimo za napredek vélikega poslanstva.

`V Dan 2, 7 in 8 po Grčiji nastopi sila, ki obstoji vse do konca časa. Le katera sila bi bolje ustrezala temu opisu kakor Rim, ki ga je nasledilo papeštvo? Zakaj je to ključni nauk troangelskega sporočila in s tem tudi ključna sestavina sedanje resnice?`