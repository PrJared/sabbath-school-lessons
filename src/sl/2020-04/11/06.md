---
title:  Delo in oskrbništvo
date:   10/12/2020
---

»Čvrsto se poprimi vsega, kar ti pride pod roko, da storiš s svojo močjo.« (Prd 9,10) Najmodrejši človek je te besede uporabil v okviru oskrbništva na vseh življenjskih področjih.

Mnogi se ob vprašanju krščanskega oskrbništva omejijo samo na kristjanovo odgovorno ravnanje s sredstvi. Čeprav je denar gotovo pomemben vidik oskrbništva, pa je omejiti oskrbništvo samo na to področje zelo ozkogledo. V organizacijski teoriji se oskrbništvo nanaša na odgovornost vodstva, da razvije in ustrezno uporabi vsa dostopna sredstva.

S katerimi viri je Bog blagoslovil našo cerkev? Apostol Peter jasno pravi, da je vsakdo od Stvarnika prejel določene darove. Tako obdarjene kristjane imenuje »sveto duhovništvo«, (1 Pt 2,5) ki je pred Bogom odgovorno za oskrbništvo vseh Božjih darov: denarja, časa, moči, sposobnosti itn.

`Kaj Sveto pismo pove o tem, kako naj bi delali in kako bi morali o tem poučevati tudi druge? Prd 9,10; 1 Kor 10,31`

Ena od pogostih zmot današnjega sveta je nagnjenost k predalčkanju različnih življenjskih področij: na posameznikovo poklicno, družinsko, duhovno in celo prostočasno življenje. V nekaterih primerih je zaželeno, da je med temi področji jasna meja. Na primer: Ni dobro, da je naša služba v napoto družinskim obveznostim, ki jih imamo. Podobno tudi prostočasne dejavnosti ne bi smele krajšati časa, ki ga preživimo z Bogom.

Ta omejitev pa ne bi smela veljati, kadar gre za vlogo, ki jo ima naše duhovno življenje na vseh področjih našega obstoja. Krščansko delo raste iz občestva in sodelovanja z Bogom. Delo je eden od načinov, s katerim lahko vadimo življenje v Božji navzočnosti. Popredalčkati naše versko življenje in omejiti Boga na en dan, eno uro ali celo na eno življenjsko področje, pomeni zavrniti Božjo navzočnost na vseh drugih področjih.

`Razmisli, ali tudi ti predalčkaš svoje življenje. Kako lahko dosežeš, da bi duhovnost prevladala na vseh področjih tvojega življenja?`