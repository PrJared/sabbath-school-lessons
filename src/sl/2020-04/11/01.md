---
title:  Kristjan in delo
date:   05/12/2020
---

### Preberi pred proučevanjem
1 Mz 3,19; 5 Mz 16,15; 2 Mz 25,10–30.38; Gal 5,22–26; Prd 9,10; 1 Kor 10,31

> <p>Ključno besedilo:</p>
> »Zato, moji ljubljeni bratje, bodite stanovitni, nepremični, obilni vsekdar v Gospodovem delu, vedoč, da vaš trud ni prazen v Gospodu.« 1 Kor 15,58

Delo je Božja zamisel. V popolnem svetu pred grehom je Bog Adamu in Evi naročil, naj skrbita za vrt. (1 Mz 2,15) Tako kakor njun Stvarnik, po čigar podobi sta bila ustvarjena, sta morala biti tudi ona vključena v ustvarjalno delo in ljubečo službo. To pomeni, da je bilo delo človekova naloga celo v popolnem svetu brez greha in trpljenja.

V tem »vmesnem času« (po popolnem svetu in pred obljubljenim) smo poklicani na delo gledati kot na Božji blagoslov. V judovskih družinah se je vsak otrok izučil za določen poklic. Med ljudmi je krožil nekakšen pregovor, da bo oče, ki svojega otroka ne bo izučil nobenega poklica, v resnici vzgojil kriminalca. Tudi Jezus, Božji Sin, je mnogo let izpolnjeval Očetovo voljo, ko je s poštenim in spretnim tesarskim delom nazareške meščane oskrboval s potrebnim pohištvom in orodjem za obdelovanje zemlje. (Mr 6,3) Tudi to je bil del priprave na poslanstvo, ki ga je čakalo. Apostol Pavel je Gospodovo delo opravljal tudi takrat, ko je z Akvilom in Priscilo leto in pol izdeloval šotore, kakor tudi ko je ob sobotah razpravljal z ljudmi v shodnici. (Apd 18,1–4; 2 Tes 3,8–12) Ta teden bomo proučevali o delu in njegovi vlogi v krščanski vzgoji.