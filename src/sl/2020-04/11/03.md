---
title:  Delo in vzgoja
date:   07/12/2020
---

Poklic oziroma delo sta povezana z dejavnostjo. Celo tisti, ki delajo izrazito umska dela, se telesnemu delu težko izognejo, pa čeprav gre samo za tipkanje po računalniški tipkovnici.

**Kaj naslednja besedila učijo o delu oziroma o uporabi naših rok, kar je mišljeno kot prispodoba?**

`5 Mz 16,15`

`Prd 9,10`

`Prg 21,25`

`Jer 1,16`

Bog nam je dal »delo naših rok«, da bi se čutili izpolnjene in srečne. (Prg 10,4; 12,14) V psihologiji izraz »samoučinkovitost« označuje prepričanje, da je vsak človek v življenju sposoben doseči kaj smiselnega. Samoučinkovitost se ne poveča s ponavljanjem besed: »Mislim, da zmorem,« temveč takrat, ko dejansko začnemo delati.

Čeprav je »delo naših rok« Božji blagoslov (Ps 90,17) in nam daje smisel, pa bi po Božjem načrtu moralo biti tudi vir blagoslova za naše bližnje. Pavel je zapisal, da moramo delati in z rokami ustvarjati uporabne reči, da bi imeli kaj podeliti drugim. Apostol je zagotovo živel po tem načelu:

»Sami veste, da so tele roke prislužile, kar je bilo treba meni in tistim, ki so bili z menoj. Vsem sem vam dal zgled, da se je treba tako truditi in podpirati slabotne in se spominjati besed Gospoda Jezusa, da je On rekel: ›Veliko bolje je dati kakor vzeti.‹« (Apd 20,34–35)

Nehemijeva preprosta molitev bi morala biti tudi naša: »Sedaj pa, Bog, pokrepčaj moje roke!« (Neh 6,9)

`Kakšno je tvoje stališče glede dela? Na katere vse načine si lahko s svojim delom v še večji blagoslov drugim?`