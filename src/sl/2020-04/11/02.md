---
title:  Več plati dela
date:   06/12/2020
---

»Spoznal sem, da ni nič boljšega med njimi, kakor da se vesele in delajo dobro v svojem življenju; pa tudi, ko človek jé in pije in uživa dobro pri vsem svojem trudu, da je to vsakemu Božji dar.« Prd 3,12–13

Beseda »delo« ima mnogo pomenov. Delati moramo, da zaslužimo za hrano, poravnamo račune in nekoliko prihranimo za hude čase. Izgubiti službo je pogosto huje kakor prenašati slabe okoliščine na delovnem mestu.

Delo lahko človeku da občutek vrednosti. Prav naše delo je pogosto del odgovora, ko nas ljudje vprašajo: »S čim se ukvarjaš?« ali celo: »Kdo si?« Mnogi tudi po svoji upokojitvi delajo za polovični delovni čas, kolikor le lahko in ne glede na to, ali so za to plačani ali niso. Delo nam ponuja razlog, da zjutraj vstanemo iz postelje. Dajte najstniku delo, pa boste izrazito zmanjšali verjetnost, da postane prestopnik.

`Kaj besedilo v 1 Mz 3,19 govori o drugi plati dela, ki je vsaj nekaterim zelo poznana?`

Delo pred padcem v greh se je razlikovalo od dela po izgonu iz raja. V zgornjem besedilu lahko opazimo drugo plat dela. Nekaterim delo pomeni garanje in vsakodnevno pehanje, ki se bosta končala s smrtjo. Garajo v službi, ki jo sovražijo, in upajo, da bodo upokojitev dočakali zdravi. Nekaterim pa delo predstavlja središče njihovega obstoja in celo vseobsegajoči vir osebne istovetnosti. Kadar ne delajo, so potrti, izgubljeni ali negotovi glede tega, kaj naj počnejo ali kam naj gredo. Po upokojitvi se lahko čustveno in telesno zlomijo ter pogosto umrejo prezgodnje smrti.

Kristjani se morajo naučiti delati na način, ki si ga je zamislil Bog. Delo je več kakor le gospodarska potreba in človek je več kakor samo uslužbenec. Pravilno razumljeno delo je priložnost za pričanje in je odraz posameznikovega odnosa z Gospodom. Del učiteljeve naloge je pomagati učencem najti delo, kjer se njihove sposobnosti in od Boga dana zanimanja stikajo s potrebami tega sveta.

`S čim se ukvarjaš oziroma kako se preživljaš? Kako lahko pri tem še bolj poveličaš Gospoda?`