---
title:  Delo in duhovnost
date:   09/12/2020
---

»Če živimo po Duhu, po Duhu tudi ravnajmo.« (Gal 5,25) Posameznikovo delo in duhovnost sta nerazdružljiva. Krščanstvo ni oblačilo, ki ga lahko oblečemo ali slečemo glede na naše razpoloženje ali življenjsko obdobje. V resnici krščanstvo ustvari novega človeka, ki je kristjan na vseh področjih z delom vred.

`Kateri darovi, opisani v Gal 5,22–26, opišejo tebe in tvoje delo?`

Slovar novozaveznih besed (The Expository Dictionary of New Testament Words) »duhovno« osebo opiše kot »posameznika, ki v življenju obrodi sadove Duha«. Iz tega lahko sklepamo, da bomo zaradi povezanosti s Kristusom na vseh življenjskih področjih živeli kot kristjani.

V bolnišnici na Floridi je ležal umirajoči bolnik. Njegovi najbližji prijatelji so bedeli ob njem. Medicinske sestre so prihajale in odhajale iz sobe ter si prizadevale poskrbeti za bolnikove potrebe. Da bi eden od bolnikovih prijateljev nadaljeval pogovor, je medicinske sestre vprašal, kje so se usposabljale. Mnogo jih je odgovorilo, da so se šolale na Zdravstveni srednji šoli na Floridi.

To je na prijatelja naredilo globok vtis in ga spodbudilo, da je večkrat obiskal omenjeno srednjo šolo, da bi videl, kakšna je. Zakaj? Opazil je, da so medicinske sestre, ki so se šolale na tej šoli, njegovemu umirajočemu prijatelju izkazovale večjo skrb kakor tiste, ki so se šolale drugje. Opazil je veliko razliko v njihovem odnosu do umirajočega prijatelja.

V povezavi z omenjeno šolo in njenim poslanstvom je postavil veliko vprašanj. Na koncu je šoli podaril 100.000 dolarjev z namenom, da izobrazijo še več medicinskih sester, kakršne so bile te, ki jih je opazoval pri delu v bolnišnici. Da, duhovnost je način življenja.

`Kako med vsakodnevnimi opravili razodevaš duhovnost? Kakšen vtis daješ bližnjim?`