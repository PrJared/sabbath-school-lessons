---
title:  og odgovori Jobu
date:   03/12/2020
---

`Kaj iz Job 38 spoznaš o Bogu kot Stvarniku in Vzdrževalcu življenja? Kako bi morala ta pomembna resnica vplivati na naše razumevanje umetnosti in znanosti?`

»Mnogi učijo, da snov ima življenjsko moč – da so vanjo dane določene lastnosti, na kar je prepuščena delovati po svoji naravni energiji; naravni poteki pa se godijo v skladnosti z nespremenljivimi zakoni, v katere se sam Bog ne more vmešavati. To je napačni nauk in ga Božja beseda ne podpira. Narava je Stvarnikova služabnica. ... Narava priča o enem razumu, eni navzočnosti, eni dejavni sili, ki deluje v njenih zakonih in po njih. V naravi obstaja stalno delovanje Očeta in Sina. Kristus pravi: ›Moj Oče dela doslej, tudi jaz delam.‹ (Jn 5,17)« /Ellen G. White, Očaki in preroki, str. 77/

Na žalost velik del znanosti temelji na ateističnih in materialističnih domnevah. To pomeni, da lahko znanstvenik opazuje nekaj prečudovitega in izredno zapletenega, pa vendar trdi, da je nastalo po naključju, brez načrta ali namena.

Znanost to že ves čas zatrjuje. Življenje v vsej svoji lepoti in zapletenosti – od metulja do človeka – se razlaga kot sad tega, da so se pred milijoni leti kemikalije naključno združile in tvorile preprosto življenje, ki se je po naključnih mutacijah in naravnem izboru razvilo v to, kar vidimo danes.

Sodobna znanost trdi, da je zamisel o nadnaravnem Stvarniku »neznanstvena«, ker je ni mogoče znanstveno preveriti, zato se znanost z njo ne more ukvarjati. A videti je, da znanost v resnici uči ravno nasprotno: vsa lepota in zapletenost sveta kažeta na Stvarnika. Omenjena znanstvena domneva je filozofsko stališče, ki so ga znanstveniki vpeljali v sámo znanost.

Sveto pismo uči, da Bog ni samo ustvaril vsega, temveč je tudi Vzdrževalec stvarstva. To pomeni, da mora vsaka prava krščanska vzgoja na področju znanosti izhajati iz korenito drugačnih domnev. Pri tem bo neizogibno prišlo tudi do nasprotovanj, še posebej na področju izvora.

`Ali te morda Bog kliče, da na svojem domu začneš malo skupino? Zakaj ne bi molil za dovzetnost za Božja navodila? Morda stojiš na pragu duhovno najbolj zadovoljujočega obdobja v življenju.`