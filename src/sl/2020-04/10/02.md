---
title:  Samo Gospod
date:   29/11/2020
---

Dokaz za Božji obstoj lahko opazimo v vsem njegovem stvarstvu. Ta trditev je bila že tolikokrat ponovljena, da zveni oguljeno. Kadar razmišljamo o Božjem srcu, ki je ustvarilo svet, katerega ljudje stalno uničujemo in kvarimo, bomo morda spoznali, kako na najboljši način poučevati umetnost in znanost.

Kot primer si oglejmo obdobje nosečnosti. Biologija pravi, da novo razumsko življenje nastane iz oplojenega jajčeca, ki v devetih mesecih zraste do polne rasti ploda. Skozi ves ta cikel lahko opazujemo sledi ljubečega Stvarnika. Božjo ljubečo skrb lahko opazimo že v samem prostoru, kjer se plod razvija: takoj pod enakomernim ritmom materinega srca. Ko se plod veča, se veča tudi materin trebuh. Kakor se noseča ženska stalno zaveda svojega otroka, tako se tudi naš nebeški Oče vedno zaveda svojih otrok.

`Kaj Sveto pismo pove o Božjem ustvarjalnem delu? Rim 1,18–21; Ps 19,1–6; 19,2–7 ssp; Neh 9,6`

Tudi po 6.000 letih greha in nekaj tisočletij po uničujočem svetovnem potopu obstaja močan dokaz za obstoj našega Stvarnika in njegove moči, ljubezni in dobrote. Dokaz je v resnici tako močan, da je apostol Pavel v Rim 1,18–21 rekel, da bodo tisti, ki zavračajo Boga, na dan sodbe »neopravičljivi«, ker bi se lahko iz njegovega stvarstva poučili o njem. Z drugimi besedami, ne bodo se mogli izgovarjati na svojo nevednost.

V času, ko je mnogo ljudi začelo častiti stvarstvo namesto Stvarnika, je izrednega pomena, da krščanska vzgoja pri poučevanju umetnosti in znanosti vedno izhaja iz dejstva, da je Bog Stvarnik in vzdrževalec vsega obstoječega. Ne nazadnje lahko ideologije in domneve, ki zanikajo ali izključujejo Boga, vodijo v zmoto. Posvetna vzgoja temelji na domnevi, da Boga ni. Krščanska vzgoja se ne sme ujeti v to past niti izhajati iz načel, ki temeljijo na domnevi, da Boga ni; posledica tega je namreč zmota.

`Razmisli o neverjetnem čudežu in lepoti našega sveta, čeprav mu vlada greh. Kako lahko to da upanje in tolažbo, še posebej med osebnimi preskušnjami in trpljenjem?`