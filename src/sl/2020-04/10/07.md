---
title:  Za globlje proučevanje
date:   04/12/2020
---

Obstajata dva glavna razloga, zakaj znanost, ki je toliko stvari pravilno dognala, izvora življenja ne razume pravilno. Prvič, znanost, ki proučuje naravni svet, mora odgovore iskati samo v naravnem svetu. Drugič, znanost predpostavlja, da morajo naravni zakoni ostati stalni. Ko je govor o izvoru, sta obe domnevi napačni.

Prva domneva torej pravi, da za naravne dogodke obstaja naravni vzrok. To drži, denimo, za hurikan, vendar je povsem neuporabno za izvor življenja, ki se je začelo tako: »V začetku je ustvaril Bog nebesa in zemljo.« (1 Mz 1,1) Le kaj nas lahko znanost, ki za izvor zanika obstoj nadnaravnega, nauči o izvoru, ki se je dejansko zgodil na nadnaraven način?

Kaj pa stalnost v naravi? Domneva je videti smiselna, vendar v Rim 5,12 beremo: »Kakor je torej po enem človeku prišel na svet greh in po grehu smrt in je tako smrt prišla na vse ljudi, ker so vsi grešili.« Ta vrstica predpostavlja, da je bilo naravno okolje prekinjeno in je po svoji kakovosti drugačno od tega, s katerim se ukvarja današnja znanost. Svet, v katerem ni smrti, je popolnoma drugačen od vsega, kar lahko proučujemo danes. Domneva, da med njima ni bistvenih razlik, lahko prav tako pelje v zmoto.

Tako znanost napačno razume izvor, ker zanika dva pomembna vidika stvarjenja: nadnaravno moč, ki stoji za izvorom, in korenito drugačnost med prvotnim stvarstvom in tem, kar vidimo danes.

*Vprašanja za pogovor*

`1.	V razredu se pogovorite o lepoti. Kaj je lepota? Kako jo razložiti? Ali lahko kristjan lepoto razume drugače kakor nekristjan?`

`2.	Kristus bi na naš svet lahko prišel kot nadarjen znanstvenik in bil obilno nagrajen za svoje prelomne raziskave. Kot glasbenik bi bil lahko deležen vse možne slave. Namesto tega se je izučil za skromnega rokodelca. Čeprav je sodeloval pri stvarjenju, se je učil in poslušno izpolnjeval vsakodnevne dolžnosti. Kakšno spodbudo najdemo v tem dejstvu, ne glede na to, kje smo na svoji poti učenja in izobraževanja?`

`3.	Čeprav ni vsak kristjan poklican postati šolski učitelj, bi morali kristjani stalno poučevati druge tako z besedami kakor z dejanji, načrtovano ali nezavedno. Katere navade moramo razviti kot Kristusovi učenci in učitelji tega sveta?`