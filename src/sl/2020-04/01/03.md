---
title:  Motnja
date:   28/09/2020
---

Eno izmed največjih učiteljevih radosti je opremljanje razreda: postaviti oglasno desko, urediti potrebščine in privlačno opremiti učilnico. Kadar si ogledujemo Božjo zamisel učilnice v Edenu, bomo opazili skrb, s katero je pripravil učno okolje za Adama in Evo. Želel je, da ju obdaja lepota. Predstavljamo si lahko, da so vsaka cvetlica, ptica, žival in drevo bili priložnost za to, da se naučita še več o svetu in Stvarniku.

V 1 Mz 3 pa opazimo nenaden preobrat. Prebrali smo seznam dobrih reči, ki jih je Bog ustvaril z božanskim namenom. V 1 Mz 3,1 opazimo, da je Bog človeku dal svobodno voljo. Navzočnost kače, ki »je bila prekanjena bolj kakor katera bodi poljskih živali«, pomeni odstopanje od jezika, ki je bil uporabljen do tega trenutka. V prvih dveh poglavjih je Božje stvarstvo opisano z besedami »zelo dobro«, »ni ju bilo sram« in »prijetno«. S pojavom kače pa pride do spremembe. Nenadoma se v popolnem svetu pojavi nekaj negativnega.

1. Mojzesova knjiga Boga opisuje kot nasprotje »prekanjenosti«. Bog je bil popolnoma jasen glede tega, kaj zahteva od para v vrtu. V 1 Mz 2,16–17 izvemo, da je Bog postavil ključno pravilo, ki sta se ga morala držati: nista smela jesti s prepovedanega drevesa.

Izmed vseh drugih naukov tega poročila je eden še posebej očiten: Adam in Eva sta bila ustvarjena kot svobodni in moralni bitji. Bila sta sposobna odločiti se med poslušnostjo in neposlušnostjo. Tako lahko že na samem začetku, celo v brezgrešnem svetu, vidimo resničnost človekove svobodne volje.

`Prouči kačin opis iz 1 Mz 3,1–6, ki ga je nato ponovila tudi Eva. Kako razumeš kačine besede, namenjene Evi? Kaj je po tem pogovoru Eva menila o drevesu spoznanja dobrega in hudega?`

V 1 Mz 2,17 je Gospod povedal Adamu, da bo »gotovo umrl«, če bo jedel s tega drevesa. Ko je Eva v 1 Mz 3,3 ponovila ta ukaz, ga ni ubesedila s tako močnimi besedami, izpustila je namreč besedo »gotovo«. V 1 Mz 3,4 je kača to besedo spet uporabila, vendar v popolnem nasprotju s tem, kar je rekel Bog. Čeprav je sam Bog poučil Evo, je videti, kakor da njegovih naukov ni jemala tako resno, kakor bi jih morala, kar je razvidno tudi iz njenega načina izražanja.

`Čeprav je Sveto pismo pisalo toliko različnih piscev v različnih okoliščinah, se je vsem razodel isti Bog. Kako lahko to osupljivo spoznanje pomaga potrditi verodostojnost Božje besede?`