---
title:  Za globlje proučevanje
date:   02/10/2020
---

»Sveti par nista bila samo otroka, za katera je Bog očetovsko skrbel, marveč tudi učenca, ki ju je poučeval premodri Stvarnik. Obiskovali so ju angeli, uživala sta tudi prednost neposrednega druženja s Stvarnikom. Bila sta polna moči, ki jima jo je zagotavljalo drevo življenja, njune umske sposobnosti pa so bile samo malo manjše od angelskih. Skrivnosti vidnega vesolja, ›čudovita dela tistega, ki je popoln v znanju‹, (Job 37,16) so jima nudile neizčrpni vir naukov in veselja. Neskončni Stvarnik in Vzdrževalec vsega jim je razkrival naravne zakone in poteke, ki jih človek proučuje že šest tisoč let. Raziskovala sta list in rožo in drevo ter od vsakega spoznavala skrivnosti življenja. Adam je dobro poznal vsako živo bitje, od mogočnega leviatana, ki se igra v vodi, do mušice, ki leti v sončnih žarkih. Vse je poimenoval in se seznanil z njihovo naravo in navadami. Božja slava, ki jo razglašajo nebesa, nešteti svetovi s svojim urejenim gibanjem, ›valovanje oblakov‹, (Job 37,16) skrivnosti svetlobe in zvoka, dneva in noči – vse to je bilo dostopno proučevanju našim prastaršem. Na vsakem listu v gozdu in kamnu v gorah, v vsaki sijajni zvezdi, na zemlji, v zraku in na nebu, je bilo zapisano Božje ime. Red in skladnost stvarjenja sta jima pripovedovala o neskončni modrosti in moči. Vedno sta odkrivala kaj očarljivega, kar je polnilo njuno srce z globljo ljubeznijo in izzvalo nove izraze hvaležnosti.« /Ellen G. White, Očaki in preroki, str. 26/

**Vprašanja za pogovor**

`1.	Bog si je na začetku šolo in delo zamislil kot priložnost, da se ljudje srečajo z njim in njegovim stvarstvom. Ali se tudi danes pri delu držimo Božjega namena? Kako se lahko med delom bolje seznanimo z Bogom, pa naj gre za plačano delo, vzgojo, prostovoljstvo, služenje drugim ipd.?`

`2.	Med razmišljanjem o Satanovi prebrisanosti v Edenu zlahka postanemo malodušni zaradi človeške šibkosti. Adam in Eva sta vedela, da je Bog blizu, vendar sta raje sprejela kačino polovično resnico. Kako lahko mi, ki smo telesno zelo oddaljeni od Boga, v njem še vedno najdemo moč za premagovanje preizkušenj?`

`3.	Pogovorite se o veljavi in zakaj je tako pomembno, da smo ji poslušni. Kaj se zgodi, ko se meje veljave zameglijo? Na katere načine lahko pride do zlorabe veljave in kako naj se odzovemo nanjo?`