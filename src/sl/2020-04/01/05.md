---
title:  Povrniti izgubljeno
date:   30/09/2020
---

Ko sta se Adam in Eva odločila verjeti kačinim besedam, sta med mnogimi drugimi posledicami morala biti tudi izgnana iz Božje učilnice. Pomisli, kaj vse sta izgubila zaradi svojega greha! Ko razumemo njun padec, lahko bolje dojamemo namen vzgoje za nas. Po njunem izgonu je vzgoja v nepopolnem svetu dobila nov namen.

Če je bila vzgoja pred padcem v greh Božji način za to, da Adam in Eva spoznata njegov značaj, dobroto in ljubezen, potem je po izgonu iz raja vzgoja pomagala ljudem ponovno spoznati Božje lastnosti in obnoviti Božjo podobo v njih. Čeprav so bili Božji otroci telesno oddaljeni od svojega Očeta, so še vedno lahko spoznali Boga, njegovo dobroto in ljubezen. Po molitvi, služenju in proučevanju njegove Besede se lahko približamo Bogu, tako kakor sta se mu v Edenu približala Adam in Eva.

Dobra novica je, da zaradi Jezusa in načrta zveličanja, ni vse izgubljeno. Dano nam je upanje zveličanja in obnove. Velik del krščanske vzgoje bi moral učence usmerjati k Jezusu, k temu, kar je naredil za nas, in k obnovi, ki nam jo ponuja.

`V luči vsega, kar je bilo izgubljeno, ko sta Adam in Eva zapustila raj, nas besedilo iz 2 Pt 1,3–11 opogumlja, da nam je lahko mnogo tega spet povrnjenega. Kaj moramo po Petrovih besedah narediti, da bi v svojem življenju obnovili Božjo podobo?`

Po Jezusu nam je bilo podarjeno »vse, kar služi v življenje in pobožnost«. (2 Pt 1,3) Kakšna obljuba! O katerih rečeh je tukaj govor? Peter zapiše seznam: vera, krepost, spoznanje, samoobvladanje, stanovitnost in tako dalje. Ali si opazil, da je med temi lastnostmi omenjeno tudi spoznanje? To seveda vodi k zamisli vzgoje. Prava vzgoja vodi k pravemu spoznanju – spoznanju Kristusa. Poleg tega, da mu bomo postajali vse bolj podobni, bomo o svojem spoznanju o njem govorili tudi drugim.

`Pomisli – prepovedano drevo se je imenovalo »drevo spoznanja dobrega in hudega«. Kaj to pove o tem, da nekatera spoznanja niso dobra? Kako lahko prepoznamo, katero spoznanje je dobro in katero ni?`