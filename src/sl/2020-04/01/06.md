---
title:  Zaničevalci veljave
date:   01/10/2020
---

Nekateri ljudje so že po naravi učenci. Za dobre ocene se jim ni treba veliko učiti, saj z lahkoto dojamejo učno snov. Videti je, kakor da se jih znanje »prime«. A iz 2 Pt 1 in 2 je razvidno, da imamo pri vzgoji v Kristusu vsi enake možnosti, če se ji le želimo posvetiti. Spodbudne besede v 2 Pt 1 se močno razlikujejo od resnega svarila, zapisanega v 2 Pt 2.

`O čem govori apostol Peter v 2 Pt 2,1–17? Katero véliko upanje poda poleg ostrega svarila in obsodb?`

Bodi pozoren na to, kar Peter pove o ljudeh, ki zaničujejo veljavo. (2 Pt 2,10) Kako ostro pograja lastnost, ki obstaja še danes! Kot cerkveno telo moramo delovati v skladnosti z domnevo, da obstajajo določene stopnje veljave. (Heb 13,7.17.24) Poklicani smo, da se jim podredimo in jih ubogamo vsaj do tiste mere, do katere so zveste Gospodu.

Ob strogi obsodbi pa Peter omeni nekaj nasprotnega. (2 Pt 2,9) Čeprav je Bog zmožen pregnati te, ki so izbrali prevaro, »zna pobožne rešiti iz skušnjave«. Ali je mogoče, da naša krščanska vzgoja ne sestoji samo iz izogibanja skušnjavam, temveč tudi iz učenja o mnogih načinih, s katerimi nas Bog more in lahko reši iz njih ter nas zaščiti pred ljudmi, ki »bodo vtihotapljali pogubne krive nauke«? (2 Pt 2,1) Ker apostol Peter tako močno obsodi zaničevanje veljave, mar nas ne bi morala naša krščanska vzgoja naučiti, kako pravilno razumeti, se podrediti in ubogati »svoje voditelje«? (Heb 13,7)

Čeprav ne moremo reči, da sta Adam in Eva zaničevala veljavo, pa sta se ji na koncu vendarle odločila biti neposlušna. Njun prestopek je bil tako hud tudi zato, ker je bil v očitnem nasprotju s tem, kar jima je zapovedala veljava – sam Bog. Poleg tega je Bog to naredil v njuno dobro.

`Razmisli o veljavi, ne le o veljavi v cerkvi ali družini, temveč tudi v življenju na splošno. Zakaj sta ustrezna veljava in ustrezna podreditev njej tako pomembni?`