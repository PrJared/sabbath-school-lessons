---
title:  Nepopolno sporočilo
date:   29/09/2020
---

Včeraj smo videli, da je Eva kljub jasni Božji zapovedi z besedami in dejanji zmanjšala pomen tega, česar se je naučila. Čeprav Gospodovih besed ni razumela napačno, pa jih očitno ni jemala dovolj resno. Njena dejanja so prinesla najhujše možne posledice.

Ko je Eva srečala kačo, je s svojimi besedami ponovila Božje besede o drevju v vrtu. (1 Mz 3,2–3) To sporočilo ni bilo nič novega za kačo. Poznala je ta ukaz in bila dobro pripravljena, da ga priredi, zato je prežala na Evino nedolžnost.

`Kača je neposredno zanikala Božje besede, poleg tega pa je rekla še nekaj, s čimer je prepričala Evo. Kaj? Katera načela je kača izkoristila? 1 Mz 3,4–6`

Ko ji je kača povedala, da je del sporočila napačen, bi morala Eva oditi na posvet z Bogom. To je bila lepota edenske vzgoje: učenca sta lahko do svojega mogočnega Učitelja dostopala na način, ki si ga danes sploh ne moremo predstavljati. A namesto da bi Eva pobegnila in poiskala božansko pomoč, je sprejela kačino sporočilo. S tem ko je Eva sprejela to različico sporočila, je pokazala, da dvomi o Bogu in tem, kar jima je povedal.

Medtem se je v težkem položaju znašel tudi Adam. »Adam je dojel, da je njegova družica prestopila Božjo zapoved, da ni upoštevala edine prepovedi, ki jima je bila določena za preizkus njune zvestobe in ljubezni. V njegovih mislih je divjal strašen boj. Obžaloval je, da je dovolil Evi odtavati stran od njega. Toda zdaj je bilo delo storjeno; moral se bo ločiti od nje, katere družba mu je bila v veselje. Kako naj se sprijazni s tem?« /Ellen G. White, Očaki in preroki, str. 31/ Čeprav je vedel, kaj je prav in kaj ni, se na žalost ni odločil pravilno.

`Razmisli o kačinih varljivih besedah: rekla je, da bosta »postala kakor Bog«, če bosta jedla od drevesa. (1 Mz 3,5) Ali v 1 Mz 1,27 ne piše, da sta že bila kakor Bog? Kaj to uči o tem, kako hitro smo lahko prevarani in zakaj sta vera in poslušnost naši edini zaščiti, čeprav smo morda bili deležni najboljše vzgoje, kakor je bilo to v primeru Adama in Eve?`