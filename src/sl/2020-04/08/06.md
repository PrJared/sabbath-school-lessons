---
title:  Vzgoja v prvi cerkvi
date:   19/11/2020
---

Jezusova priprava, da zapusti učence, vsebuje izjemno vzgojno načelo. Učenci so bili z njim približno tri leta in pol, kar je primerljivo z obdobjem šolanja na srednji šoli ali fakulteti. Na koncu tega obdobja so bolj ali manj vsi učenci oziroma študenti pripravljeni na samostojno delo.

Vendar je Jezus imel boljši načrt. Sledilcem je priskrbel stalno izobraževanje pod vodstvom Svetega Duha. Na drugih mestih je ta učitelj oziroma vodnik imenovan Tolažnik ali Zagovornik (gr. paracletos), ki je Jezusovim sledilcem zmeraj na voljo. (Jn 14,16–17) Imenovan je tudi Duh resnice. Čeprav Sveti Duh ni učitelj, pa je njegovo delo zagotovo vzgojno, še posebej ker se nanaša na iskanje in odkrivanje resnice.

`Zakaj so Pavlove besede v 1 Kor 2,1–16 z vidika vzgoje tako zelo pomembne?`

Apostol Pavel v 1 Kor 2 cerkev v Korintu spomni, da ob prvem obisku ni govoril o ničemer drugem kakor o Jezusu Kristusu in njegovem križanju. (1 Kor 2,2) Nič ni modroval, temveč je govoril samo o evangeliju. Vendar to še ni bil konec. (1 Kor 2,6) Ko bodo ti novi kristjani dozoreli, se bo apostol vrnil ter jih učil modrosti in stvari, ki jih je Bog skril pred začetkom sveta, (1 Kor 2,7) tudi »Božje globine«. (1 Kor 2,10) Vse to bodo proučevali pod vodstvom Svetega Duha, ki se bo združil z duhom učencev.

Kako globoko bo to proučevanje in koliko znanja bo na voljo njim, ki jih vodi Sveti Duh? Poglavje se zaključi z navedkom preroka Izaija: »Kdo je vodil Gospodovega duha, in kdo mu je bil svetovalec ter ga je učil?« (Iz 40,13) Prerok, ki je govoril preprostim ljudem svojega časa, bi morda rekel, da tega ne more narediti nihče. Pavel pa je to mišljenje popravil z besedami: »Mi pa imamo Kristusov um,« kar pomeni, da imajo z Duhom napolnjeni kristjani dostop celo do Božjega uma ter s tem do neomejenega učenja in razumevanja, ki sta potrebna za poznavanje poti pravičnosti. (1 Kor 2,10–13)

`Pomisli, kako točno je v Danielovem videnju opisan potek zgodovine tisoče let vnaprej. Ali ti to pomaga bolj zaupati Božjim obljubam glede prihodnosti?`