---
title:  Po Božji podobi
date:   15/11/2020
---

`Kaj besedilo v 1 Mz 1,26–27; 5,1.3 uči o tem, kako je Bog ustvaril človeštvo in kaj se je po grehu zgodilo z ljudmi?`

Besedna zveza »po Božji podobi« je mnogo stoletij begala svetopisemske razlagalce. Kakšna je ta podoba, po vzoru katere sta bila ustvarjena prva človeka? Ali to pomeni, da se je Bog pogledal v ogledalo in ustvaril bitje, ki je bilo videti podobno njemu? Ali pa to pomeni, da smo ljudje Bogu podobni bolj kakor druga bitja? Ali se izraz nanaša na duhovno in razumsko podobnost in skladnost med Stvarnikom in ustvarjenimi ljudmi? V Svetem pismu ne najdemo nobene natančne razlage tega izraza, čeprav so učenjaki na podlagi Svetega pisma prišli do mnogih domnev, kaj bi to lahko pomenilo. Opazimo lahko, da je bila po padcu v greh ta podoba spremenjena. Zaradi tega Duh preroštva pravi, da je namen vzgoje v človeku obnoviti Stvarnikovo podobo. /Vzgoja, str. 11–13/

Kako lahko vzgoja doseže tako visok cilj?

Prvič, zavedati se moramo, da nas je Bog ustvaril, da bi z njim imeli občestvo, podobno odnosu med starši in otroki. Ustvaril nas je po svoji podobi – kakor so otroci podoba staršev (1 Mz 5,1) – da bi bili del njegove družine. Bog si je zamislil dvosmerno sporočanje z ljudmi in načrtoval vzpostavitev trajnega odnosa z nami. Božja podoba se torej bolj nanaša na »duševno podobo«, ki dvema bitjema omogoča, da se razumeta. Ravno to se dogaja med vzgojo – najprej v odnosu med starši in otroki in nato v šoli, ko učitelji prevzamejo delo izobraževanja. Bog si je zamislil postopek vzgoje, ki nam je danes tako zelo poznan. Ustvaril nas je po svoji podobi – drugačne od vseh drugih bitij. To je naredil zato, da bi nas lahko poučeval, mi pa bi se učili od njega, dokler ne bi odsevali njegove podobe – njegovih misli.

`Poročilo o odrešenju poroča o vzgoji, ki poteka od vstajenja do učlovečenja in od učlovečenja do novega stvarjenja. Bog je učitelj, nebesa pa so večna šola. (Vzgoja, str. 265) Kako to spoznanje vpliva na našo predanost krščanski vzgoji tako doma kakor tudi v cerkvi, šoli, na fakulteti in skozi življenje?`