---
title:  Učitelj Jezus
date:   16/11/2020
---

V Svetem pismu je zapisanih veliko izrazov, ki opisujejo Jezusa. Jezus je Božji Sin, Mesija, Sin človekov, Zveličar, Odrešenik, Gospod, Božje Jagnje itn. Za tiste, ki so ga med tremi leti njegovega javnega delovanja v Judeji in Galileji imeli priložnost bolje spoznati, pa je bil učitelj. Pravili so mu »gospod« ali »rabi«. Oba naziva pomenita »učitelj«.

Očitno je bilo poučevanje še posebej ustrezen način, s katerim je Jezus med javnim delovanjem ljudem prenesel svoje sporočilo. Njegovo delo odrešenja je na neki način povezano z delom poučevanja. O tem je prerokoval tudi starozavezni prerok.

`Kaj Iz 11,1–9 razodeva o Jezusovi vlogi učitelja?`

Eno najosupljivejših mesijanskih prerokb v Svetem pismu najdemo prav v Iz 11. Prve tri vrstice prihajajočega Mesija opisujejo z izrazi, značilnimi za področje vzgoje: Mesija bo nekdo, ki bo prinesel spoznanje, razumnost, modrost in svèt. Odlomek se zaključi s temi izjemnimi besedami: »Vsa zemlja bo polna Gospodovega spoznanja, kakor vode pokrivajo globočino morja.« (Iz 11,9) Morda je prav ta odlomek navdihnil Ellen G. White, da je v knjigi Vzgoja zapisala, da sta delo vzgoje in delo odrešenja v resnici eno in isto. (Vzgoja, str. 26–27)

Preberi Jn 3,1–3. Nikodem je Jezusa ogovoril z besedo rabi. V nadaljevanju je prepoznal, da Jezusov učiteljski dar prihaja od Boga; to je sklepal na podlagi Jezusovih znamenj – čudežev in modrosti o smislu življenja. Jezus se je gotovo strinjal z Nikodemom glede tega, od kod prihaja njegov dar poučevanja. Rekel mu je, da se mora na novo roditi, če želi videti (razumeti in stopiti v) Božje kraljestvo. To pomeni, da pooblastilo za učenje drugih prihaja od Boga – tako je bilo celo v Jezusovem primeru.

Nedvomno je poučevanje Božji dar. Prejel ga je Jezus in prepoznajo ga tudi tisti, ki se zavedajo, da so dobili božansko pooblastilo.

`Kaj je naša vloga pri uresničevanju te prerokbe, ki govori, da se bo spoznanje o Gospodu razširilo po vsem svetu?`