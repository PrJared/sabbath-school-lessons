---
title:  Vzgoja in odrešenje
date:   14/11/2020
---

### Preberi pred proučevanjem
1 Mz 1,26–27; Iz 11,1–9; 2 Tim 3,14–17; 1 Kr 4,29–34; Jn 14,17; 1 Kor 2,1–16

> <p>Ključno besedilo:</p>
> »Vsako Pismo je od Boga navdihnjeno in koristno za pouk, za prepričanje, za poboljšanje, za vzgojo v pravičnosti.« 2 Tim 3,16

Sveto pismo obsežno poroča o Bogu in njegovem ljudstvu. Ponekod je videti, kakor da gre za ljubezensko zgodbo, ki je vsaj začasno zavila v napačno smer. A v Svetem pismu lahko vidimo tudi poročilo, ki govori o očetu in upornih otrocih, ki so se končno vrnili k njemu.

Pri proučevanju se bomo ta teden osredotočili na drugo temo svetopisemskega poročila, in sicer na temo učitelja in učencev. Učenci vedno znova padajo pri izpitih, vendar jim učitelj potrpežljivo razlaga učno snov, dokler je vsaj nekateri končno ne dojamejo.

Svetopisemsko poročilo se ne razlikuje prav dosti od dobro znanih človeških poročil – z eno izjemo. Poročilo o Bogu in njegovem ljudstvu bo zagotovo imelo srečen konec in doseglo svoj namen. To zagotavlja božanska milost, ki jo Bog izkazuje svojemu ljudstvu. Človekova odgovornost v tem odnosu je bila pogosto napačno razumljena. Mnogi so jo dojemali kot obremenjujočo nalogo, zato so se je bali. V resnici pa je svetopisemsko poročilo v svojem bistvu vabilo k temu, da spoznamo Boga in razumemo njegovo voljo. Spoznavanje Boga je naš najpomembnejši odziv na njegovo milost. Božje milosti si ne moremo zaslužiti, vendar se lahko poučimo o njej. Mar ni bistvo krščanske vzgoje prav nauk o milosti?