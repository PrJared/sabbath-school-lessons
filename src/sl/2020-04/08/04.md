---
title:  Mojzes in preroki
date:   17/11/2020
---

`Kaj besedilo v 2 Tim 3,14–17 uči o vlogi Svetega pisma pri krščanski vzgoji?`

Besedo za prvi del Svetega pisma – tora – se včasih prevaja z besedo »zakon«, delno zaradi tega, ker ta knjiga vsebuje veliko zakonov. Vendar tora v resnici pomeni »nauk« ali »navodilo«. To razumevanje se razlikuje od prepričanja mnogih, ki menijo, da »zakon« v Svetem pismu označuje pravila in predpise, ki jih moramo izpolnjevati, da bi lahko ostali pod Božjo milostjo. Vendar ni tako. Namen zakona je poučiti nas, kako živeti uspešno in varno življenje v zaveznem odnosu, ki si ga je zamislil Bog, ko nas je ustvaril.

Naslednja dva dela hebrejskega Svetega pisma so preroki, ki so poročilo o tem, kako uspešno je Božje ljudstvo usvojilo to učno snov in živelo po njej (zgodnji preroki ali zgodovinske knjige) ter česa bi se morali naučiti iz teh lekcij (poznejši preroki).

Preostali del Stare zaveze, v hebrejščini imenovan »spisi«, je poln primerov bolj ali manj uspešnih učiteljev in učencev ter njihovih izkušenj s področja vzgoje. Primeri uspešne vzgoje v teh knjigah so Estera, Ruta, Daniel in Job. Primeri neuspešne vzgoje so štirje Jobovi prijatelji. Čeprav je knjiga Psalmov pesmarica, kljub temu vsebuje vsaj tri vzgojne psalme: Ps 1, 37 in 73.

Evangeliji, še posebej Jezusove prilike, so polni naukov. Mnogo

Pavlovih pisem se začne z mogočnim evangeljskim sporočilom, konča pa se z uporabnimi nauki za vsakodnevno krščansko življenje. Tudi Razodetje je polno učne snovi. Na primer, prihodnost Kristusove cerkve je razodeta v knjigi, ki jo lahko odpre samo Božje Jagnje –  Vrhovni Učitelj Jezus. (Raz 5,1–5)

`Res je, da vsi nauki, zapisani v Mojzesovih knjigah, niso nujno uporabni za naš čas. V 5 Mz 17,14–20, na primer, beremo navodilo za kralje, v katerem so dani zelo natančni napotki za izbor kralja. Danes v cerkvi ne postavljamo kraljev. Kako lahko ugotovimo uporabnost svetopisemskih naukov za naš čas?`