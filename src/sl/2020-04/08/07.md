---
title:  Za globlje proučevanje
date:   20/11/2020
---

Véliko evangeljsko naročilo (Mt 28,18–20) je pognalo izjemno versko gibanje, ki se je razširilo po vsem svetu. Nekaj apostolov oziroma misijonarjev (besedi imata enak pomen – »ta, ki je poslan«) se je odpravilo v svet, zbralo učence, jih naredilo za sledilce, jih povabilo k veri v Jezusa, jih krstilo in jih dalje učilo vse, kar jim je naročil Jezus. Predstavljajte si prizor krščanskih spreobrnjencev z vsega sveta, ki pripadajo različnim kulturam in govorijo različne jezike, kako po krstu stopajo v šolo, da bi bili deležni vzgoje. To ni nič nenavadnega, saj so se morali še veliko naučiti.

Razlog, zakaj se kristjani stalno učijo, ni razumska radovednost ali zagnanost pri pridobivanju znanja, marveč to, da krščansko življenje in vera prodirata na vsa področja kristjanovega vsakdana. Toliko vsega se moramo naučiti! Zaradi tega novozavezna pisma poleg oznanila o Jezusu (ponekod imenovanega z novozavezno besedo kerygma) vsebujejo tudi nauke o vseh stvareh, ki se jih kristjani morajo naučiti (ponekod imenovani z novozavezno besedo didache). Dober primer oznanila lahko najdemo v 1 Kor 2,2, medtem ko se vzgoja začne v 1 Kor 4 in se nadaljuje do konca tega pisma. Česa vse se torej kristjan mora naučiti?

Biti kristjan pomeni poučiti se o delu, počitku, družbenih težavah, ljubezni do bližnjih, odnosu do oblasti, svetovanju, družinskem sistemu, odnosih v zakonu, vzgoji otrok, hrani in njeni pripravi, oblačilih ter celo o staranju in pripravi na konec življenja – na konec osebnega življenja in življenja na tem svetu. Razumevanje teh in drugih področij ne pride kar tako, temveč ga pridobimo z učenjem.

**Vprašanja za pogovor**

`1.	Kako pomembno je delo vzgoje za cerkveno poslanstvo?`

`2.	Kaj misli Duh preroštva, ko pravi, da so »nebesa … šola«? (Vzgoja, str. 265)`

`3.	Znova preberi 1 Kor 2,1–16. Bodi pozoren na to, kaj apostol Pavel pravi o tem, kar nam Bog razodeva po navdihnjenju. Razmisli o izjavi, da bodo voditelji in modrost tega sveta minili. Če je apostol to lahko dejal pred toliko leti, koliko bolj to velja za »modrost« današnjega časa?`