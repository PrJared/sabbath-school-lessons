---
title:  Čas za bližnje
date:   17/12/2020
---

Jezus je učencem dal zgled vsakotedenske udeležbe pri bogoslužju v shodnici. Po njegovem vstajenju so učenci in drugi Jezusovi sledilci ohranili to navado. Shodnica je postala eno izmed osrednjih mest, kjer so apostoli govorili o Jezusu. Sobota je bila priložnost, da se skupnost snide in uči. Navsezadnje je bil Jezus – judovski Mesija – napovedan v Stari zavezi, ki so jo vsako soboto brali v shodnicah. Te so bile najboljši kraj, kjer so učenci oznanjali Jezusa, še posebej Judom in ljudem, ki so se bali Boga. (Apd 13,16.26)

`Kaj ta besedila povedo o tem, kako so Jezusovi sledilci pričali na javnih krajih? Med branjem teh vrstic razmišljaj o tem, kje so govorili in komu, kaj so jim rekli in kakšni so bili sadovi. Apd 13,14–45; 16,13–14; 17,1–5; 18,4`

Pričanje apostolov je temeljilo na osebni izkušnji in na Svetem pismu. Pavel je podrobno pripovedoval o Izraelovi zgodovini. Začel je z »našimi Očeti« (Apd 13,17) v Egiptu in nadaljeval z njihovo zgodovino do sodnikov, kraljev in Davida, od katerega je prešel na Jezusa.

Poleg tega so Pavel in drugi pokazali, kako se njihova osebna izkušnja in razumevanje ujemata s svetopisemskim okvirom. Predstavili so dejstva in nato o njih razpravljali. Sestava osebne izkušnje in Svetega pisma v pridiganju, učenju in razpravi je bila izredno močna. Kakor lahko razberemo iz omenjenega svetopisemskega odlomka, so bili nekateri verski voditelji ljubosumni na veljavo apostolov in na moč, s katero so vplivali tako na Jude kakor tudi na pogane.

Tudi za zgodovino Krščanske adventistične cerkve sta značilna spodbudno pričanje in svetopisemska razlaga, podana v obliki pridiganja in učenja/oznanjevanja. Sobotna šola, pridiga in druga sobotna srečanja so trdni temelj vzgoje adventistov sedmega dne in krščanskega bogoslužja. Čeprav je k temu treba dodati še druge učne izkušnje, je to bistven del vzgoje v soboto.

`O čem govori Raz 14,12, še posebej, če upoštevamo njegovo sobesedilo? Kako sta v njem razodeta zakon in milost ter kaj nas bi moralo to naučiti o tem, da gre za dva nerazdružljiva vidika evangelija?`