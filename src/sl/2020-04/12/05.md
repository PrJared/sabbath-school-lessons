---
title:  Čas za ravnovesje
date:   16/12/2020
---

Jezus je spoštoval in povzdignil Božji zakon. (Mt 5,17–18) Verske voditelje svojega časa je izzval glede njihove razlage zakona. Noben njegov izziv ni bil tako grozeč zanje kakor način, kako je posvečeval soboto. Shodnice so soboto ustrezno izkoristili za vzgojo – tam so brez izjeme brali in razlagali toro. Pismouki in farizeji so poznali črko zakona, Jezus pa je v svoji sobotni vzgoji svojih sledilcev šel veliko dlje.

`Kaj je Jezus učil ljudi svojega časa in kaj ti dogodki učijo nas? Mt 12,1–13; Lk 13,10–17`

Nasprotja, ki so nastala zaradi tega, ker je Jezus ozdravljal v soboto, so vodila v pomembno duhovno razpravo o naravi greha, o razlogu za soboto, o odnosu med Jezusom in Očetom ter o naravi Jezusove veljave.

Jezusov odnos do sobote je povzet v ključnem besedilu za ta teden: »Sobota je ustvarjena zaradi človeka in ne človek zaradi sobote. Zato je Sin človekov tudi gospodar sobote.« (Mr 2,27–28) Jezus je želel poudariti, da sobota ne bi smela biti v breme. Ustvarjena je bila kot edinstvena priložnost za učenje o značaju Boga, ki je naredil soboto in o katerem se lahko poučimo tudi iz narave.

Jezus je z dejanji, ki so porodila številna vprašanja, učence, judovske voditelje in množico spodbudil h globljemu razmišljanju o Svetih spisih in o tem, kaj jim njihova vera in Bog sploh pomenita. Ni se težko ujeti v pravila in predpise, ki morda sami po sebi niso slabi, vendar lahko predstavljajo oviro in ne sredstva za spoznavanje značaja Boga, ki mu služimo. Poznavanje Božjega značaja vodi do zveste poslušnosti, ki temelji na zaupanju v zasluge Kristusove pravičnosti.

`Kako pa ti posvečuješ soboto? Ali si jo spremenil v dan »to lahko, tega ne smem«, namesto v čas, da bi se resnično spočil v Gospodu in ga bolje spoznal? Kako lahko v soboto izkusiš več tega, kar si Bog želi zate?`