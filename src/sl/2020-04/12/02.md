---
title:  Čas za občudovanje
date:   13/12/2020
---

Ali si se kdaj spraševal, zakaj nam je Bog v 1 Mz dal dve skladni poročili o stvarjenju? V 1 Mz 1 beremo o tednu stvarjenja in naraščajočem čudežu zemlje, ki je dobila obliko in nato še življenje, katerega višek je bil stvarjenje moškega in ženske šesti dan. 1 Mz 2 je poročilo o istem dogodku, podano z drugačnega zornega kota, s posebnim poudarkom na šestem dnevu. Adam je v središču te slike; poročilo pravi, da je bilo vse, kar ga je obdajalo, zanj in za ženo: vrt, reke in živali.

Tema stvarjenja je pregloboka, da bi jo lahko zajelo samo eno poročilo. V poročilu najprej izvemo za mogočnega Umetnika, Boga, ki je ljubitelj popolne lepote. Nato srečamo Boga občestva, ki si želi, da bi človeštvo ljubilo in skrbelo drug za drugega in za vse stvarstvo.

`Preberi 1 Mz 1 in 2. Razmisli o povezavi med prvo soboto (1 Mz 2,1–3) ter prvim in drugim poročilom o stvarjenju. Kaj pomeni, da je Bog soboto blagoslovil in jo posvetil?`

Zamisli si, da si Adam ali Eva in imaš priložnost doživeti prvo soboto. To je tvoj prvi dan življenja, prvi dan, ki ga boš preživel z zakoncem in Bogom. Kakšna priložnost za vzgojo! To je tvoj začetek spoznavanja Boga, ki je ustvaril vso lepoto. Čudiš se, ko opazuješ slona ali žabo. Obe živali sta edinstveni! Ko gledaš norčije, ki jih uganjata žirafa ali bizon, ti gre na smeh. Molče občuduješ mnogotere barve in oblike. Očaran si nad simfonijo zvokov. Uživaš v raznoterih okusih in vonjavah ter raziskuješ zgradbo različnih stvari. Začenjaš se učiti o odnosih: o odgovornosti, skrbi in ljubezni. Vse to občutiš ob svojem Stvarniku. Zdaj je čas, da se začneš v tem vaditi tudi sam.

Prva sobota za Adama in Evo gotovo ni bila nedejavno doživetje. Bila je od Boga dana priložnost, da se osredotočita na Stvarnika in stvarstvo. Sobota je bila čas za občudovanje.

`Naštej različne priložnosti za vzgojo, ki sta jih imela Adam in Eva prvo soboto. Katere od teh priložnosti so na razpolago tudi nam, čeprav morda v drugačni obliki? Kako lahko obogatijo tvoje sobote?`