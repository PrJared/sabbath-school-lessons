---
title:  V duhu in resnici
date:   10/11/2020
---

Eno najlepših novozaveznih poročil o tem, kako je Jezus ravnal s strtimi ljudmi, je njegovo srečanje z žensko pri vodnjaku.

`Kaj ji je Jezus povedal o češčenju? Kako sta sploh prišla na to temo? Jn 4,7–26`

Čeprav je Samarijanka začela govoriti o češčenju in tako poskušala spremeniti temo pogovora, je Jezus njeno taktiko uporabil, da bi ji oznanil nekatere ključne resnice o češčenju in vsem, kar zajema. V Jn 4,24 so zapisane besede, ki so še posebej pomembne za naše proučevanje: »Bog je duh, in kateri ga častijo, ga morajo častiti v duhu in resnici.«

Pravo češčenje Gospoda mora biti »v duhu«, kar pomeni, da mora izvirati iz ljubezni do Boga in iz osebne izkušnje z njim. »Edina vera, ki vodi k Bogu, je vera, ki prihaja od njega. Da bi mu pravilno služili, moramo biti rojeni od božanskega Duha. To bo očistilo srce in obnovilo um ter nam omogočilo, da ga bolje spoznavamo in bolj ljubimo. Podarilo nam bo prostovoljno poslušnost vsem njegovim zahtevam. To je pravo češčenje. Je sad delovanja Svetega Duha.« /Ellen G. White, Hrepenenje vekov, str. 125; Jezusovo življenje, 2011, str. 125; Jezusovo življenje, 2020, str. 152./

Obenem mora češčenje potekati tudi »v resnici«. Imeti moramo pravilno znanje o Bogu in o tem, kdo je ter kaj zahteva od nas. Z drugimi besedami, tudi nauk je pomemben. (Na primer: Kako ključno je vedeti, da Bog, ki ga častimo, ljudi ne muči v peklu!)

Tukaj torej opazimo dve prvini češčenja: prva je izkušnja, ki izhaja iz poznavanja Boga in poslušnosti njemu, druga pa je stvarna resnica o Bogu, ki nam je bila razodeta. Duh brez resnice lahko pelje v plitvi sentimentalizem, ki bolj kakor na čemer koli drugem temelji na spreminjajočih se čustvih. V nasprotju s tem pa resnica brez duha vodi do mrtvega formalizma. Prav zato potrebujemo obe.

`Kako bi komu razložil, da je Boga treba častiti »v duhu in resnici«? V katerih primerih bi ta oseba potrebovala več razlage o duhu in v katerih bi moral bolj poudariti resnico?`