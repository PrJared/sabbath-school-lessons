---
title:  Lepota svetosti
date:   11/11/2020
---

`Poskušaj si zamisliti prizor iz 1 Krn 16,1–36. Ali meniš, da je šlo za slovesen in strah vzbujajoč prizor ali pa je bolj spominjal na prazničen in radosten dogodek? Ali bi lahko šlo za sestavo obojega? Kaj se lahko iz tega dogodka naučimo o češčenju in kako bi morali druge poučevati o tem? Kako bi češčenje morali doživeti sami?`

Svetišče je bilo kraj češčenja. Tam je Bog prebival s starim Izraelom in mu razodel načrt zveličanja. Zaradi tega morata biti Jezus in načrt zveličanja, ki sta bila nakazana v svetiščni službi, v središču češčenja in poučevanja o njem. Vse drugo, kar je Bog naredil za nas in je vredno naše hvale in češčenja, ne pomeni prav nič brez upanja na večno življenje, ki nam ga je omogočil z daritvijo zamene na križu.
Bodi pozoren na »evangeljsko« sporočilo tega odlomka: ves svet mora izvedeti za Izraelovega Boga.

`Preberi 1 Krn 16,29: »Dajajte Gospodu slavo njegovega imena, prinesite dar in pridite pred njegovo obličje; klanjajte se Gospodom v diki svetosti.« Kaj neki pomeni besedna zveza »dika/lepota svetosti«?`

Pomisli, kako grd, uničujoč in škodljiv je greh. Težko si predstavljamo, kako zlovešči, grozni in škodljivi so bili načini češčenja, ki so jih izvajali okoliški narodi. Njihovo češčenje je med drugimi dejavnostmi zajemalo tudi žrtvovanje otrok. Nedvomno je vse to odsevalo naravo teh častilcev.

V nasprotju z njimi pa naj bi bil Izrael svet narod, katerega navade bi se morale razlikovati od zlih običajev okoliških narodov. Njihove misli in srce so morali biti sveti, kar je dalo pomen in lepoto njihovemu češčenju. Starozavezni preroki so vedno znova grajali ljudi, ki so častili Gospoda, obenem pa je bilo njihovo srce pokvarjeno in daleč od Boga.

`Opazimo lahko, da je Bog neposredni Stvarnik človeštva – moškega in ženske. Kaj to pove o tem, kako nespametna je »modrost tega sveta«, (1 Kor 1,20) ki uči, da smo nastali po naključju?`