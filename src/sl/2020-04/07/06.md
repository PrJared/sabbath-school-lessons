---
title:  Malikovalstvo in vzgoja
date:   12/11/2020
---

Stari Izrael je bil obdan z zelo vernimi ljudmi, ki so bili tako zelo predani češčenju in pomirjanju svojih bogov, da so jim bili pripravljeni žrtvovati tudi svoje otroke. Kakšna predanost, mar ne?

Zaradi tega je bilo pravo češčenje resničnega Boga tako pomemben del zaščite pred tem, da so Judje podlegli malikovalstvu in napačnim načinom češčenja. Kljub vsem opozorilom so se vseeno ujeli v past malikovalstva, čeprav so bili izrecno opozorjeni, naj tega ne počnejo.

Kako pa je z nami? Zakaj bi moralo biti češčenje resničnega Boga in oživljanje spomina na to, kar je naredil za nas, tako pomembno? Ali se danes srečujemo s sodobnim malikovalstvom?

`Katera načela, ki jih najdemo v Mr 7,1–13, lahko uporabimo pri krščanski vzgoji, da bi se izognili nevarnosti lažnih naukov tega sveta, ki lahko negativno vplivajo na našo vero?`

Mnogo pomembnih razumskih zamisli današnjega časa temelji na naturalističnem pogledu. S tega vidika se danes poučujejo tudi mnogi šolski predmeti, kar pogosto pomeni, da so ti nauki v nasprotju s Svetim pismom. V skušnjavi smo, da začnemo častiti zamisli, ki so jih postavili ljudje. Poleg tega se nam lahko zgodi, da začnemo poveličevati vélike filozofe, znanstvenike in matematike, ki so razvili te zamisli. Težava pa je v tem, da so te teorije večinoma v nasprotju s Svetim pismom. Ker jih danes učijo v šolah in so sprejete kot splošna resnica, jih ljudje poskušajo umestiti tudi v krščansko vzgojo. Pri tem gre za kompromis z vero, kar pogosto pelje v izkrivljeno in popačeno razumevanje Svetega pisma. Svetopisemske dogodke se poskuša prilagoditi sodobnim teorijam.

`Naštej nekaj sodobnih in priljubljenih prepričanj, ki se ne skladajo s Svetim pismom. Kako se lahko kot cerkev zaščitimo pred tem, da postanejo del našega vzgojnega ustroja?`