---
title:  Bo-’ngoe ba Lengolo
date:  27/04/2020
---

Bibele ka bo eona e bolela hore “Lengolo lohle le bululetsoeng ke Moea oa Molimo” (2 Tim. 3:16) le hore “ha ho boporofeta Lengolong bo hlahileng ka ho itlhalosetsa ha motho,” le hore “ke ka tšusumetso ea Moea o Halalelang batho ba Halalelang ba Molimo ba buileng” (2 Pet. 1:20, 21). Ka Molimo e le sengoli sa ho qetela sa Bibele, re ka lebella bo-’ngoe ba motheo le tumellano mahareng a likarolo tsa Lengolo malebana le lintlha tsa bohlokoa tseo e li rutang.

`Bala Tite 1:9 le 2 Timothea 1:13. Hobaneng bo-’ngoe ba Bibele bo le bohlokoa bakeng sa bolumeli ba rōna?`

Ke ka bo-’ngoe bo ka hare ho eona, bo-’ngoe bo ka fumanoang feela tšusumetsong ea eona ea leholimo, Lengolo le ka sebetsang e le motoloki oa lona. Ha e ne e ba Lengolo ha le na bonngoe bo hlollang lithutong tsa eona, re ne re ke ke ra fihlela tumellano tabeng efe kapa efe. Kantle ho bo’ngoe ba Bibele, kereke e ne e tla hloka mokhoa oa ho hlalohanya ’nete ho leshano kapa phoso le ho nena bokoenihi. E ne e tla hloka motheo oa ho kenya mekhoa ea khalemelo kapa ho lokisa bokhelohi ho tsoa Lentsoeng la Molimo. Lengolo le ne le tla lahleheloa ke matla a long a ho kholisa le ho lokolla. Jesu le bangoli ba Bibele, leha ho le joalo, ba nka bonngoe ba Lengolo, boo mohloli oa bona eleng tlhaho ea eona ea leholimong. Re ka bona sena tloaelong ea bona ea ho qotsa likarolo tse ’maloa tsa Testamente ea Khale e boemong bo lekanang le matla a tumellano (Ba-Rom. 3:10–18; mona Paulose o sebelisa qotsulo tsa Lengolo ho tsoa ho Moeklesia [7:20], Lipesaleme [14:2, 3; 5:9; 10:7] le Esaia [59:7, 8]).

Lingoli tsa Bibele li ne li nka Lengolo e le ntho e sa arohaneng, e lumellanang eo boholo ba lihloho li ka holisoang. Ha ho khohlano lipakeng tsa Testamente ea Khale le Testamente e Ncha. Testamente e Ncha ha e tlise Evangeli e ncha kapa bolumeli bo bocha. Testamente ea Khale e manolloa Testamenteng e Ncha, ’me Testamente e Ncha e haha holima Testamente ea Khale. Ka hoo, li-Testamente tsena tse peli li na le kamano e nyallanang eo li fanang ka leseli e ’ngoe ho e ’ngoe. Bonngoe ba Lengolo hape bo bolela hore Lengolo lohle (tota scriptura) le lokela le nkoe ha ho ithutoa taba e itseng ea Bibele, ho e na le ho haha thuto holimo likarolo tse itseng tse ikemetseng.

`Re lokela ho etsa eng ha re kopana le litemana kapa maikutlo a bonahalang hohlana ka hare ho Bibele? Re sebetsa joang ho a rarolla?`