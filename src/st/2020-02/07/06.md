---
title:  Libuka le Melaetsa ea Tsona
date:  14/05/2020
---

Karolo e kholo ea Lengolo ke libuka tsa Bibele. Libuka tsa Bibele li ngoliloe ka sepheo se fapaneng le tlasa maemo a fapaneng. Tse ling li ne li sebetsa e le melaetsa ea boporofeta; tse ling e bile lipokello, joalo ka Lipesaleme. Ho nale libuka tsa nalane joalo ka 1 le 2 Marena, ’me ho na le mangolo a eang likerekeng tse fapaneng, joalo ka a ngoliloeng ke Paulose le ba bang. Ha re ntse re batla ho utloisisa moelelo oa buka le molaetsa, ho bohlokoa ho qala ka bongoli le maemo. Libuka tse ling tsa Bibele li filoe bangoli. Libuka tsa hlano tse pele tsa Testamente ea Khale li hlalosoa li ngoliloe ke Moshe (Josh. 8:31, 32; 1 Marena 2:3; 2 Marena 14:6; 21:8; Ezra 6:18; Neh. 13:1; Dan. 9:11–13; Mal. 4:4). Sena se tiisoa ke Jesu (Mareka 12:26; Johanne 5:46, 47; Johanne 7:19) le baapostola (Liketso 3:22, Ba-Rom. 10:5). Likarolong tse ling, lingoli tse ling tsa Bibele ha li hlakisoe. (Ka mohlala, bangoli ba libuka tsena, Esthere le Ruth, ’moho le lingoli tsa libuka tse ling tse ngata tsa nalane joalo ka Samuele le Likronike ha li ea boleloa.)

`Bala Genese 15:1–5 le Genese 22:17, 18. Ke bohlokoa bo fe ho rōna hore e be Moshe o ngotse buka ea Genese?`

Exoda ho isa ho Deuteronoma li ngoliloe ke Moshe, le joale ka mora phallo. Empa ka ha Genese ke motheo le nalane ea liketso tsa Molimo ho tloha tlholehong ho isa nakong bapatriareka, ho ea utloahala hore e be buka ena e ile ea ngoloa pele ho Exoda. “Ha lilemo li ntse li eea, ’me eena [Moshe] o ne a ntse a lisa mehlape libakeng tsa mafella, a ntse a nahana ka boemo ba khatello ba sechaba sa habo, a pheta liketso tsa Molimo le ntat’ae le litšepiso tseo e neng e le letlotlo la sechaba se khethiloeng, ’me lithapelo tsa hae bakeng sa Israele tsa nyoloha bosiu le motšehare. Mangeloi a leholimo a bonesetsa khanya ea oona ho eena. Mona, tlasa tšusumetso ea Moea o Halalelang, a ngola buka ea Genese.”—Ellen G. White, Patriarchs and Prophets, p. 251.

Ka buka ea Genese, ha re bolelloe feela ka tlhaho ea rōna, empa ka morero oa topollo, kapa mokhoa oo ka oona Molimo a tlang ho pholosa moloko oa batho o oeleng. Morero ona o totobala haholo ka selekane seo Molimo a se etsang le Abrahama, se kenyeletsang tšepiso ea hae ea ho theha ka eena sechaba se seholo se tla etsoa ka ‘“litloholo tse tla ba ka ka linaleli tsa maholimo, le lehlabathe le lebopong la leoatle’“ (Gen. 22:17).

`Ke linnete life tse ling tse rutiloeng ka buka ea Genese, linnete tseo re ka beng re sa li tsebe? See se re ruta eng ka bohlokoa ba Lentsoe la Molimo tumelong ea rōna?`