---
title:  Pheta-pheto, Popeho ea Mantsoe, le Moelelo
date:  12/05/2020
---

Ke khopolo ea se-Heberu, ho na le mekhoa e ’maloa ea ho bolela taba e tiisang moelelo le bohlokoa ba se boleloang. Ho fapana le lipuo tsa Europa, Seheberu ha se na matšoao puong ea pele, ka hoo popeho ea puo e ile hlahisa mekhoa e meng ho fetisa taba e joalo.

`Bala Genese 1:26, 27; le Esaia 6:1–3. Ke mantsoe afe a phetoang litemaneng tsee? Ke joang mantsoe a phetoang a tšehetsang ka mokhoa o fapaneng taba e hlahisoang ka ho phetoa?`

O mong oa mekhoa eo sengoli sa se-Heberu se ka tiisang taba e itseng ke ka ho e pheta makhetlo a mararo. Ha tlaleho ea tlholeho e fihlela sehlohlolo tšebetso ea popo, temana e tiisa ho khetholoha ha bohlokoa ha motho ea bopiloeng. Polelo ‘bara’, “ho etsa (bopa),” kamehla e na le Molimo fela e le moetsi. Ke hore, ke Molimo feela ea nang le matla a ho bopa ntle ho ho itšetleha nthong ebileng teng. Mona temana e hlalosa popo ea motho: “Eaba Molimo o etsa motho ka setšoantšo sa oona; oa mo etsa ka setšoantšo sa Molimo; Oa ba etsa e le e motona le e motšehali” (Gen. 1:27). Ela hloko ho phetoa hararo ka lentsoe “ho etsa.” Moshe, ka hona, o tiisa hore batho ba bopiloe ke Molimo le hore ba bopiloe ka setšoantšo sa Molimo hape. Linnete tsena e ne e le seo a se tiisang.

Ponong le pitsong ea Esaia, serafime se phetile mantsoe “Oa halalela, oa halalela, oa halalela, Jehova oa makhotla” (Esa. 6:3). Se tiisoang ke khalalelo ea Molimo o makatsang eo boteng ba hae bo tlalang tempele. Re bona khalalelo ena ka mantsoe a Esaia, ha a eme boteng ba ea matla ’ohle: “Ho malimabe ’na, ke timetse!” (Esa. 6:5). Le moporofeta ea joalo ka Esaia, o ile a tobana le khalalelo le semelo sa Molimo, o ile a ikhula ke ho se lokele ha hae. Ka hona, le mona, nako pele re ba le tlhaloso ea Paulose ea boetsalibe ba motho le hloka Mopholosi (Ba-Roma 1–3), re ka bona Bibele e fana ka leseli ka ho oela ha botho, le mothong ea “lokileng” joalo ka Esaia.

Ho Daniele 3, re na le pheta-pheto (ka ho fapana) ha polelo “setšoantšo se emisitsoeng ke morena Nebukadnesare” (Dan. 3:1, 2, 3, 5, 7, 12, 14, 15, 18). Polelo ena, kapa ho fapana ha eona, e phetoa makhetlo a leshome khaolong ena ho Nebukadnesare bokoenehing ba hae khahlanong le setšoantšo seo Molimo a mo senoletseng sona ka Daniele (Dan. 2:31–45). Se tiisoang mona ke botho bo batlang ho iketsa molimo hore o khumameloe, khahlanong le Molimo a le mong feela oa ’nete, eena feela ea loketseng ho khumameloa.