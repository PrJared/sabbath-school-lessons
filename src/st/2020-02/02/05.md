---
title:  Papiso ea Kreste le Mangolo
date:  08/04/2020
---

`Bala Johanne 1:14; Johanne 2:22; Johanne 8:31, 32; le Johanne 17:17. Ke ho tšoana hore hoo o ho bonang lipakeng tsa Jesu, Lentsoe la Molimo le entsoeng nama, le Mangolo, Lentsoe la Molimo le ngoliloeng?`

Ho na le ho tšoana lipakeng tsa Lentsoe la Molimo, le fetohileng nama (i.e., Jesu Kreste), le Lentsoe la Molimo le ngoliloeng (i.e., Lengolo). Joalo ka ha Jesu a ile a emoloa ka mohlolo ke Moea o Halalelang leha a tsoetsoe ke mosali, Mangolo a Halalelang hape a hlahile ka mohlolo leha a fetisitsoe ka batho. Jesu Kreste e bile motho ka nako le sebaka. O phetse nakong e itseng le sebakeng se itseng. Empa taba ena ha ea ka ea felisa bomolimo ba hae, kapa hona ho etsa hore Jesu e be taba ea nalale fela. Ke eena mopholosi a notši bakeng sa batho bohle, lefatšeng lohle, nakong eohle (sheba Liketso 4:12). Ka tsela e tšoanang, Lentsoe la Molimo le ngoliloeng, Bibele, le ile la fanoa ka nako e itseng le moetlong o itseng. Joalo fela ka Jesu Kreste, Bibele ha e laoloe ke nako, i.e., e fella fela nakong e itseng le sebaka; empa, e sala e tlama bakeng sa batho bohle, lefatšeng lohle.

Ha Molimo a ne a itlhahisa, o ile a theohela boemong ba batho. Semelo sa Jesu sa botho se bontšitse matšoao ohle a bofokoli ba botho le litholoana tsa lilemo tse ka bang 4,000 tsa ho theoha boemong ha motho. Empa o ile a hloka sebe. Ka tsela e tšoanang, puo ea Lengolo ke ea batho, e seng “puo e phethahetseng e se nang liphoso ea batho” eo ho seng motho ea e buang kapa eo a sa hlokeng ho e utloisisa. Leha puo efe kapa efe e na le mefokolo ea eona, ’mopi oa batho, eo e leng mohloli oa lipuo tsa batho, o na le bokhoni ba ho fetisetsa thato ea hae ho batho ka mokhoa o tšepahalang ntle le ho isa batho hosele. Le joale, papiso e ’ngoe le e ’goe e na le likhaello. Jesu Kreste le Mangolo a Halalelang ha ba tšoane hantle. Bibele ha se Molimo o tlileng nameng. Molimo ha se buka. Molimo ka Jesu Kreste e bile motho. Re rata Bibele hobane re khumamela mopholosi ea phatlalalitsoeng maqepheng a eona.

Bibele e ikhethile le ho se arohane ha kopano ea bomolimo le botho ha eona. Ellen G. White o ile a bona sena hantle ha ne a ngola: “Bibele, ka linnete tsa eona tse fanoeng ke Molimo tse boletsoeng ka puo ea batho, e hlahisa kopano ea bomolimo le botho. Kopano e joalo e teng semelong sa Kreste, eo e neng e le Mora oa Molimo le Mora oa motho. Ke ’nete e joalo le ka Bibele, joalo ka ha ho bile ka Kreste, hore ‘Lentsoe le ne le etsoe nama, ’me la aha har’a rōna.’ Johanne 1:14.” –Ellen G. White, The Great Controversy, p. 8.

`Hobaneng Lengolo e lokela ho ba motheo oa tumelo ea rōna? Ntle le oona, re ka be re le kae?`