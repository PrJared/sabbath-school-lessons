---
title:  Tatellano ea Tšebetso ea Tšusumetso
date:  06/04/2020
---

Ka ha Molimo o sebelisa puo ho fetisetsa thato ea hae ho motho, tšenolo ea leholimo e na le bokhoni ba hore e ngoloe fatše. Empa, joalo ka ha re se re bone, Bibele ke tholoana tsa ’nete eo Molimo a re senoletseng eona ka Moea o Halalelang, o fetisang le ho sireletsa molaetsa oa hae ka lisebelisoa tse batho. Lena ke lebaka leo re ka le lebellang bonngoeng ba motheo bo bonoang mangolong ohle ho tloha ho Genese ho isa ho Tšenolo (ka mohlala, bapisa Genese 3:14, 15 ho ea ho Tšenolo 12:17).

`Bala 2 Peterose 1:21, 2 Timothea 3:16, le Deuteronoma 18:18. Litemana tsee li reng ka tšusutso ea mangolo?`

Lengolo lohle le susumelitsoe ke leholimo, leha e ba ha se likarolo kaofela tse thahasellisang hore li ka baloa kapa le hona hore e be lia re ama kajeno (ka mohlala, karolo e buang ka mekete ea Baheberu e ne e susumelitsoe leha re sa hloke ho e boloka kajeno). Leha hole joalo re hloka ho ithuta ho tsoa lengolong lohle, le tsona likarolo tseo ho seng bobe ho li bala le ho li utloisisa kapa tse sa re amemg ka kotloloho hona joale.

Hape, ha se ntho tsohle ka Bibeleng tseo ka kotloloho li senotsoeng ka tšusumetso. Ka linako tse ling Molimo o sebelisa lingoli tsa Bibele tseo ka hlokolosi li batlisisitseg lintho ka hloko kapa ba sebelisitseng litokomane tse neng li le teng ka nako eo (sheba Josh. 10:13, Luka 1:1–3) ho fetisa molaetsa oa hae. Le moo, Lengolo lohle le susumelitsoe (2 Tim. 3:16). Lena ke lebaka leo Paulose a itseng “sohle se ngoliloeng”, se ngoletsoe ho re ruta, e le “hore, ka ho mamella, le ka ho tšelisoa ke Mangolo, re tle re be le tšepo” (Ba-Rom. 15:4).

“Bibele e supa ho Molimo e mongoli oa eona; leha e ngoliloe ke matsoho a batho; le ka ho fapana ha libuka tsa eona e senola limelo tse fapaneng tsa bangoli ba eona. Linnete tse senotsoeng tsohle li fanoe ka ‘tšusumetso ea Moea oa Molimo” (2 Tim. 3:16); leha li ngoliloe ka mantsoe a batho.”—Ellen G. White, The Great Controversy, p. 7.

`Kajeno ho na le barutehi tsa Bibele tse latolang bongoli ba leholimo ba likarolo tse ngata tsa Bibele, le ho isa ntlheng eo boholo ba lithuto tsa mantlha—tlholeho, phallo e kholo (Exodus), tsoho—li latoloang. Hobaneng ho le bohlokoa hore re se ke ra bula monyako oo leha e se e le hanyenyane fela? Haele hantle, na re lokela ho etsa kahlolo holima Lentsoe la Molimo?`