---
title:  Ho Utloisisa Bibele ka Tumelo
date:  09/04/2020
---

`Bala Ba-Heberu 11:3, 6. Hobaneng tumelo ele bohlokoa ho utloisiseng Molimo le lentsoe la hae? Hobaneng ho le thata ho khahlisa Molimo kantle ho tumelo?`

Boithuto ba ’nete bo etsahala boemong ba tumelo. Ke ka tumelo e sa boleloeng ea ngoana malebana le batsoali ba hae e mo fang bokhoni ba hore a ithute lintho tse ncha. Ke ho likamano tse tšepahalang tse tataisang ngoana hore a ithute lintho tsa mantlha le tsa motheo bophelo le lerato. Tsebo le kutloisiso, ka hona, li tsoa likamanong tsa lerato le botšepehi.

Ka mokhoa o tšoanang, sebini se hloahloa se bapala karolo ea pina hantle e seng fela hobane se ipabola ka litsebo tse thusang seletsi ho bapala seletsoa, empa ha se bontša lerato ’minong, bohlophising, le seletseng. Ka tsela e tšoanang, ha re utloisise Bibele hantle ha re e atamela ka boitšoaro ba ho qeaqea kapa ka tsela e lekhonono, empa ka moea oa lerato le tumelo. Moapostola Paulose o ngotse, “Empa tumelo ha e le sieo, ha ho ka moo Molimo o ka khahlisonag kateng” (Ba-Heb. 11:6). Ka hona, ho bohlokoa ho atamela Bibele ka tumelo, ho ananela mohlolo oa tlhaho ea eona, ho e-na le ho bona Bibele joalo ka buka ea batho fela. Masala a bone leseli lena hantle la mohlolo oa tlhaho ea Lengolo ntlheng ea pele ea tumelo ea motheo ea kereke ea Seventh-day Adventist, e bolelang hore: “Mangolo a Halalelang, Testamente ea Khale le e Ncha, ke Lentsoe la Molimo le ngoliloeng. Lingoli tse susumelitsoeng li buile le ho ngola joalo kaha ba ne ba tsamaisoa ke Moea o Halalelang.

Lentsoeng lena, Molimo o file batho tsebo e lekaneng bakeng sa pholoho. Mangolo a Halalelang ke sehlohlolo sa matla, le tšenolo e sa foseng ea thato ea hae. Ke motheo oa semelo, teko ea maiphihlelo, tšenolo e hakileng ea lithuto, le tlaleho e tšepahalang ea liketso tsa Molimo nalaneng. (Pes. 119:105; Liprov. 30:5, 6; Esa. 8:20; Johanne 17:17; 1 Ba-Thess. 2:13; 2 Tim. 3:16, 17; Ba-Heb. 4:12; 2 Peterose 1:20, 21.)”

`Ke eng eo batho ba lahleheloang ke eona kutloisisong ea Bibele ha ba sa atamele Mangolo ka mokhoa oa tumelo? Hobaneng tumelo ee e se e sefofu? Ke hore, ke mabaka afe a matle ao re nang le oona ka tumelo ee, ’me ke hobaneng tumelo ee e ntse e le bohlokoa ha re sebetsana le linnete tsa Bibele?`