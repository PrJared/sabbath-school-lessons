---
title:  Khopolo le Pina
date:  25/06/2020
---

“Ke boloka lentsoe la hao pelong eaka, hore ke se ke ka u siteloa” (Pesaleme 119:11). Ho kenya Lengolo kelellong ho tlisa mahlohonolo a ngatafetseng. Ha re boloka likarolo tse bohlokoa tsa Lentsoe la Molimo likellong tsa rōna, re ka tlisa bophelong se bolokiloeng kelellong le ho etsa ka eona maemong a macha le a fetohang. Ka tsela oe, Bibele ka kotloloho e ama monahano o rōna, liqeto tsa rōna, le ho susumetsa tsa bohlokoa ho rōna le boitšoaro. Ho kenya Lengolo kelellong ho etsa hore Bibele e phele maphihlelong a rōna a letsatsi ka leng. Holima moo, e re thusa ho khumamela Molimo le ho phela bophelo ba botšepehi ho latela Mangolo.

Ho hopola Lengolo lentsoe ka lentsoe ke setšabelo se seholo khahlanong le lithetso le botoloki bo fosahetseng. Ho ithuta Lengolo ka hloho ho re thusa ho pheta Lengolo, leha re se na Bibele haufi le rōna. Sena se ka ba matla a hlollang a molemo ha liteko li hlaha, kapa ha re tobane le liqholotso. Ho ikhopotsa litšepiso tsa Molimo, le ho beha melomo ea rōna Lentsoeng la Molimo ho e-na le holima mathata a rōna, ho phahamisetsa mehopolo ea rōna ho Molimo, ea nang le litsela tse sekete ho ka re thusa ha rōna re sa bone letho.

`Bala Ba-Efese 5:19 le Ba-Kolose 3:16. Ke joang ho bina Lentsoe la Molimo ho thehang le ho matlafatsa Lentsoe la Molimo le likellong tsa rōna?`

Ho bina mantsoe a Bibele hape e ka ba tsela e matla eaho kenya litemana tsa Lengolo ka kelellong. Ka ho bina, mantsoe a Lengolo a hopoleha ha bonolo. Ho kopanya Mantsoe a Lengolo le merethetho e monate ho tla a lema mehopolong ea rōna ka thata, le ho ba mokhoa o matla ho leleka boikutlo bo seng monate. Likarolo tsa Lengolo tse hokahantsoe ka merethetho e bonolo empa e monate li ka binoa le ho kenngoa kelellong ke bana le batho ba baholo ka ho tšoana. Lengolo e bile tšusumetso ea batho ba bangata ba tummeng ba lefatše ho boleleng lipale ka pina tse telele le tse khitšoanyane, le ’mino e meng e bopileng le ho susumetsa bochaba ba Bakreste ka lilemo-lemo. Lipina tse phahamisang likelello tsa rōna le ho isa mehopolo ea rōna ho Molimo le lentsoeng la hae ke tlhohonolofatso le tšusumetso e kholo maphelong a rōna. “’Mino ke karolo ea khumamelo ea Molimo mapatlelong a holimo, ’me re lokela ho ikemisetsa ka lipina tsa thoriso, ho atamela haufi ka moo ho ka khonehang kateng tumellanong le lihlopha tsa ’mino tsa leholimo.”—Ellen G. White, Patriarchs and Prophets, p. 594.