---
title:  Thipoloji e le Boporofeta
date:  11/06/2020
---

Lipapiso tsa boporofeta ba mehla ea bofelo, joao ka tse fumanoang ho Daniele le Tšenolo, li na le phethahalo e le ’ngoe. Ka mohlala, phooko e ile ea phethahala ka Greece, ’muso o le mong (Dan. 8:21). Hantle, temana e ile ea hla ea o bitsa ka lebitso bakeng sa rōna! E ne e ka hlaka ho feta moo joang? Thipoloji, leha ho le joalo, e shebana le batho ka sebele, le liketsahalo, kapa litsi tsa Testamente ea Khale tse theiloeng holima nalane ea sebele empa tse supang pele ho ntho e kholo ea sebele e tlang kamoso. Tšebeliso ea thipoloji e le mokhoa oa botoloki e khutlela morao ho Jesu le bangoli ba Testamente e Ncha, ’me e boetse e fumanoa le Testamenteng ea Khale ka bo eona. Tataiso e ka re thusang ho hlalohanya ketsahalo ea papiso le ketsahalo ka sebele ke ha sengoli se susumelitsoeng sa Lengolo se re hlalosetsa.

`Bala 1 Ba-Korinthe 10:1–13. Ke liketsahalo life nalaneng tseo Paulose a li supang ha a khothatsa kereke ea Korinthe? Ke joang see se amanang le rōna kajeno?`

Paulose o khutlela morao ketsahalong ea nalane ea Exoda le ho hlahisa ketsahalo ea tšoantšetso mabapi le maiphihlelo a Ba-Heberu ba mehleng lefelleng. Ka tsela ena, Paulose o bontša hore Molimo, ea susumelitseng Moshe ho tlaleha liketsahalo tsena, o ne a rerile hore “Litaba tseo ke litemoso ho rōna” (1 Ba-Kor. 10:6), ka ho rialo a eletsa Iseraele ea semoea ho mamella moleko joalo ka ha re phela matsatsing a ho qetela.

**Bala liratsoana tse latelang ’me u ngole fatše papiso le phethahalo ea eona, joalo ka ha e hlalosoa ke Jesu le bangoli ba Testamente e Ncha.**

`Matt. 12:40`

`Johanne 19:36`

`Johanne 3:14, 15`

`Ba-Roma 5:14`

`Johanne 1:29`

Ketsahalong ka ’ngoe, Jesu le bangoli ba Testamente e Ncha ba sebelisa lipapiso le phethahalo ea eona botoloking bo lumellang karolo ea boporofeta hore e hlahelle ka mahetla. Ka tsela ena, li supa phethahalong e kholoanyane ea ketsahalo ea sebele ea nalane.