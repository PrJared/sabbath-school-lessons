---
title:  Ho Ikhetha ha Bibele
date:  28/03/2020
---

### Bakeng sa Thuto ea Beke ena Bala
Deut. 32:45–47; Gen. 49:8–12; Esa. 53:3–7; 1 Ba-Kor. 15:3–5, 51–55; Ba-Roma 12:2.

> <p>Temana ea Khopolo</p>
> “Lentsoe la hao ke lebone la maoto a ka, ke leseli tseleg ea ka” (Pesal. 119:105).

Ebopiloe ka libuka tse 66, le ho ngoloa ka nako ea lilemo tse 1,500 e ngoloa likontinenteng tse tharo (Asia, Africa, le Europa) ke lingoli tse fetang mashome a mane, Bibele e ikhethile. Ha ho buka e ’ngoe, e halalelang kapa ea bolumeli, e joalo ka eona. ’Me ha ho makatse. Hantle ke Lentsoe la Molimo. Ho na le lintho tsa khale tse ka fetang 24,600, tseo e li hlalosang tse ntseng li le teng le kajeno, tsa lingoloa tsa Testamente e Ncha ho tsoa makholong a mane a pele a lilemo ka mora Kreste. Tsa lingoloa tsa pele tsa Plato li supile, tsa Herodotus li robeli, ’me Homer tsona li ngatanyana ba 263. Ke ka hoo re nang le tiiso e matla ea botšepehi ba lingoloa tsa Testamente e Ncha.

Bibele e bile buka ea pele e tsejoang ka ho tolokoa (ho tloha puong e ’ngoe ho ea ho e ’ngoe), buka ea pele ka Bophirimela ea hatisoa ka machine, le buka ea ho phatlalatsoa ka lipuo tse ngata hore e tle e baloe ke batho ba ka bang 95% ba lefatše kajeno. Bibele hape e ikhetha ka seo e se fupereng le molaetsa, oo khubu ea oona e leng liketso tsa Molimo tsa topollo nalaneng. Le hore nalane e hokahane hammoho le boporofeta, ha e bolela bokamoso ba merero ea Molimo le ’muso oa hae oa ka ho sa feleng. Ke lentsoe le phelang la Molimo, hobane Moea o tšoanang oa Molimo oo e susumelitsoeng ka oona (2 Tim. 3:16, 17) o tšepisoa balumeli kajeno ho re isa ’neteng eohle ha re ithuta lentsoe la Molimo (Johanne 14:16, 17; Johanne 15:26; Johanne 16:13).