---
title:  Matla a Fetolang a Lentsoe
date:  02/04/2020
---

`Bala 2 Marena 22:3–20. Ke eng se etsang hore Morena Josiase a tabole liphahlo tsa hae? Ke joang tšibollo ea hae e sa fetoleng eena fela, empa le sechaba sohle sa Juda?`

Ka 621 B.C., ha Josiase a ka ba lilemo li 25, Hilkia, moprista e moholo, a “fumana buka ea molao,” eo e ka ’nang ea ba libuka tse hlano tsa pele tsa Moshe, kapa ka kotloloho, buka ea Deuteronoma. Nakong ea puso ea ntate oa hae Amone, le ntat’ae moholo ea neng a le mobe ka ho fetisa Manase, buka ena e ne e lahlehile hara khumamelo ea Baale, Ashtarothe, le “makhotla ohle a leholimo” (2 Marena 21:3–9). Ha Josiase a utloa boemo ba selekane, o tabola liaparo tsa hae ka masoabi ohle, hobane a hlokomela hore na eena le sechaba sa hae ba tsoa ho kae khumamelong ea Molimo oa ’nete. Hang o qala nchafatso naheng eohle, a liha lingalo tse liphahameng le ho qhaqha litšoantšo tsa melimo e sele. Ha a qetile, ho sala ’ngalo e le ’ngoe fea ea ho khumamela Juda: tempele ea Molimo e Jerusalema. Ho fumanoa ha lentsoe la Molimo ho isa kholisehong, le pakong, le matleng a phetoho. Phetoho ena e qala ka Josiase ’me qetellong e pharallela ho Juda eohle.

`Ke joang Bibele e re tiisetsang hore e na le matla a ho fetola maphelo a rōna le ho re bontša tsela e isang pholohong? Bala Johanne 16:13, Johanne 17:17, Ba-Heberu 4:12, le Ba-Roma 12:2.`

Bo bong ba mapaki a matla a Bibele ke phetoho ea bophelo ea motho. Ke Lentsoe le kenellang sebeng le bobeng ba motho le ho senola semelo sa rōna sa botho le ho hloka mopholosi ha rōna.

Buka e ikhethang joalo ka Bibele, e theiloeng nalaneng, e matlafatsoang ke boporofeta, le matla a ho fetola bophelo, hape li lokela ho tolokoa ka tsela e khethehileng. E ke ke ea tolokoa joalo ka buka efe kapa efe, hobane Lentsoe le phelang la Molimo le lokela le utloisisoe ka leseli la Kreste ea phelang ea tšepisitseng ho romela Moea oa hae ho re isa “’neteng eohle” (Johanne 16:13). Bibele, joalo ka ’nete ea Molimo e senotsoeng, e lokela ho ba le metheo ea eona ka hare ea ho e toloka. Metheo ena e ka fumanoa boithutong ba hore na lingoli tsa mangolo li sebelisitse mangolo le ho tataisoa ke oona ha ba lumella mangolo ho itoloka.