---
title:  Ke Mang ea Ngolileng Bibele, ’me a le Hokae?
date:  30/03/2020
---

Bongata ba lingoli, libaka tsa bona, le moo ba tsoang teng li fana ka bopaki bo ikhethang ba ka moo Molimo a sebetsang ka teng ho fetisetsa nalane le molaetsa oa hae bathong ba fapaneng ka bochaba e leng ba e ngoletsoeng.

`Litemana tse latelang li re bolella eng ka lingoli tsa Bibele le seo leng sona? (Exod. 2:10, Amose 7:14, Jer. 1:1–6, Dan. 6:1–5, Matt. 9:9, Ba-Fil. 3:3–6, Tšen. 1:9).`

Bibele e ngoliloe ke batho ba tsoang mafapheng a mangata a fapaneng le maemong a sa tšoaneng. Bang ba ngotse ba le matlong a borena, ba bang ba le lichankaneng, ba bang khoholehong, ha ba bang ba le maetong a bona a boromuoa ho phatlalatsa Evangeli. Batho bana ba ne ba fapane ka thuteho le mosebetsi. Ba bang, joalo ka Moshe, ba ne ba reretsoe ho ba marena, kapa joalo ka Daniele, ho sebetsa maemong a phahameng. Ba bang e ne e le balisa fela. Ba bang ba ne ba le banyenyane haholo, ha ba bang ba ne ba holile. Ho sa natsoe ho fapana hona, bohle ba ne ba e-na le ntho e tšoanang: ba ne ba bitsitsoe ke Molimo le ho susumetsoa ke Moea o Halalelang ho ngola melaetsa bakeng sa batho ba Hae, ho sa tsotellehe hore na ba phela neng, ho kae.

Hape, ba bang ba lingoli e ne e le lipaki tse boneng liketsahalo tseo ba bulang ka tsona. Ba bang ba entse lipatlisiso ka bo bona ba liketsahalo le tšebeliso e hlokolosi ea litokomane tse neng li le teng ka nako eo (Josh. 10:13, Luka 1:1–3). Empa likarolo tsohle tsa Bibele li susumelitsoe (2 Tim. 3:16). Lena ke lebaka leo Paulose a bolelang hore “tsohle tse ngoliloeng pele, li ngoliloe hore ruta, hore, . . . re tle re be le tšepo” (Ba-Rom. 15:4,). Molimo ea entseng lipuo tsa batho o file batho ba khethiloeng ho fetisa mohopolo o susumelitsoeng ka mokhoa o tšepahalang le ka ’nete ka puo ea batho.

“Molimo o khahluoe ke ho fetisetsa ’Nete ea hae lefatšeng ka thuso ea batho, ’me ka bo eena, ka Moea oa Hae o Halalelang, a ba fa batho tokelo le bokhoni ba ho etsa mosebetsi oa hae. O ile a tataisa kelello khethong ea se lokelang ho buuoa le se lokelang ho ngoloa. Letlotlo lena le ile la tšepeloa lisebelisoa tsa lefatše, empa leha ho le joalo, le tsoa leholimong.”— Ellen G. White, Selected Messages, book 1, p. 26.

`Lingoli tse ngata, ho tsoa ka makhalo ho fapana, empa ke Molimo a le mong o ea senoloang bona bohle. Ke joang ’nete ena e hlollang e re thusang ho re tiisetsa bonnete ba Lentsoe la Molimo?`