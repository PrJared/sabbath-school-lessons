---
title:  Bibele e le Boporofeta
date:  31/03/2020
---

Bibele e ikhethile hara lingoloa tse ling tsa bolumeli hobane ho ka etsang 30% ha seo e se fupereng ke boporofeta le lingoloa tsa boporofeta. Ho kenyeletsoa ha boporofeta le phethahatso ea bona ka nako, ke khubu ea pono ea Bibele, ea Molimo ea kenyang letsoho nalaneng eo hape a tsebang bokamoso le ho bo senolela baporofeta ba hae (Amose 3:7). Bibele ha se fela Lentsoe le phelang, kapa Lentsoe la nalane—ke Lentsoe la boporofeta.

**Ke joang litemana tse latelang li senolang lintlha tsa ho tla ha Messia?**

`Gen. 49:8–12`

`Pes. 22:12–18`

`Esa. 53:3–7 Dan. 9:2–27`

`Mik. 5:2`

`Mal. 3:1`

`Zak. 9:9`

Ho na le bonyane qotsulo tse 65 tse tobileng tsa boporofeta ka Messia Testamenteng ea Khale, tse ling tse ngata haeba re kenya le tsa thaepology (thipoloji ke boithuto ba ka moo litšebeletso tsa Testamente ea Khale, joalo ka mahlabelo, e neng e le boporofeta ba seo Jesu a tla ba sona). Boporofeta bona bo ama lintlha tse tobileng joalo ka “molamu oa borena o ke ke oa tloha ho Juda” (Gen. 49:10); hore o tla tsoalloa Bethlehema oa Judea (Mik. 5:2); hore o tla “nyatsoa le ho lahloa ke batho”; o tla otloa, a qosoe ka thetso, empa a ke ke a bula molomo oa hae ho ikarabella (Esa. 53:3–7); hore matsoho a hae le maoto a tla hlajoa; le hore ba tla arolelana liaparo tsa hae (Ps. 22:12–18).

Taba ea hore boporofeta bona ba Testamente ea Khale bo ile ba phethahala ka ho nepahala ho hokaalo bophelong, le lefung, le tsohong ea Jesu, li pakahatsa tšusumetso le tšenolo ea leholimo. Hape li supa hore Jesu e ne le eena eo ba neng ba bolela hore ke eena. Jesu o ne a latela boprofeta ba khale ho porofeteng lefu le tsoho ea hae (Luka 9:21, 22; Matt. 17:22, 23), ho oela ha Jerusalema (Matt. 24:1, 2), le ho khutla ha hae la bobeli (Johanne 14:1–3). Ke ka hoo, ho tla nameng, le lefu, le tsoho li porofetiloeng kateng ke Bibele,’me phathahatso e tiisitse botšepehi ba tsona.

`Ke mabaka afe ohle ao u ka nahanang ka oona ka tumelo ea hau ho Jesu le lefu lahae bakeng sa rōna? Arolelana ka tsona sehlopheng ka Sabatha, ’me ka sehlopheng, botsa potso: Hobaneng bopaki boo bo le matla a susumetsang ha kaalo?`