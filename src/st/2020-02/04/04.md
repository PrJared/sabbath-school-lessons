---
title:  Bochaba
date:  21/04/2020
---

Bohle re karolo ea bochaba bo itseng. Bohle re susumelitsoe le ho hahoa ke bochaba. Ha ho le ea mong oa rōna eo eleng mokhelo. Ruri, nahana hore na ke karolo e kae ea Testamente ea Khale eo e leng pale ea Israele oa khale e sentsoeg ke bochaba bo neng bo ba potile. Ke eng e etsang hore re nahane hore rōna kajeno re fapane kapa re betere? Lentsoe la Molimo hape le fanoe tlasa bochaba bo itseng, leha le sa felle fela tlasa bochaba boo. Leha lintlha tsa bochaba ka tsela e ke keng ea qojoa li susumetsa kutloisiso ea rōna ea Bibele, ha rea lokela ho lahleheloa ke ’nete ea hore Bibele hape e fetisa mefuta ea bochaba, mebuso, le maemo a teng sechabeng. Lena ke lebaka le leng le fetisang bochaba bohle ba botho ’me hape e na le bokhoni ba ho fetola le ho lokisa likarolo tsa sebe tse fumanoang bochabeng bo bong le bo bong.

`Bala 1 Johanne 2:15–17. Johanne o bolela eng ha a bolela hore re lokela ho se rate lintho tsa lefatše? Ke joang re ka phelang lefatšeng empa re se na kelello ea bolefatše?`

Bochaba, joalo ka eng le eng eo eleng karolo ea tlholo ea Molimo, a anngoe ke sebe. Hape le bona bo oela tlasa kahlolo ea Molimo. E, tse ling tsa likarolo tsa bochaba ba rōna li ka ema hantle le tumelo ea rōna, empa kamehla re lokela ho ba hlokolosi ho hlalohanya lipakeng tsa bobeli bona. Ha e le hantle, tumelo ea Bibele e lokela ho qholotsa ha ho hlokeha, bochaba bo teng le ho theha bochaba bo bong bo tšepahallang Lentsoe la Moimo. Ntle le ha e ba re na se seng se metseng ka ho rōna se tsoang holimo, ho se ho kae re tla inehela ho se re potileng. Ellen G. White o fana ka leseli lena: “Balateli ba Kreste ba lokela ho ikhetha ho motheo le lithahasello tsa lefatše, empa ha ba lokela ho iphetola majela thoko ho lefatše. Mopholosi khafetsa o ne a ikopanya le batho, e seng ho ba khothatsa nthong efe kapa efe e neng e sa lumellane le thato ea Molimo, empa ho ba phahamisa le ho ba nea boitšoaro bo betere.”—Ellen G. White, Counsel to Parents, Teachers, and Students Regarding Christian Education, p. 323.

`Ke likarolo life tsa bochaba ba hao tseo ka ho phethahala li leng khahlanong le tumelo ea Bibele? Ka ho fetisisa, ke joang re emang ka ho tiea khahlanong le likarolo tse lekang ho seya tumelo ea rōna?`