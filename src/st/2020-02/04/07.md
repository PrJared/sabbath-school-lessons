---
title:  Ho Ithuta Haholoanyane
date:  24/04/2020
---

Bala Ellen G. White, “The Scriptures a Safeguard,” pp. 593–602, in The Great Controversy. Moetlo, maiphihlelo, bochaba, ho teka mabaka, le Bibele, tsohle li teng chebong ea rōna ea Lentsoe la Molimo. Potso ea mapomela ke hore: Ke ofe oa mehloli ee o nang le lentsoe la ho qetela le matla a ka holimo thuto-molimong ea rōna? Ke ntho e ’ngoe ho tiisa Bibele, empa ke ntho e ’ngoe hape e fapaneng ho lumella Bibele, ka bosebeletsi ba Moea o Halalelang, ho ama le ho fetola bophelo. “Lentsoeng la hae, Molimo o file batho tsebo e lekaneng bakeng sa pholoho. Mangolo a Halalelang a lokela ho amoheloa e le tšenolo e matla e sa foseng ea thato ea hae. Ke motheo oa semelo, mosenoli oa lithuto, le moleki oa maiphihlelo.”—Ellen G. White, The Great Controversy, p. 9.

**Lipotso tsa Puisano**

`1. Hobaneng ho le bonolo ho phahamisa likarolo tsa meetlo ea botho ho feta ho phela ka moea oa molao oa Molimo: ho rata Morena Molimo ka pelo eohle le ka moea ohle, le ka kelello eohle, le oa heso joalo ka ha ke ithata (sheba Matt. 22:37–40)?`

`2. Ka sehlopheng, buisanang ka karabo ea hao potsong ea ho qetela ea Sontaha. Ke karolo efe eo Moetlo o lokelang ho e bapala kerekeng ea rōna? Ke ho kae moo u bonang litlhohonolofatso le liqholotso meetlong ea rōna ea bolumeli?`

`3. Ke joang re ka etsang bonnete ba hore moetlo, ho sa tsotellehe hore na o molemo ha kae, ha o fetise Lentsoe la Molimo le ngoliloeng e le tloaelo ea ho qetela le matla? Mohlomong motho e mong o re o bile le toro moo Morena a buileng le eena, a mo bolella hore Sontaha ke letsatsi la ’nete la khumamelo nakong ea Testamente e Ncha. U ka arabela joang motho ea joalo, ’me pale e kang ee e lokela ho re ruta eng ka moo maiphihlelo a lokelang hore kamehla a lekoe ka Lentsoe la Molimo?`

`4. Ka sehlopheng, buang ka bochaba boo kereke ea hao e iphumanang e kene ka hara bona. Ke joang bochaba boo bo amang tumelo ea hao? Ke mehlala efe eo re ka e fumanang ho tsoa nalaneng moo bochaba bo ammeng haholo liketso tsa litho tsa kereke ka tsela eo, ha ho shejoa morao joale, re bonang phoso? Ke lithuto life tseo re ka fumanang moo bakeng sa rōna, e le hore re tle re se ke ra etsa liphoso tse tšoanang?`