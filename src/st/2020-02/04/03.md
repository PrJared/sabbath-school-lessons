---
title:  Maiphihlelo
date:  20/04/2020
---

`Bala Ba-Roma 2:4 le Tite 3:4, 5. Ke joang re bang le maiphihlelo a molemo, kutloelano, tšoarelo, mosa, le lerato la Molimo? Hobaneng ho le bohlokoa hore tumelo ea rōna e se be feela maikutlo, tsebo ea kelello, empa ntho eo re bang le maiphihlelo a eona? Ka nako e tšoanang, ke ka litsela life maiphihlelo a rōna a hohlanang le Bibele le ho lahla tumelong ea rōna?`

Maiphihlelo ke karolo ea boteng ba botho ba rōna. E ama maikutlo a rōna le mehopolo ka tsela e matla haholo. Molimo o re bopile ka tsela eo likamano tsa rōna le tlholeho ea hae, le eena Molimo ka sebele, haholo li hokahaneng ho bopa maiphihlelo a rōna. Ke takatso ea Molimo hore re be le maiphihlelo a botle ba likamano, a bonono le ’mino, le a mohlolo oa tlholeho, ’moho le nyakallo ea pholoso ea hae le matla a lipallo tsa Lentsoe la hae. Bolumeli le tumelo ea rōna li fetisa fela thuto le ho teka mabaka ho fihlela liqeto ha rōna. Seo re se utloang haholo se bopa mokhoa oo re bonang Molimo ka oona le kutloisiso ea Lentsoe la hae. Empa hape re hloka ho bona hantle likhaello le ho hloka bokhoni ha maiphihlelo a rōna ha ho tluoa ho etseng thato ea Molimo.

`Ke tlhokomeliso efe e fumanoang ho 2 Ba-Korinthe 11:1–3? See se lokela ho re bolella eng ka likhaello tsa ho tšepa maiphihlelo a rōna?`

Maiphihlelo a ka re lahla haholo. Ho ea ka Bibele, maiphihlelo a na le sebaka sa oona. A hloka hore a shejoe le hore a boptjoe le Lengolo le ho tolokoa ke Lengolo. Ka linako tse ling re batla ho ba le maiphihlelo a ntho e itseng e sa lumellaneng le Lentsoe la Molimo le Thato ea hae. Mona re hloka ho ithuta ho tšepa Lentsoe la Molimo le holima maiphihlelo a rōna le litakatso. Re lokela hoba seli ho etsa bonnete ba hore le ona maiphihlelo a rōna kamehla a tumellanong le Lentsoe la Molimo ’me h’a khahlanong le thuto ea Bibele.

`Tumelong eo lerato bakeng sa Molimo le lerato bakeng sa ba bang (sheba Mareka 12:28–31) ke litaelo tse ka sehlohong, hantle, ke tumelo eo maiphihlelo a leng bohlokoa. Ka nako e tšoanang, hobaneng ho le hlokolosi hore kamehla re behe tekong maiphihlelo a rōna ka Lentsoe la Molimo?`