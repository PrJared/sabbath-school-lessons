---
title:  Ho Sebetsana le Likarolo tse Thata
date:  13/06/2020
---

### Bakeng sa Thuto ea Beke ena Bala
2 Tim. 2:10–15, 1 Likron.. 29:17, Jakobo 4:6–10, Ba-Gal. 6:9, Liketso 17:11.

> <p>Temana ea Khopolo</p>
> “’Me le lemohe hobane mamello ea Morena oa rōna, ke poloko; joalo ka ha Pauslose, ngoan’abo rōna ea ratoang, a le ngoletse le eena, ka bohlale boo a bo neiloeng; joalo ka ha a ngola mangolong a hae ’ohle, moo a bolelang tse joalo; empa ho ’ona hona le litaba tse ling tse thata, tseo ba sa rutehang le ba tetemang ba li khopamisetsang tahleho ea bona, joalo ka ha ba etsa mangolo a mang” (2 Peterose 3:15, 16).

Ha ho buuoa ka mangolo a moapostola Paulose, Peterose o ngola hore ho ’ona, le likarolong tse ling tsa Lengolo, hon a le “litaba tse ling tse thata” (2 Pet. 3:16). Mantsoe ana a ea sothoa kapa ho khopamisoa ke ba sa “rutehang le ba tetemang” (2 Pet. 3:16) bakeng sa tahleho ea bona. Peterose ha a re lintho tsohle li thata ho ka utloisisoa, empa lintho tse ling. ’Me re ea tseba, ha ho joalo? Ke Mokreste ofe oa ’nete ea so kang a kopana le litemana tse bonahalang li makatsa le ho bathata ho utloisiseha? Ruri, kae kae re bile le maiphihlelo ana. Ke ka hoo, re tla sheba bekeng ena, e seng ha kaalo litemana tse thata, empa hoo e ka bang mabaka a liqholotso tsena le hore na joang, joalo ka bafuputsi ba batle ba ’nete ba Lentsoe la Molimo, re ka li pota kae. Qetellong, tse ling tsa lipolelo tsena tse qholotsang re ka ’na ra se k era li fumanela tharollo karolong e ka koano ea leholimo. Ka nako e tšoanang, boholo ba litemana tse ka Bibeleng ha li bothata ba letho, ’me ha ho lebaka la ho lumella palo e fokolang ea tse thata ho fokolisa tšepo ea rōna botšepehing le matleng a Lentsoe la Molimo kakaretso.