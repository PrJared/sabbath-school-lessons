---
title:  Davida, Solomone, le Borena
date:  31/05/2020
---

Borena ba Davida le Solomone bo emela nako ea nala le khotso nalaneng ea Israele. Empa teng ha e ba Davida le Solomone ha se batho ba kilieng ba ba teng, joalo ka ha ba bang ba lekantse? Teba ha eba mebuso ea bona ha e-ea ka ea pharalla joalo ka ha Bibele e hlalosa, joalo ka ha ba bang ba lekantse? Ntle le Davida ho ne ho ke ke ha ba le Jerusalema, motse- moholo oa sechaba (2 Sam. 5:6–10). Kantle ho Davida ho ne ho ke ke ha ba tempele e hahiloeng ke mora oa hae, Solomone (1 Marena 8:17–20). Ntlha ea ho qetela, kantle ho Davida ho ne ho ke ke ha ba le Messia ea tla tla, hobane ke ka leloko la Davida moo pallo ea Messia e entsoeng (Jer. 23:5, 6; Tšen. 22:16). Nalane ea ba-Iseraele e ne e tla hloka ho ngola bocha. Empa nalane eo, joalo ka ha e baloa Lengolong, ke sona hantle se fang Iseraele le kereke mosebetsi le thomo ea tsona e khethehileng.

`Bala 1 Samuele 17. Ke joang Molimo a fanang ka tlholo e feletseng bakeng sa Iseraele? Ke mang ea sebelisoang ho fana ka tlholo ee? Tlholo ee e etsahala ho kae?`

Hlokomela ka moo sebaka se hlalosoang ka ho nepahala ka teng sa ntoa ho 1 Samuele 17:1–3. Sebaka sa Khirbet Qeiyafa se fumaneha lihlabeng hantle sebakeng sa ba-Iseraele joalo ka ha ho hlalosoa khaolong ena. Ho cheka ha morao tjena ho senotse motse o moholo o sirelelitsoeng ho tloha nakong ea Saule le Davida o okametse khohlo. Liheke tse peli tsa ka nako eo li epollotsoe. Ka ha boholo metse ea mehleng ea Iseraele e ne e na le heke e le ’ngoe, semelo sena se ka thusa ho hlalosa sebaka sa Shaaraime (1 Sam. 17:52), seo ka se- Heberu se bolelang “liheke tse peli.” Ha e ba ho le joalo, re fumane lekhetlo la pele motse ona oa khale oa Bibele. Ka 2008 le 2013, ho ile ha fumanoa lingoloa tse peli tseo boholo bo lumelang hore li bontša mongolo oa khale oa se-Heberu o kileng oa fumanoa. Sengoloa sa bobeli se bua ka lebitso Eshbaale, lebitso le tšoanang hantle le la mora e mong oa bara ba Saule (1 Likron. 9:39). Ka 1993, boepi ba motse o ka leboea oa Tel Dan bo ile ba sibolla mongolo o ngoliloeng ke Morena Hazaele oa Damaseka, ea neng a tlaleha tlholo ea hae holima “morena oa Iseraele” le morana oa “ntlo ea Davida.” Sena ke ka tsela e tšoanang le eo tlhahlamano ea borena ba Davida e hlalosoang ka teng ke Bibele, e ekeletsang ka matla bopaki ba boepi bo tiisang hore Davida o bile teng nalaleng, joalo ka ha Bibele e bolela.

`Nahana ka se ka boleloang bakeng sa tumelo ea rōna, ha e ba joalo ka ha batho ba bang ba bolela, Morena Davida ha a ka a ba teng ho hang?`