---
title:  Mehopolo-Taba
date:  03/05/2020
---

`Bala Luka 24:36–45. Ke eng se thibetseng barutuoa, ba neng ba tloaelane le Lengolo, ho re ba se ke ba bona moelelo oa ’nete oa Lentsoe la Molimo, leha liketsahalo tse porofetiloeng ho lona li phetheha sefahla-mahlo?`

Ha ho motho ea tlang temaneng ea Lengolo ka kelello e se nang letho. ’Mali e mong le e mong, moithuti e mong le e mong oa Lengolo, o tla Bibeleng a na le nalane e itseng le maiphihlelo a botho tseo ka kotloloho li tlang ho ama tsela ea botoloki. Le barutuoa ba ne ba na le maikutlo a bona a khethehileng a hore na Messia ke mang le hore na o lokela ho etsa eng, ba ipapisitse le tebello ea linako tsa bona. Kholiseho e matla ea bona e ile ea thibela kutloisiso e hlakileng ea temana ea Bibele, e thusang ho hlalosa hore ke hobaneng hangata ba ne ba sa utloisise Jesu le liketsahalo tse potileng bophelo, lefu le tsoho ea hae.

Bohle re fupere palo e itseng ea ntho tseo re li lumetseng ka lefatše lena, le ka ’nete e phethahetseng, le Molimo, joalo-joalo, tseo re li amohelang ka ho se ele hloko le ho se lemohe—ha re toloka Bibele. Ha ho motho ea atamelang Bibele ka kelello e se nang letho. Ha e ba ka mohlala, chebo ea motho ea lefatše ka tatellano e tlosa mehlolo oa ho kena ha Molimo linthong, motho ea joalo a ke ke a bala le ho utloisisa Lengolo e le ’nete le tlaleho e tšepahalang ea seo Molimo a se entseng nalaneng, empa o tla e toloka ka mokhoa o fapaneng le motho ea amohelang bonnete ba mehlolo ea leholimo.

Batoloki ba Bibele ka ho phethahala ba ke ke ba ikarohanya le hore na ba tsoa ho kae, le maiphihlelo a bona, le maikutlo a lutseng ho bona, le liqeto tseo ba seng ba li fihletse. Ho se nke lehlakore, kapa ho tsepama tabeng, ho ke ke ha fihleloa. Boithuto ba Bibele le boitlhatlhobo ba thuto-molimo kamehla li etsahala khahlanong le nalane ea liqeto tseo re seng re li fihletse ka boemo ba lefatše le boemo ba Molimo. Empa litaba tse monate ke hore Moea o Halalelang o ka bula le ho lokisa pono ea rōna e fokolang le liqeto, ha re bala mantsoe a Lengolo ka kelello e bulehileng le pelo e tšepehang. Bibele khafetsa e tiisa hore batho ba neng ba fapane haholo ka nalane, ba ile ba khona utloisisa Lentsoe la Molimo le hore Moea o Halalelang oa re tataisetsa “’neteng eohle” (Johanne 16:13).

`Ke liqeto life tseo u nang le tsona ka lefatše? Ke ka litsela life u ka linehelang tsohle Lentsoeng la Molimo e le hore Lentsoe ka bo lona le tle le bope bocha maikutlo a hau tle a tsebe ho ba tumellanong le bonnete ba seo Bibele e se rutang?`