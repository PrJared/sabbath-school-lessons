---
title:  Bibele le Bochaba
date:  05/05/2020
---

`Bala Liketso 17:16–32. Ho Liketso 17, Paulose o lekile ho fetisa Evangeli ka boemo bo bocha: ka bochaba ba filosofi ea ba-Gerike. Ke joang ho fapana ha bochaba ho amang mokhoa oo re hlahlobang bohlokoa ba maikutlo a fapakaneng?`

Nalane ea tsebo ka bochaba ba Bochabela e thusa haholo ho utloisiseng likarolo tse ling tsa Bibele. “Ka mohlala, bochaba ba ba-Heberu bo ne bo beha boikarabello ho motho ba liketso tseo a sa li etsang empa a lumelletse hore li etsahale. Ka hona, bangoli ba susumelitsoeng ba Mangolo hangata ba ne ba beha Molimo e le eena moetsi oa seo ka khopolo ea bophirimela eo re neng re tla re O lumella kapa ha a thibele hore e etsahale, ka mohlala, ho thatafatsa pelo ea Faro.”—“Methods of Bibele Study,” section 4.p.

Bochaba hape bo hlahisa lipotso tse ling tsa bohlokoa tsa hermeneutics. Na Bibele e laoloa ke bochaba, ’me ka hona e amana le bochaba boo ho seo e se bolelang? Kapa molaetsa o fanoeng ke leholimo tlasa bochaba bo itseng na o ka fetisa bochaba boo ’me oa bua le batho bohle? Ho etsahalang ha maiphihlelo a bochaba ba motho e mong a fetoha mokhoa le teko ea ho beha tekong botoloki ba rōna ba Lengolo?

Ho Liketso 17:26, moapostola Paulose o fana ka pono e thahasellisang eo hangata e sa nkeloeng hlohong ha batho ba bala temana ena. O bolela hore Molimo o re entse bohle ka mali a le mang. Leha re fapane haholo ka bochaba, empa ho ea ka Bibele ho na le tlamahano e tšoanang e kopanyang batho bohle, ho sa natsoe ho fapana ha bochaba ba bona, ’me ntho eo ke hore Molimo ke eena ’mopi oa batho bohle. Boetsalibe ba rōna le ho hloka pholoho ha ho felle bochabeng bo le bong. Bohle re hloka pholoso eo re e filoeng ka lefu le tsoho ea Jesu Kreste.

Leha Molimo a buile le meloko e itseng, o ila a bona hore meloko e tlang ka morao ha e bala Lentsoe la Molimo e tle e utloisise hore linnete tseo li fetisa bochaba le maemo ao Lengolo la Bibele le ngoliloeng ho eona.

Ka hlakoreng le leng, nahana ka algebra, e qapiloeng lekhetlo la pele ka lekholong la borobong naheng ea Baghdad. Na see se bolela hore, linnete le metheo ea lekala lee la lipalo e fella fela nakong eo le sebaka? Che, ha ho joalo.

Motheo o tšoanang oa sebetsa linneteng tsa Lentsoe la Molimo. Leha Bibele e ngoliloe nako e telele e fetileng bochabeng bo fapaneng le ba rōna kajeno, linnete tseo e li fupereng li re loketse joalo ka ha li ne li loketse batho bao li neng li buuoa ho bona pele.