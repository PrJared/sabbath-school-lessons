---
title:  Ba Halaleli ba Mookameli ea Phahameng
date:  20/02/2020
---

`Ho etsahala eng ka batho ba Molimo ho latela litemana tse latela? Dan. 7:18, 21, 22, 25, 27.`

“Bahalaleli ba Mookameli ea Phahameng” ke maemo a batho ba Molimo. Ba loantšoa ke ‘muso o ntšoantšoang ke lenaka le lenyane. Ba hlorisoa nakong tsa puso ea bopapa ka lebaka la ho tsitlallela ho tšepahalla Lentsoe la Molimo. Bakreste ba ile ba hlorisoa le nakong ea ‘muso oa Roma ea bohedene (sebata sa bone ka bosona), empa tlhoriso eo ho buuoang ka eona ho Daniele 7:25 ke tlhoriso ea bahalaleli e etsoang ke lenaka le lenyane, le hlahang feela kamor’a hore nako ea Roma ea bohedene e fihle pheletsong.

Leha ho le joalo, batho ba Molimo ha ba na hatelloa ke ‘muso ea lefatše ka ho sa feleng. ‘Muso oa Molimo o tla nka sebaka sa mebuso ea lefatše. Se thahasellisang ke hore, hona ponong eo ka boeona, Mor’a motho o ile “a neoa ‘muso, le hlompho, le borena”(Dan. 7:14). Empa koahollong e fanoeng ke lenyeloi, ke “bahalaleli” ba amohelang ‘muso (Dan. 7:18). Ha ho na khanyetsano mona. Hobane Mor’a motho o amana le Molimo le botho, tlholo ea Hae ke tlholo ea bao a ba emelang.

Ha moprista ea phahameng a botsa na Jesu ke Mesia, Mor’a Molimo, Jesu o mo supisa morao ho Daniele 7:13, 14 e be o re: Ke eena; ‘me le tla bona Mor’a motho a lutse letsohong le letona la matla a Molimo, a e-tla ka maru a leholimo” (Mareka 14:62).ha ho le joalo, Jesu ke Eena ea emang sebakeng sa rona kahlolong ea leholimo. O se a ntse a hlotse matla a lefifi ‘me o arolelana tlholo ea Hae le ba atamelang ho Eena. Kahona, ha ho na lebaka la ho tšaba. Joalo kaha moapostola Paulose a e beha ka boqhetseke bo boholo: “Che! Empa nthong tseo tsohle, re hlola ka ho fetisisa ka ea re ratileng. Hobane ke tsibisisa ruri hore, leha e le lefu, leha e le bophelo, leha e le manyeloi, leha e le borena, leha e le mebuso e matla, leha e le ntho tse leng teng joale, leha e le tse tlang ho tla, leha e le boholimo, leha e le botlase, leha e le sebopuoa se seng, ha ho letho le tla tseba ho re arohanya le lerato la Molimo, le leng ho Jesu Kreste, morena oa rona” (Ba-Roma 8:37–39).

`Bona kamoo pono ea Daniele e nepang ho porofeta nalane kateng, likete tsa lilemo pele ho moo. Taba ee e ka re thusa joang ho lula re tšepile litšepiso tsa Molimo bakeng sa bokamoso?`