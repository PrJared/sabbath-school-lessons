---
title:  Kameho ea Daniele Matsatsing a Kajeno
date:  02/01/2020
---

Leha e ngotsoe lilemo tse fetang 2500 tse fetileng, buka ea Daniele e lutse e ntse e ameha ka matla bakeng sa batho ba Molimo mongoaha-kholong oa bo 21. Re tla hloaea lintlha tse tharo tseo buka ea Daniele e amehang ho rona ka tsona. Molimo o eme a rena holimá maphelo a rona. Leha lintho li senyeha, Molimo o lutse a ntse a rena a sebetsa ka liketso tsa batho tse feto-fetohang ho fana ka se tsoang pele ho bana ba Hae. Boiphihlelo ba Daniele Babilona bo tšoana le ba Josefa Egepeta le Esthere Persia. Bacha bana ba bararo e ne e le bahapuoa lefatšeng la balichaba tlasá matla a hlollang a lichaba tsa bahedene. Ho ea talimang ka bobebe ba ne ba ka bonahala ba fokola ba bile ba lahliloe ke Molimo. Leha ho le joalo, Jehova o ile a ba matlafatsa ‘me a ba sebelisa ka litsela tse matla. Ha re tobane le liteko, mahlomola, le bohanyetsi, re ka sheba morao ho seo Molimo o se etselitseng Daniele, Josefa le Esthere. Re ka ema re tiile hore Jehova e ntse e le Morena oa rona, ‘me ha a re lahla le hara liteko le liphephetso.

Molimo o tsamaisa nalane. Ka nako tse ling re ikutloa re tšoenyehile ke lefatše le ferekaneng le sa tsebeng moo le eang teng le tletseng sebe le likhoka. Empa molaetsa oa Daniele ke hore Molimo o nts’a le taolong. Khaolong e ‘ngoe le e ‘ngoe ea Daniele, ho thatiselletsoa molaetsa oa hore Molmo o laola ho phalla ha nalane. Joalo kaha Ellen G. White a bolela: “Litlaleho tsa nalane ea botho, kholo ea lichaba, ho phahama le ho oa ha mebuso, li bonahala li tsoa matleng le bohlaleng ba motho ka kotloloho. Kamoo liketsahalo li leng kateng, ka tsela e kholo li bonahala li laoloa ke matla, cheseho kapa pheto-phetoho ea maikutlo a hae. Empa lentsoeng la Molimo lesira lea tlosoa, ‘me re bona kamorao, kaholimo, le har’a liketso tsohle, litaba-tabelo le matla le litakatso tsa batho, baromuoa ba Ea-mohau óhle, ka khutso le mamello li ntse li ntšetsa pele thato ea Hae.”—Education,leq. 173.

Molimo o fana ka motho eo e leng mohlala bakeng sa batho ba Hae ba nakong ea bofelo. Daniele le metsoalle ea hae ke mehlala bakeng sa bophelo sechabeng se nang le chalimo e atisang ho fapana le ea Bibele. Ha ba le khatellong ea ho tsoa tumelo ea bona tlase ‘me ba lumellane le litsela tsa Babilona lintlheng tse neng li tla hanana le boitelo ba bona ho Jehova, ba lula ba tšepeha ho Lentsoe la Molimo. Boiphihlelo ba bona ba botšepehi le boitelo bo tletseng ho Jehova bo re fa khothatso ha re tobana le bohanyetsi ekasita le tsona litlhoriso ka lebaka la evangeli. Ka nako e tšoanang, Daniele o bontša hore ho ea khonahala ho kenya letsoho ‘musong le sechabeng feela motho a lule a ntse a itelletse Morena.

`Bala Daniele 9:23; Daniele 10:11, 12; le Mattheu 10:29–31. Litemana tsee li re’ng ka thahasello ea Molimo matšoenyehong a rona ka bo mong?`