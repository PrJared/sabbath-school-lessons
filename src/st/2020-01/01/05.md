---
title:  Sekala sa Nako sa Molimo
date:  01/01/2020
---

Taba e ‘ngoe eo re lokelang ho e boloka likelellong tsa rona ha re ntse re ithuta buka ea Daniele tsela ea nalane ea ho atamela boprofeta ba bofelo. Katamelo ena, e tsejoang hape e le bo-nalane, e ka utloisiseha hantle ho feta ha e bapisoa le chalimo tse hanyetsanang le eona tsa bokhale-feela, bomoso, le bolabalabeli. Bokhale-feela bo sekamela ho talimeng liketsahalo tse phatlalatsoang ho Daniele e le tse etsahetseng khale. Bomoso bo hlalosa hore bona boprofeta boo bo ntse bo emetse ho phethahala kamoso. Bolabalabeli, bona bo tiisa hore boprofeta ba bofelo ke lipapiso tsa liketsahalo tsa ‘nete tsa semoea tse akaretsang tse sa amaneng le nalane. Bo-nalane, ka ho fapana le tseo, bo hlalosa hore Boprofeteng ba bofelo Molimo o senola tlhahlamano e sa khaohang ea nalane ho tloha nakong ea moprofeta ho fihlela nakong ea bofelo. Ha re ntse re ithuta buka ea Daniele, re tla bona hore pono ea mantlha ka ‘ngoe kahare ho buka (Daniele 2, 7, 8, 11) e pheta thathamiso ena ea nalane ho hlaha mahlakoreng a fapaneng hape ka lintlha tse ncha. Bopulamaliboho ba Baleti, ho kenyellelitse le Ellen G. White. Ba ne ba utloisisa boprofeta ba Daniele le Tšenolo ka chalimo ea nalane.

`Bala Numere 14:34 le Ezekiel 4:5, 6. Ka puo ea boprofeta “letsatsi” le emela eng kamehla?`

Ha re ntse re ithuta buka ea Daniele, re lokela hape ho hopola hore nako e baloa ka molao oa selemo-letsatsi. Ke hore, kamehla letsatsi Boprofeteng le lekana le selemo se le seng sa ‘nete sa nalane. Kahona, mohlala, boprofeta ba matsatsi a 2,300 a baloang mantsiboea le hosasa bo lokela ho utloisisoa bo supa lilemo tse 2,300 (Dan. 8:14). Ka mokhoa o tšoanang, boprofeta ba libeke tse 70 bo lokela ho utloisisoa e le lilemo tse 490 (Dan. 9:24–27). Sekala sena sa nako se bonahala se nepahetse ka mabaka a hlakileng: (1) ka hobane lipono li ea tšoantšisa, le linako tse boletsoeng li lokela e be lia tšoantšisa. (2) Kaha liketsahalo tse bontšoang li etsahala ka nako e telele, ho fihlela “nakong ea bofelo” maemong a mang, linako tse amanang le liketsahalo tsena li lokela ho tolokoa ka tsela e tšoanelang.. (3) Molao oa selemo-letsatsi o tiisoa ke buka ea Daniele. Mohlala o hlakileng o hlaha Boprofeteng ba libeke tse 70, tse tlohang nakong ea Morena Artaxerxes ho ea fihla nakong ea ho tla ha Jesu e le Mesia. Ka hona, tsela e totobetseng ‘me e nepahetseng ea ho utloisisa linako tsa boprofeta tse fanoeng bukeng ea Daniele ke ho li toloka ka molao oa selemo-letsatsi.

`Bo bong ba boprofeta bona bo akaretsa makholo, ekasita le likete tsa lilemo. Taba ee e lokela ho re ruta eng ka mamello?`