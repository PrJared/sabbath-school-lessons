---
title:  'Kreste: Khubu ea Daniele'
date:  29/12/2019
---

`Bala Luka 24:25–27; Johanne 5:39; le 2 Ba-Korinthe 1:19, 20. Kreste ke khubu ea Mangolo ka litsela li fe?`

Ha ho potang hore Kreste ke khubu ea Mangolo, ‘me taba ena e kenyelletsa le Daniele. Mohlala: Khaolo ea 1 e bontša, leha e le ka tsela e sa fellang e sa phethehang, boiphihlelo ba Daniele bo tšoana le ba Jesu, ea ileng a siea leholimo ho tla phela lefatšeng lena la sebe ‘me a khahlana le matla a lefifi. Kaholimo ho moo, Daniele le balekane ba hae ba neoa ho tsoa holimo bohlale bo tšoanang le ba Kreste hore ba tsebe ho tobana le liphephetso tsa moetlo oa Babilona. Khaolo ea 2 e hlalosa setšoantšo sa lejoe la nako ea (eschatological) ho bontša hore ‘muso oa Kreste o tla nkela mebuso eohle ea lefatše sebaka. Khaolo ea 3 e hlahisa Kreste a tsamaea le bahlanka ba Hae ba tšepehang kahare ho sebopi sa mollo. Khaolo ea 4 e bontša ha Molimo a tlosa Nebukadnesare ‘musong oa hae ha nakoana e le hore a tle a utloisise hore “Leholimo lea busa” (Dan. 4:26). Polelo “Leholimo lea busa” e re hopotsa hore Kreste joalo ka “Mor’a Motho” (Dan. 7:13), o amohela borena le ‘muso, joalo kaha ho bontšoa ho Daniele 7. Khaolo ea 5 e bontša pheletso ea Morena Belshatsare le ho lihoa ha Babilona ke Ba-Persia ka bosiu ba monyaka le boitlopo ba thobalano, lino le lithethefatsi.

Sena se ne se tšoantšisa ho hloloa ha Satane le timetso ea ka ho sa feleng ea Babilona oa nakong ea bofelo ke Kreste le mangeloi a Hae. Khaolo ea 6 e bontša mano khahlanong le Daniele ka tsela e tšoanang le liqoso tsa bohata tseo Jesu a neng a qosoa ka tsona ke baprista ba baholo. Kaholimo ho moo, joalo kaha Morena Dariuse a ile leka ho lopolla Daniele a mpa a hloloa, Pilato o ile a leka ho lopolla Jesu a mpa a hloloa le eena (Matt. 27:17–24). Khaolo ea 7 e hlahisa Kreste e le Mor’a motho a amohela ‘muso ‘me a busa sechaba sa Hae. Khaolo ea 8 e bontša Kreste e le moprista sehalalelong sa leholimo. Khoalo ea 9 e hlahisa Kreste e le phofu ea sehlabelo e boelanyang Molimo le batho ba Hae. E be khaolo ea 10–12 e hlahisa Kreste e le Mikaele, molaoli e moholo, ea loantšang makhotla a bokhopo ‘me o lopolla batho ba Molimo ka tlholo, le matleng a lefu. Kahona, ha re bolokeng likelellong tsa rona hore Kreste ke khubu ea Daniele. Khaolong e ‘ngoe le e ‘ngoe ea buka ena ho na le boiphihlelo kapa taba e supang ho Kreste.

`Har’a mathata, liteko, le linako tsa thabo e kholo le nala, ke joang re ka ithutang ho boloka Kreste khubung ea maphelo a rona? Ke hobaneng ha ho le bohlokoa haholo hore re etse joalo?`