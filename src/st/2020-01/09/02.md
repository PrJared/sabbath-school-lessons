---
title:  Pheleu le Phooko
date:  23/02/2020
---

`Bala Daniele 8. Pono e bua ka eng, ‘me e tšoana joang le seo re se boneng ho Daniele 2 le 7?`

Joalo ka ho Daniele 2 le 7, re fuoa pono e ‘ngoe hape ea ho phahama le ho oa ha mebuso ea lefatše, leha joale e le ka papiso e fapaneng. Papiso ena e amana le sehalalelo sa Molimo ka kotloloho. Khetlong lenga, papiso ea pheleo le phooko li sebelisitsoe ka lebaka la khokahano ea tsona le tšebeletso ea Letsatsi la Lipheko, nako ea kahlolo ea Israele ea khale. Lipheleu le liphooko li ne li sebelisoa ho etsa sehlabelo tšebeletsong ea sehalalelo. Empa ka Letsatsi la Lipheko feela ke hona mohla ho buuoang ka tsona li le peli hammoho. Ka baka leo, liphoofolo tsena tse peli li khethiloe ka sepheo le morero mona ho hopotsa ka Letsatsi la Lipheko, e leng ‘moko-taba oa pono ena.

Ha pono e ntse e tsoela pele, Daniele o bona pheleu e thulela nqa tse tharo tse fapaneng: bophirimela, leboea, le boroa (Dan. 8:4). Tšisinyeho ena e mekhahlelo e meraro e bontša kholo ea ‘muso ona: “Ho se phoofolo e ka emellanang le eona, ho se motho ea ka namolelang matleng a eona; ea etsa kamoo e ratang kateng ea natlafala” (Dan. 8:4). Joalo kaha lenyeloi le hlalosa, pheleu ena e manaka a mabeli e tšoantša ‘muso oa ba-Mede le ba-Persia (Dan. 8:20), ‘me nqa tse tharo tsena e ka ‘na eaba ehlile li supa tlholo tse tharo tsa mantlha tsa ‘muso ona oa lefatše.

Kamor’a moo, ha hlaha phooko e nang le lenaka le leholo, e tšoantšang ‘muso oa Gerike tlas’a bolaoli ba Alexander oa Pele (Dan. 8:21). Taba ea hore phooko e haola e “e sa hate fatše”(Dan. 8:5) e tšoantša hore e ne e potlakile haholo. Papiso ena e tšoantša lebelo leo Alexander a ileng a hapa lefatše ka lona, leo Daniele 7 e le tšoantšang ka lengau le mapheo. Empa, joalo kaha boprofeta bo bontša, phooko ena “Eitse hobane e fihle matleng a eona lenaka le lelelele la khoroha” (Dan. 8:8) ‘me bakeng sa lona ha mela manaka a mane, a bonahalang ho lebana le meea e mene ea leholimo. Sena se phethahala ha Alexander a shoela Babilona ka Phuptjane 323 B.C. a le lilemo li mashome a mararo a metso e meraro, ‘me ‘muso oa hae oa aroleloa balaoli ba hae ba bane.

`Mahareng a Daniele 2:38 le Daniele 8:20, 21, re boleletsoe mabitso a mebuso e meraro ho e mene e hlahang liponong. Taba ee e hlollang e ka re thusa joang ho tiisa ho nepahala ha botoloki ba rona ba boprofeta boo?`