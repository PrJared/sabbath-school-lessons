---
title:  Tlhaselo ea Sehalalelo
date:  25/02/2020
---

`Bala Daniele 8:10–12. Lenaka le lenyenyane le hlalosoa le etsa’ng moo?`

Ho Daniele 8:10, lenaka le lenyenyane le leka ho etsisa, boemong ba semoea, maleke a lihahi tsa Tora ea Babele (Gen. 11:4).Mantsoe “makhotla” le “linaleli” li ka emela batho ba Molimo Testamenteng ea Khale. Israele ho buuoa ka eona e le makhotla/lebotho la Jehova (Exoda 12:41). Daniele le eena o bua ka sechaba sa Molimo se tšepehang e le linaleli tse khanyang (Dan. 12:3). Ena e hlakile hore ha se tlhaselo e tobileng makhotla a leholimo, ka kotloloho, leha ho le joalo, empa e le tlhosiro ea bana ba Molimo, bao oa bona “motse o [leng] maholimong”(Ba-Fil. 3:20). Leha likete tsa Bakreste li bolauoe ke babusisi ba bahedene, taba-kholo hona joale ke liketso tse lebisang holimo tsa lenaka le lenyane. Ka mokhoa o joalo, phethahatso ea boprofeta bona e tlameha e be e hokahane le Roma ea bopapa le litlhoriso tsa eona ka mengoaha.

Hape, Daniele 8:11 e bua ka “Khosana/Morena,” eo ‘nqa e ‘ngoe a boletsoeng e le “Motlotsuoa Morena” (Dan. 9:25), “Mikaele kosana” (Dan. 10:21), le “Mikaele,” “khosana e kholo” (Dan. 12:1). Ha ho e mong ha e se Kreste eo e ka bang ho buuoa ka eena mona. Jesu Kreste ke Khosana sa “makhotla” ao ho buuoeng ka oona pejana mona le Moprista oa rona ea Phahameng a leholimong. Ha ho le joalo, bopapa le tsamaiso ea borapeli e emetsoeng ke bona bo ferekanya le ho leka ho nkela sebaka bosebeletsi ba boprista ba Jesu. Ho Daniele 8:11, “sehlabelo sa kamehla” se etsahala ka khokahano le sehalalelo se lefatšeng ho hlalosa bongata ba litšebeletso tsa kamehla—ho kenyelletsa le mahlabelo le ho rapella. Ke ka litšebeletso tsena baetsalibe ba fumanang tšoarelo ‘me ho sebetsanoang le libe ka tabernakeleng. Tšebetso ena ea lefatšeng e tšoantša bosebeletsi ba bobuelli ba Kreste sehalalelong sa leholimo. Joale, joalo kaha boprofeta bo bolela, bo fetolela bobuelli ba Kreste ho bobuelli ba baprista. Ka tsela ea borapeli bo joalo ba bohata, lenaka le lenyenyane le tlosa bosebeletsi ba Kreste ba bobuelli ‘me ka papiso bo ripitla moaho oa sehalalelo sa Kreste. “La lahlela ‘nete fatše, la ba la atleha ho tse etsoang ke lona”(Dan. 8:12). Jesu o bolela hore ke Eena ‘nete (Johanne 14:6) hape o supa hore Lentsoe la Molimo ke ‘nete (Johanne 17:17). Khahlanong le hoo, bopapa bo hanela phetolelo ea Bibele ho puo ea batho, ba bea phetolelo ea Bibele tlasá bolaoli ba kereke, ba ba ba bea litaelo tsa batho ho tsamaea ‘moho le Bibele e le tsona melao e kaholimo e tsamaisang bolumeli.

`Boithuto boo bo lokela ho re ruta eng ka bohlokoa ba ho tseba ‘nete ea Bibele ho e-na le litaelo kapa litloaelo tsa batho?`