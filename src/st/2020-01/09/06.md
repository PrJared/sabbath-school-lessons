---
title:  Letlapa la Nako la Boprofeta
date:  27/02/2020
---

`Bala Daniele 8:13. Potso e botsoang moo ke e fe, ‘me e re thusa joang ho utloisisa karabo e temaneng e latelang?`

Matsatsi a 2,300 a baloang mantsiboea le hosasa ke nako e kae? Pele, re lokela ho ela hloko hore kamor’a hore Daniele a bontšoe pheleu le phooko, li lateloa ke liketso tsa tšenyo tsa lenaka le lenyane, pono e tlisa potso ho Daniele 8:13. Potso ena e ipapisitse le se tla etsahala qetellong ea nako e porofetiloeng, e seng bolele ba boprofeta boo. Ho tlatsetsa moo, nako e joalo e ka se fellisoe feela liketsong tsa lenaka le lenyane, hobane lentsoe pono le kenyellelitse sohle ho tloha ho pheleu ho ea fihlela liketsong tsa lenaka le lenyane. Kahona e lokela e be ke nako e telele ea nalane ea ‘nete. Potsong e hore na “A makae matsatsi a baliloeng ke pono eo” (pheleu [ba-Mede le ba-Persia], phooko [Gerike], le lenaka le lenyenyane le liketso tsa lona [Roma, ea bohedene le ea bopapa]), mohalaleli e mong a araba ea buileng, a re: “E tla ba likete tse peli tse nang le makholo a mararo a baloang mantsiboea le hosasa, sehalalelo se nto hloekisoa” (Dan. 8:14). Joalo kaha ho se ho boletsoe, nako ena e telele haholo hobane e qala nakong ea puso ea ba-Mede le ba-Persia e fetele nakong ea puso ea ba-Gerike le ea Roma ea bohedene le ea bopapa, e leng likete tsa lilemo. Ho latela botoloki ba boranalane, (sheba Thuto ea 1), nako ena ea boprofeta e lokela e baloe ho latela molao oaselemo-letsatsi, e bolelang hore matsatsi a 2,300 a baloang mantsiboea le hosasa e lekana le lilemo tse 2,300. Ntle ho moo, matsatsi a 2,300 a kelana le nako e ka fetang lilemo tse likete tse tšeletseng hanyane feela, e leng nako e khutšoanyane haholo bakeng sa liketsahalo tse hlahang ponong ena kaofela ha tsona. Ka baka leo, ho lokela ho sebelisoe molao oaselemo-letsatsi. Daniele 8 ha e fane ka litaba tse re lumellang ho qala ho bala nako e qalang kakaretso ena ea nako, e neng e ka re fa pheletso ea eona. Empa Daniele 9 e fana ka litaba tsa bohlokoa (sheba thuto ea beke e latelang).

`Lilemo tse 2,300 tsa boprofeta bona ke nako e telele ka ho fetisisa Boprofeteng bo baletsoeng nako ka Bibeleng. A kú nahane: lilemo tse 2,300! Ke nako e telele, haholo ha e bapisoa le hore re phela nako e kae ha joale. Taba ee e ka re thusa joang ho ithuta ho ba le mamello ho Molimo le tebellong ea rona ea liketsahalo tsa ho qetela?`