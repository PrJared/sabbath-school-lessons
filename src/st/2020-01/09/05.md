---
title:  Tlhoekiso ea Sehalalelo
date:  26/02/2020
---

`Bala Daniele 8:14. Ho etsahala’ng moo?`

Kamor’a tlhaselo e matla ea lenaka le lenyane, ho etsoa phatlalatso ea hore sehalalelo se tla hloekisoa. Hore re tle re utloisise molaetsa ona, re lokela ho hlokomela hore tlhoekiso ea sehalalelo eo ho buuoang ka eona ho Daniel 8:14 e lumellana le kahlolo e bontšitsoeng ho 7:9–14. ‘Me ka hobane kahlolo e etsahala leholimong, ho lokela e be sehalalelo le sona se leholimong. Ka mokhoa o joalo, ha Daniele 7 e bontša bonamoli ba Molimo le kameho ea Hae litabeng tsa batho ka chalimo ea makhotla a molao, Daniele 8 e hlalosa ketsahalo e tšoanang ka chalimo ea sehalalelo.

Sehalalelo se lefatšeng ne se entsoe ka ho tšoana le se leholimong ‘me se ne se sebetsa ho fana ka mohlala oa taba kholo e leng morero oa topollo. Letsatsi le leng le le leng, baetsalibe ba ne ba tlisa mahlabelo a bona sehalalelong, moo batho ba neng ba tšoareloa libe tsa bona tseo ba li boletseng ‘me libe tseo, ka tsela e itseng, li ne li fetela ka sehalalelong. Ka lebaka leo, sehalalelo se ne se silafala. Ha ho le joalo, ho ne ho hlokeha tšebeletso ea tlhoekiso e behetsoeng nako e le ho hloekisa sehalalelo libeng tse ngotsoeng ka ho sona. E ne e bitsoa Letsatsi la Lipheko ‘me e ne e tla hang ka selemo (sheba Levitike 16).

Hobaneng ha sehalalelo se leholimong se ka hloka ho hloekisoa? Ka ho tšoana, re ka re libe tse boletsoeng tsa ba amohetseng Jesu li “fetiselitsoe” ka sehalalelong se leholimong, joalo kaha libe tsa Ba-Israele ba bakileng li ne li fetela ka sehalalelong se lefatšeng. Ka Letsatsi la Lipheko lefatšeng, ho ne ho hlajoa liphoofolo tse ngata, li tšoantša lefu la kamoso la Jesu, e leng kamoo baetsalibe ba neng ba tseba ho ema ka Letsatsi la Lipheko.

Joalo kaha ho ne ho etsahala ka Letsatsi la Lipheko lefatšeng ha ho ne ho hloekisoa sehalalelo, ke ha ka kang ho la leholimo, ha e le mali a Kreste feela a re fetisang kahlolong? Tlhoekiso ea sehalalelo eo ho buuoang ka eona ho Daniele 8:14, ke tšebeletso e tšoanang le e neng e etsoa lefatšeng, eo molaetsa oa eona oa mantlha e neng e le hore: joalo ka baetsalibe, re hloka mali a Mesia ho re tšoarela libe le ho re thusa ho ema kahlolong.

`Bala Ba-Heberu 9:23–28. Litemana tsee li senola pholoho eo re nang le eona ho Jesu ka sehlabelo sa Hae bakeng sa rona joang?`