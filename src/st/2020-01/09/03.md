---
title:  Ho Nyoloha Ha Lenaka le Lenyane
date:  24/02/2020
---

`Bala Daniele 8:8–12 ka hloko. Lenaka le lenyenyane le lelefalla ka ‘nqa li fe, ‘me ke hobaneng ha ho le bohlokoa hore re utloisise taba ee?`

Kamor’a ho bontša manaka a mane a lebana le meea e mene ea leholimo, temana ea Bibele e re ho le leng la oona ha mela lenakana. Potso ke hore na lenakna/’muso ona o tsoa ho le leng la manaka a maneng, ao joalo kaha re a boneng maobane, a tšoantša balaoli ba bane ba Alexander—kapa o mong oa meea e mene na. sebopeho sa puo ea mantlha ea temana se supa hore lenaka lena le hlahile ho o mong oa meea e mene ea leholimo. ‘Me ka hobane ‘muso ona o hlahile kamorao ho ‘muso oa Gerike le mahlomela a oona a mane, kutloisiso e tloaelehileng ke hore lenaka lena ke Roma, pele e le ea bohedene hamorao e le ea bopapa. “Lenaka le lenyenyane le tšoantša Roma ka mekhahlelo ea eona ka bobeli, ea bohedene le ea bopapa. Daniele o qalile ho bona Roma pele boemong ba eona ba bohedene, e loantša sechaba sa ba-Juda le Bakreste ba pele, hape le boemong ba eona ba bopapa, e tsoela pele ho fihlela mehleng ea rona le ho isa kamoso.”—The Seventh-day Adventist Bible Commentary, pok. 4, leq. 841.

Ho latela temana ea Bibele, lenaka le lenyenyane le qalile ka ho lelefala ho leba mahlakoreng, ‘me la “lelefalla ka ‘nqa boraoa, bochabela, le naheng e khahlehang” (Dan. 8:9). ‘Nqa tsena tse tharo li lumellana le litikoloho tse tharo tse ileng tsa ba tlas’a puso ea Roma ea bohedene. Lenaka le lenyenyane e ba lona le nkang karolo e kholo ponong ena, ho lelefalla holimo ha lona ho fuoa nako e qaqileng haholo. Boemong bona, lenaka lena le lumellana hantle le lenaka le lenyenyane la Daniele 7, joalo kaha papiso e latelang e bontša: (1) manaka ka bobeli a qala a le manyane (Dan. 7:8, Dan. 8:9). (2) Bobeli a ba maholo hamorao (Dan. 7:20, Dan. 8:9.). (3) Bobeli ke matla a hlorisang (Dan. 7:21, 25; Dan. 8:10, 24). (4) Bobeli a na le boikakaso le bonyefoli (Dan. 7:8, 20, 25; Dan. 8:10, 11, 25). (5) Bobeli a hlasela batho ba Molimo (Dan. 7:25,Dan. 8:24).(6) Bobeli a na le karolo ta liketso tsa oona tse lotomangoang ka nako ea boprofeta (Dan. 7:25; Dan. 8:13, 14).(7) Bobeli a tsoela pele ho isa nakong ea bofelo (Dan. 7:25, 26; Dan. 8:17, 19).(8) Hape bobeli a tobana le timetso e hlahang kaholimo ho matla a botho (Dan. 7:11, 26; Dan. 8:25). Ea ho qetela, ka hobane lenaka le lenyenyanela Daniele 7 le tšoantša bopapa, telefalo ea lenaka le lenyenyanela Daniele 8 ho leba holimo e tšoanetse e be e emela ‘muso o tšoanang. Ka mokhoa o joalo, joalo ka ho Daniele 2 le 7, ‘muso o ho qetela o moholo ke Roma, ea bohedene le ea bopapa ka bobeli.