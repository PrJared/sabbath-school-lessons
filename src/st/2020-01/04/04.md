---
title:  Teko ea Mollo
date:  21/01/2020
---

Ho Ba-Heberu ba bararo, khumamelo ea setšoantšo e qobelloang ke morena ke mokoebe oa khumamelo ea tempele e Jerusalema, eo ba bileng le boiphihlelo ba eona lilemong tsa bongoana ba bona. Leha ba tšoere liofisi tsa ‘muso ebile ba tšepahalla morena, botšepehi ho Molimo bo sea meeli ea botšepehi ho motho. Ka ho hlaka ba ntse ba na le thahasello ea ho sebeletsa morena e le batsamaisi ba tšepehang; leha ho le joalo, ha ba ka ke ba kena tšebeletsong ena.

`Bala Exoda 20:3–6 le Deuteronoma 6:4. Litemana tsee li hlahisa eng eo kannete-nete e bileng tšusumetso ea boemo boo ba bileng ba bo nka?`

Batho bohle ba latela litaelo tse fanoeng ke morena, ‘me ha ba utloa melumo ea liletsoa tsa ‘mino ba khumamela setšoantšo sa khauta. Ke ba bararo feela—Shadrake, Meshake, le Abednego—ba nang le sebete sa ho se mamele morena. Hang-hang, ba-Babilona ba bang ba tsebisa morena taba ena. Banqosi bana ba leka ho halefisa morena ka hore: (1) ke morena ka sebele sa hae a beileng bahlankana bana ba bararo taolong ea setereke sa Babilona; (2) banna bana ba ba-Juda ha ba sebeletse melimo ea morena; hape (3) ha ba khumamele setšoantšo sa khauta seo morena a se emisitseng (Dan. 3:12). Empa le har’a khalefo ea hae ho bona, morena o fa banna bana ba bararo monyetla oa bobeli. Morena o ikemiselitse ho pheta tšebeletso ena hape e le hore banna bana ba fetole boemo ba bona ‘me ba khumamele setšoantšo. Haeba ba ka hana ba tla lahleloa kahare ho sebopi sa mollo. Ebile Nebukadnesare o qetella boipiletso ba hae ka polelo ea boikakaso: “ ‘me molimo ke ofe o tlang ho le lokolla letsohong la ka?” (Dan. 3:15).

Ka hobane ba ne ba neiloe sebete se kaholimo ho sa motho, ba arabela morena: “Bona, Molimo oa rona, oo re o sebeletsang, o na le matla a ho re lokolla seboping sa mollo o bohale, ‘me o tla fela o re lokolla letsohong la hao, morena. Leha ho se joalo, u tsebe morena, hobane re ke ke ra sebeletsa melimo ea hao, re ke ke ra khumamela setšoantšo sa khauta seo u se emisitseng” (Dan. 3:17, 18).

`Leha ba tseba hoba Molimo oa bona o tla ba lokolla, ha ba na tiisetso ea hore o tla feela o etse joalo. Leha ho l ejoalo, ba hana ho latela taelo ea morena, leha ba tseba hore ba ka ‘na ba chesoa ba ntse ba phela. Tumelo ea mofuta oo re e nka kae?`