---
title:  Lekunutu la Tumelo e Joalo
date:  23/01/2020
---

Ha re nahana ka boiphihlelo ba Shadrake, Meshake, le Abednego, re ka ipotsa: lekunutu la tumelo e matla ha kaalo ke le fe? Ke joang ba neng ba ikemiselitse ho ea cha ba ntse ba phela ho na le ho khumamela setšoantšo? Nahana ka litsela tsohle tseo ba ne ba ka beha mabaka a ho latela litaelo tsa morena. Feela, ho sa natse hore e be ba hlokometse hore ba ka be ba shoele, joalo ka ba bang ba bangata, empa ba ema ba tiile.

`Bala Ba-Heberu 11. E re ruta eng ka seo tumelo e leng sona?`

E le hore re tle re be le tumelo e joalo, re lokela ho utloisisa eo tumelo e leng sona. Ba bang ba na le chalimo ea lipalo ea tumelo; ba kala tumelo ka bongata ba likarabo tseo ho bonahalang ba li fumane ho Molimo. Ba ea setsing sa khoebo e be ba rapella ho fumana moo ba tla paka koloi. Haeba ba ka fumana sebaka ha ba fihla, ba etsa qeto ea hore ba na le tumelo e matla. Haeba libaka kaofela li tletse, ba lekanya hoba mohlomong ha ba na tumelo e matla ho lekana hore Molimo a mamele lithapelo tsa bona. Kutloisiso ena ea tumelo e ka ba kotsi hobane e leka ho sotha Molimo letsoho ‘me ha e re letho ka borena ba Molimo le bohlale ba Hae.

Efela, tumelo ea ‘nete, joalo kaha e bonahalitsoe ke metsoalle ea Daniele, e kaloa ka boleng ba kamano ea rona le Molimo le tšepo e tletseng ho Molimo e tlisoang ke eona. Tumelo ea ‘nete ha e leke ho sotha thato ea Molimo hore e bape le thato ea rona; empa, e nehela thato ea rona thatong ea Molimo. Joalo kaha re bona, banna ba bararo ba ba-Heberu ha ba tsebe ka botlalo seo Molimo a ba phuthelletseng sona ha ba etsa qeto ea ho qholotsa morena ‘me ba eme ba tšepahalletse Molimo. Ba khetha ho etsa hantle ho sa natse litlamorao. Sena ke sona se hloaeang tumelo e tiileng. Re bontša tumelo ea ‘nete ha re rapela ho Morena ka seo re se batlang empa re mo tšepela hore o tla etsa se leng molemo o fetisisang bakeng sa rona, le haeba ka nako eo re sa utloisise se etsahalang le lebaka la teng.

`Ke litsela li fe tseo ka tsona re ka kenyang tumelo tšebetsong letsatsi le letsatsi, le “linthong tse nyane” tse ka thusang tumelo ea rona ho hola ‘me e lokele liqholotso tse fetisang ka boholo tse tla tla kamor’a nako? Hobaneng ha, ka litsela tse ngata, liteko tse holim’a “lintho tse nyane” e le tsona tse bohlokoa ka ho fetisisa?`