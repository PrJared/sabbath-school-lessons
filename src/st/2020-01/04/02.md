---
title:  Setšoantšo sa Khauta
date:  19/01/2020
---

`Bala Daniele 3:1–7. Ke eng seo e ka bang se susumelitse morena ho etsa setšoantšo see?`

Ho fetile lilemo tse ka bang mashome a mabeli lipakeng tsa toro le khaho ea setšoantšo. Leha ho le joalo, ho bonahala e ka morena ha a sa lebala toro le hore Babilona e ea timela ‘me e nkeloe sebaka ke mebuso e meng. Ka ho se khotsofatsoe ke ho ba hlooho ea khauta feela, morena o batla ho emeloa ke setšoantšo sohle e le ho fetisa molaetsa ho babusuoa ba hae hore ‘muso oa hae o tla ba teng boleleleng ba nalane.

Boitšoaro bona ba boikhohomoso bo re hopotsa ba lihahi tsa Tora ea Babele, bao, boikakasong ba bona, ba etsang teko ea ho qholotsa Molimo ka sebele sa Hae. Nebukadnesare o boikakaso bo tšoanang mona. O fihletse tse ngata e le ‘musi oa Babilona, joale o sitoa ho phela le mohopolo oa hore ‘muso oa hae o tla feta. Ka hoo, tekong ea hae ea ho iphahamisa, o etsa setšoantšo ho phahamisa matla a hae ‘me kahona a leke botšepehi ba bafo ba hae. Leha ho sa hlaka hore na setšoantšo se ne se reretsoe ho emela eena kapa molingoana, re lokela ho hopola hore mehleng ea khale meeli ea lipolotiki le borapeli e ne atisa ho ba lerotho, haeba e ne e le teng le hona.

Hape re lokela ho hopola hore Nebukadnesare o bile le menyetla e ‘meli ea ho tseba Molimo. Oa pele, o leka bahlankana ba ba-Heberu o fumana ba le bohlale ha leshome ho feta bahlankana ba Babilona. Eaba, kamorao ho hore ba bohlale bohle ba hlolehe ho mo hopotsa toro ea hae, Daniele o mo tlalehela mehopolo ea kelello ea hae, toro, le manollo ea eona. Qetellong, morena o ananela borena ba Molimo oa Daniele. Empa ho makatsang, lithuto tsena tse fetileng ha li bonahale li thibela Nebukadnesare ho khutlela borapeling ba litšoantšo. Hobaneng? Taba e haufi e ka ba boikhohomoso. Batho ba hana ho amohela hore likatleho tsa bona tsa maruo le kelello ke lefeela ‘me li tla fela li timele. Ka nako tse ling re ka itšoara joalo ka “bo Nebukadnesare” ba banyane ha re bea likelello tsa rona haholo likatlehong e be re lebala na e ka ba lefeela ha kae ha li bapisoa le bosafeleng.

`Re ka ithuta joang hore re se ke ra oa, leha e ka ba ka litsela tse masene, lemeneng leo Nebukadnesare a oelang ho lona?`