---
title:  Alemanaka ea Boprofeta
date:  05/03/2020
---

Qetellong ea pono ea matsatsi a 2,300 a baloang mantsiboea le hosasa, moprofeta o maketse hobane o sitoa ho utloisisa (Dan. 8:27). Lilemo tse leshome hamorao, Gabriele o tla ho thusa Daniele ho “Utloisisa” pono (Dan. 9:23). Tšenolo ena ea morao e fana ka litaba tse haellang ‘me e senola mosebetsi oo Mesia a tlang ho o phetha ho ea qetellong ea libeke tse mashome a supileng. Ho latela molao oa selemo-letsatsi le tatellano ea liketsahalo tse boletsoeng, libeke tse mashome a supileng li lokela ho utloisoa e le lilemo tse 490. ‘Me nako ena e qala ha ho fanoa ka taelo ea ho tsosa le ho aha Jerusalema (Dan. 9:25). Taelo ena e fanoe ke morena Artaxerxes ka 457 B.C. E lumella ba-Juda katlas’a boetapele ba Esdrase ho aha Jerusalema (Esdrase 7). Ho latela temana ea Bibele, libeke tse mashome a supileng li “baluoe” kapa li “hloauoe.” Sena se supa hore nako ea lilemo tse 490 li hloauoe ho tsoa nakong e ‘ngoe e teletsana, ke hore, ho tloha lilemong tsena tse 2,300 tse boletsoeng ponong ea Daniele 8. Hona ho bolela hore lilemo tse 2,300 le lilemo tse 490 li lokela e be li na qala ka nako e le ‘ngoe, e leng, 457 B.C.

Boprofeta ba libeke tse mashome a supileng bo arotsoe likoto tse tharo: libeke tse supileng, libeke tse mashome a tšeletseng a metso e ‘meli, le beke ea bomashome a supileng. Libeke tse supileng (lilemo tse 49) li lokela e be li bua ka nako eo ka eona Jerusalema e tla beng e tsosoa. Kamorao ho libeke tsena tse supileng, e tla ba libeke tse mashome a tšeletseng le metso e ‘meli (lilemo tse 434) tse lebisang ho “Motlotsuoa Morena” (Dan. 9:25). Ka mokhoa o joalo, lilemo tse 483 kamorao ho taelo ea Artaxerxes, ke hore, ka selemo sa A.D.27, Jesu Motlotsuoa oa kolobetsoa ebile o tlotsoa ka Moea o Halalelang bakeng la bosebeletsi ba hae ba botlotsuoa.

Bohareng ba beke ea bomashome a supileng, ho tla etsahala liketsahalo tse ling tsa bohlokoa: (1) “Motlotsuoa o tla tlosoa” (Dan. 9:26), e leng se supang lefu la Kreste. (2) Motlotsuoa “O tla hlaba selekane se matla le ba bangata ka veke e le ‘ngoe”(Dan. 9:27). Bona ke bosebeletsi bo khethehileng ba Jesu le baapostola ho sechaba sa ba-Juda. Bo etsoa “bekeng” ea ho qetela, ho tloha A.D. 27 ho ea ho 34. (3) “ ‘Me mahareng a veke o tla felisa sehlabelo le nyehelo”(Dan. 9:27). Lilemo tse tharo le halofo kamorao ho kolobetso ea Hae (ke hore, bohareng ba beke), Jesu o felisa litšebeletso tsa mahlabelo—ka hore ha li sa na bohlokoa ba boprofeta—ka ho iketsa sehlabelo sa ho qetela se phethahetseng sa Selekane se Secha, ka mokhoa o joalo a emisa bohloki ba mahlabelo a liphoofolo. Beke ea ho qetela ea boprofeta ba libeke tse 70 e fella ka A.D. 34, ha Setefane a bolaeloa tumelo, ‘me molaetsa oa evangeli o qala ho fihlela e seng ho ba-Juda feela empa le ho Balichaba.

`Bala Daniele 9:24–27. Le har’a tšepo e kholo le tšepiso ea Mesia, re ntse re bala ka likhoka, ntoa, bofeliso. Taba ee e ka re thusa joang ka ho re tiisetsa hore le har’a litlhokotsi tsa bophelo, tšepo e ntse e le teng?`