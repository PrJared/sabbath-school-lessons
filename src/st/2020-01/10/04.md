---
title:  Boleng ba Bobuelli
date:  03/03/2020
---

`Bala Daniele 9:5–13. Ke eng se leng bohlokoa ka hore Daniele o lula a ntse a re “re” fositse, ka mokhoa o joalo a ntse a ikenyelletsa libeng tse qetelletseng li tlisitse tlokotsi e joalo sechabeng?`

Thapelo ea Daniele ke e ‘ngoe ea lithapelo tsa bohlokoa tsa bobuelli tse phuthetsoeng ke Bibele. Lithapelo tse joalo li ama pelo ea Molimo, li emisa kahlolo ‘me li tlisa topollo lireng. Ha Molimo a ne a ikemiselitse ho timetsa sechaba sohle sa ba-Juda, bobuelli ba Moshe bo ne bo thiba letsoho la Hae (Exod. 32:7–14, Num. 14:10–25). Le ha komello e mpehali e batla ho metsa naha, Molimo a arabela thapelo ea Elia ‘me a nesa pula ho tsosolosa naha (1 Marena 18).

Ha re rapella litho tsa lelapa, metsoalle, le batho ba bang, kapa maemo, Molimo o utloa lithapelo tsa rona ‘me o tla kena lipakeng. Ka nako tse ling ho nka nako e teletsana hore thapelo e arabeloe, empa re ka ba le tiisetso ea hore Molimo ha o ka ke oa lebala litlhoko tsa bana ba Hae (sheba Jakobo 5:16).

Boemong bona, Daniele o nka karolo ea ‘muelli, kapa mokena-lipakeng, mahareng a Molimo le sechaba sa habo. Boithutong ba hae ba Mangolo, moprofeta o hlokomela kamoo sechaba se tetebetseng sebeng kateng ha ba tlola molao oa Molimo ‘me ba hana ho utloa litlhokomeliso tsa Molimo. Ka mokhoa o joalo, ha a elelloa boemo ba bona ba semoea bo tlokotsing, Daniele a rapella pholiso le tšoarelo. Empa hape moprofeta o ikamahanya le sechaba sa habo. Ka mekhoa e meng Daniele o bontša mosebetsi oa Kreste e le ‘muelli oa rona (Johanne 17). Leha ho le joalo, ho na le phapano e kholo: Kreste “ha a na sebe”(Ba- Heb. 4:15) kahona ha a hloke ho bolela libe tsa hae kapa ho etsa mahlabelo a hore a tšoareloe (Ba-Heb. 7:26, 27). Empa o ikamahanya le baetsalibe ka tsela e ikhethang: “Hobane ea sa kang a tsebe, Molimo o mo entse sebe ka baka la rona, re tle re beoe ka eena ba lokileng pel’a Molimo”(2 Ba-Kor. 5:21).

`“Haeba u ne u ka bokella ‘nqa e le ‘ngoe tsohle tse molemo le tse halalelang le tse bokhabanele tse ratehang mothong e be o mo hlahisa ho manyeloi a Molimo e le ea nkang karolo pholosong ea moea oa motho ka makhabane, khothaletso eo e ne e ka hanoa e le bohlaba-phieo.”—Ellen G. White, Faith and Works,leq. 24. Mantsoe aa a re ruta’ng ka bohloki ba rona ba ‘Muelli sebakeng sa rona?`