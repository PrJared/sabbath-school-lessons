---
title:  Lentsoe la Molimo ke Khubu
date:  01/03/2020
---

`Bala Daniele 9:1, 2. Daniele o re o ile a “Utloa ka libuka” boprofeta boo a neng a ithuta bona ka hloko e kholo. O bolela libuka kapa buka e fe ea Bibele?`

Ha re talima thapelo ena, ho ea hlaka hore e hlahisoa ke boithuto bo tebileng ba litšenolo tse fetileng tsa Molimo ho Moshe le baporofeta. Kamor’a ho ithuta lengolong la Jeremia hore nako ea kholeho ea hae e tla ba lilemo tse mashome a supileng (sheba Jer.25:11, 12; Jer. 29:10), Daniele a utloisisa bohlokoa ba nako ea nalane eo a phelang ho eona. Ha re eleng hloko hore Daniele o etsa thapelo ena ka selemo sa 539 B.C., selemo seo ka sona ‘muso oa ba-Persia o neng o nkela Babilona sebaka. Ka hoo, ho fetile lilemo tse mashome a supileng esale Nebukadnesare a hlotse Jerusalema ‘me a senya tempele. Kahona, ho ea boprofeta ba Jeremia, sechaba sa Molimo se se se ea khutla naheng ea habo bona. Ka ho tšepa Lentsoe la Molimo, Daniele oa tseba hore ho na le ntho e kholo e haufi le ho etsahala ho sechaba sa habo le hore, joalo kaha Molimo o tšepisa Lentsoeng la Hae, kholeho ea Babilona e se e ea fela ‘me ba-Juda ba tla khutlela lehaeng la bona.

Ho tsoa boithutong ba hae ba Mangolo a teng, Daniele o hlokomela kamoo libe tsa sechaba sa habo li tebileng kateng. Hobane ba robile selekane, ba khaotse maqhama a bona le Molimo; ‘me litholoana tsa hona, ke kholeho (Lev. 26:14–45). Ka mokhoa o joalo, ke boithuto ba Daniele ka litšenolo tsa Molimo bo mo fang mohopolo oa bohlokoa ba ho bua le Molimo sebakeng sa sechaba sa habo.

Ha re atamela matsatsi a ho qetela a nalane ea lefatše, re hloka ho ithuta le ho phela ho latela Lentsoe la Molimo ho feta nakong e fe kapa e fe. Ke Lengolo feela le ka re fang tlhaloso ea ‘nete ea lefatše leo re phelang ho lona. Haholo hobane Lengolo le re phetela pale ea ntoa e kholo pakeng tsa botle le bobe, ‘me ka mokhoa o joalo le senola hore nalane ea motho e tla fela ka timetso ea bokhopo le ho hlongoa ha ‘muso oa Molimo o sa feleng. Ha re tsoela pele ho ithuta Mangolo, re hola kutloisisong ea rona ea maemo a hona joale a lefatše le sebaka sa rona ho oona, hammoho le mabaka a ho ba le tšepo lefatšeng le sa faneng ka eona.

`Bibele e re thusa joang, ho fihlela boemo bo itseng, ho utloisisa lefatše leo ka bolona, ho leng bonolo hore le se utloisisehe ho hang?`