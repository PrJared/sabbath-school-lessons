---
title:  Ho Tloha Boipolelong ho ea Matšelisong
date:  29/02/2020
---

### Bakeng sa Boithuto ba Beke Ena Bala
Daniele 9; Jer. 25:11, 12; 29:10;2 Marena 19:15–19; Matt. 5:16; Jakobo 5:16.

> <p>Teman’a Khopolo</p>
> “ ‘Morena, ak’u mamele! Morena, u tšoarele! Morena, u ele hloko, u etse! Se liehe, ka baka la hao, Molimo oa ka, etsoe motse oa hao le sechaba sa hao li bitsitsoe ka lebitso la hao’ ”(Daniele 9:19).

Daniele 9 e phuthetse e ‘ngoe ea lithapelo tse matla ka hare ho Bibele. Metsotsong e mahlonoko ea bophelo ba hae, Daniele ho balehela thapelong hore a tsebe ho ba le matla a ho tobana le liphephetso tse kapele ho eena. Ha Daniele le balekane ba hae ba le makhatheng a ho bolaoa ka lebaka la toro ea sephiri ea morena oa mohedene, moprofeta o ile a atamela ho Molimo ka thapelo (Daniele 2). Eare ha taelo ea morena e thibela ho rapela Molimo o fe kapa o fe ha e se morena feela, Daniele a tsoela pele ho etsa thapelo ea hae ea letsatsi le letsatsi a shebile ‘nqa ea Jerusalema (Daniele 6).Ka mokhoa o joalo, ha re talima thapelo ea Daniele 9, ha re hopoleng hore pono ea matsatsi a 2,300 a baloang mantsiboea le hosasa e ho Daniele 8 e ama moprofeta haholo. Leha lintlha tse akaretsang tsa pono eo li ile tsa hlalosoa, Daniele o sitoa ho utloisisa bolelele ba nako e hlahellang puisanong ea bahalaleli ba babeli:: “E tla ba likete tse peli tse nang le makholo a mararo a baloang mantsiboea le hosasa, sehalalelo se ntoo hloekisoa” (Dan. 8:14). Ke hona joale feela, khaolong ea 9, moprofeta a neoang leseli le eketsehileng, ‘me lekhetlong lena, hape, le tla e le karabelo ea thapelo e tiileng.