---
title:  Mosebetsi oa Mesia
date:  04/03/2020
---

Thapelo ea bobuelli ea Daniele e sebetsana le lintlha tse peli tse khathatsang: libe tsa sechaba le lithako tsa Jerusalema. Kahona, karabo ea Molimo e amana le likopo tsena tse peli. Batho ba tla lopolloa ka mosebetsi oa Mesia ‘me sehalalelo se tla tlotsuoa. Likopo tse ikhethileng tse peli, leha ho le joalo, li arabeloa ka litsela tse tlolang meeli ea nalane ea Daniele: mosebetsi oa Mesia o tla tsoela leloko lohle la botho molemo.

`Bala Daniele 9:21–27. Ke mosebetsi o fe o neng o lokela ho etsuoa nakong ea libeke tse 70? ‘Me ke hobaneng ha e le Jesu feela ea neng a ka o phetha?`

1. “Ho koalla bobe.” Lentsoe la se-Heberu bakeng sa “bobe” (pesha‘) le bolela litlōlo tsa ka boomo tse etsoang ke e monyane khahlanong le e moholo (mohlala, Liprov. 28:24).Lentsoe lena le hlaha hape ka Bibeleng mabapi le ha batho ba nyelisa Molimo pepenene (Ezek. 2:3). Ka mali a Jesu, leha ho le joalo, bokoenehi khahlanong le Molimo bo ea felisoa ‘me batho ba neoa makhabane a phallang ho tsoa Kholekhotha.
2. “Ho felisa sebe.” Leetsi leo le phuthetse moelelo oa “ho koahela,” ‘me mona e bolela hore sebe se tšoaretsoe. Ho tloha ho oeng, ha esale leloko la botho le sitoa ho phela ka lipehelo tsa Molimo, empa Mesia o tla jara mefokolo ea rona.
3. “Ho phekola bokhopo.” Joalo kaha Paulose a bolela: “Hobane botlalo kaofela bo ratile ho ikahela ho eena; le ho busetsa lintho tsohle khotsong ea Molimo ka eena, leha e le tse lefatšemg, leha e le tse maholimong, kahobane e le eena a entseng khotso ka mali a sefapano sa hae” (Ba-Kol. 1:19, 20). Mona, le teng, ke Jesu feela ea ka phethahatsang taba ena.
4. “Ho hlahisa ho loka ho sa feleng.” Kreste o ile a nka sebaka sa rona sefapanong ‘me kahona a re nea boemo bo hlohonolofetseng ba “ho beoa ba lokileng” ho Molimo. Re ka amohela ho loka hona ka tumelo feela e tsoang ho Molimo.
5. “Ho tiisa pono le boprofeta.” Ha Kreste a ipheha sehlabelo, boprofeta ba Testamente ea Khale bo neng bo supa tšebetso ea Hae ea tefelo bo ne bo tiisoa ka tsela ea hore bo ne bo phethahatsoa.
6. “Le ho tlotsa sehalalelisiso.” Sehalalelisiso seo ho buuoang ka sona mona ha se motho empa ke sebaka. Ka hoo polelo ena e bua ka tlhomamiso ea ho qala ha bosebeletsi ba Kreste ba bobuelli sehalalelisisong sa leholimo (Ba-Heb. 8:1).