---
title:  Kopo ea Mohau
date:  02/03/2020
---

`Bala Daniele 9:3–19. Daniele o etsa kopo ea hae ea mohau a ipapisitse le eng?`

Re lokela ho ela hloko lintlha tse seng kae thapelong ena. Ea pele, ha ho moo thapelong ea hae Daniele a kopang tlhalosetso ea litlhokotsi tse oetseng sechaba sa ba-Juda. O tseba lebaka. Efela, boholo ba thapelo bo tletse ka moo Daniele ka sebele sa hae a phetang lebaka: “Ha rea ka ra utloa lentsoe la Jehova, Molimo oa rona, ho ea ka melao ea hae eo a neng a e beile pel’a rona ka baporofeta, bahlanka ba hae” (Dan. 9:10). Moo re qetetseng ha Daniele a batla kutloisiso ea se seng ke qetellong Daniele 8, ha a ne a re ha a utloisise pono ea matsatsi a 2,300 a baloang mantsiboea le hosasa (sheba Dan. 8:27). Ntlha ea bobeli e thapelong ena ke kopo ea mohau oa Molimo, ea boikemisetso ea Molimo ba ho tšoarela leha ba entse sebe le bokhopo. Ka mantsoe a mang, mona re bona ponahatso e matla ea evangeli, ea batho ba baetsalibe ba se nang makhabane ao e leng a bona, leha ho le joalo ba kopa mohau o sa batšoaneleng le tšoarelo eo ba sa e sebeletsang. Na oo ha se mohlala oa boemo boo re leng ho bona ka bo mong, kapele ho Molimo?

Bala Daniele 9:18, 19.Daniele o fana ka lebaka le fe hape la hore Molimo a arabele thapelo ee?

Re lokela ho ela hloko lehlakore le leng la thapelo ea Daniele: boipiletso ba tlotliso ea lebitso la Molimo. Ke hore, thapelo ha e susumetsoe ke molemo oo e ka o hlahisetsang Daniele kapa sechaba sa habo, empa ka lebaka la lebitso la Molimo (Dan. 9:17–19). Ka mantsoe a mang, karabo e fanoe hobane e tla tlisa tlotla lebitsong la Molimo.

`Bala 2 Marena 19:15–19. Thapelo ea Ezekiase e tšoana le ea Daniele joang? Mattheu 5:16 e reng ka tsela eo le rona re ka tlotlisang Molimo?`