---
title:  Qeto e Tiileng
date:  07/01/2020
---

`Bala Daniele 1:7–20. Re bona lintlha li fe tse peli moo: bolokolohi ba ho nahana ba Daniele le bokena lipakeng ba Molimo? Ke litšiea li fe tse ling tse teng moo?`

Ho bonahala e ka bahlankana bana ba bane ba ba-Heberu ha ba hane mabitso a bona a Babilona. Mohlomong ha ho na ho ho kaalo hoo ba ka ho etsang ka taba eo, kantle ho ho sebelisa mabitso a bona a se-Heberu mahareng a bona. Empa ha e le tabeng ea lijo le veine e tafoleng ea morena, ho matleng a bona ka botlalo ho li ja kapa ho se li je. Kahona, khetho ea banna bana ba bane e lokolohileng e bohlokoa haholo mona.

Leha ho le joalo, haeba hlooho ea matona e ka fetola mabitso a bona, e ka fetola le lijo. Ho na le mabaka a mabeli ao e ka bang bana ba bane ha ba batle ho ja lijo tsa morena ka baka la oona.

La pele, mohlomong lijo tse tafoleng ea morena li na le lijo tse litšila (Levitike 11). La bobeli, lijo li neeloa pele e le lijo tsa molinongana oa setšoantšo e be li hona li tla romeloa tafoleng ea morena hore a li je. Ke kahona, Daniele a totobatsang, ntle le ho pota-pota kapa ho ineakanya, hore kopo ea hae e susumetsoa ke borapeli, mohlala, lijo tse tafoleng ea morena li tla mo silafatsa, eena le metsoalle ea hae (Dan. 1:8), o ba sebete haholo mona.

Ha re talima puisano e mahareng a Daniele le hlooho ea matona, ho hlahella lintlha tse fokolang tsa bohlokoa. Ea pele, ho bonahala Daniele a utloisisa boemo bo thata boo hlooho ea matona e leng ho bona, kahoo a etsa kopo ea teko. Matsatsi a leshome a lekane ho bontša melemo ea mofuta oo oa lijo ‘me kahona letsoalo la hlooho ea matona le kokobele. Ea bobeli, sebete sa Daniele sa hore litlamorao e tla ba tse ntle ka nako e a khutšoanyane ha kaalo se tsoa tšepong ea hae e tletseng ho Molimo. Ea boraro, khetho ea meroho feela le metsi e re supisa morao lijong tseo Molimo o neng o li fe motho Tšimolohong (shena Gen. 1:29), e leng taba e boelang e susumetsa khetho ea Daniele. E bile, ke lijo li fe tse neng li ka fetisa tseo Molimo o neng o fane ka tsona pele?

`Keng se bohlokoa ha kaalo ka boikhethelo se bulang tsela ea hore Molimo o etse kamoo o entseng kateng (sheba Dan. 1:9)? Re ka fumana lithuto li fe moo ka bohlokoa ba khetho tsa rona? Tšepo ea rona ho Molimo e lokela ho ama khetho tsa rona joang?`