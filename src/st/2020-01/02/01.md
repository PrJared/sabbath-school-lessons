---
title:  Ho Tloha Jerusalema ho ea Babilona
date:  04/01/2020
---

### Bakeng sa Boithuto ba Beke Ena Bala
2 Marena 21:10–16; Daniele 1; Ba-Gal. 2:19, 20; Matt. 16:24–26, 2 Cor. 4:17; Jakobo 1:5.

> <p>Teman’a Khopolo</p>
> “Bahlankana ba bane bao, Molimo oa ba fa tsebo le kutloisiso ea mangolo kaofela le ea bohlale bohle; hape, Daniele a ba le kutloisiso ea lipono le ea litoro”(Daniele 1:17).

Bibele ha e pota-pote ho bontša bofokoli ba botho bo oeleng. Ho tloha ho

Genese 3 ho ea pele, ho bonahala ka ho totobala boetsalibe ba botho le litholoana tsa teng tse bosula. Ka nako e tšoanang, le teng, re bona mehlala ea ba bontšang botšepehi bo boholo ho Molimo, leha ba tobane le khoheli tse matla tsa ho lahla botšepehi. Mehlala e meng e amang maikutlo e bonoa bukeng ea Daniele.

Leha ho le joalo, ha re ithuta buka ea Daniele, ha re boloke ka likelellong tsa rona hore mohale oa ‘nete oa buka ke Molimo. Re tloaetse lipale tse tiisang botšepehi ba Daniele le metsoalle ea hae hoo re ka lebalang ho phahamisa botšepehi ba Eo ea neng a tataisa le ho tšehetsa bahlankana bao ba bane ha ba ne ba tobane le matla le likhoheli tsa ‘Muso oa Babilona. Ho tšepeha ke qholotso e lekaneng motho a ntse a le naheng le lefatšeng la habo, siela ha u tobana le khatello lefatšeng, moetlong le borapeling ba balichaba. Empa batho bao ba hlahelletseng ka mahetla ba kopana le liqholotso tsena hobane, joalo ka moaposotola Paulose, ba “tseba eo [ba] mo lumetseng”(2 Tim. 1:12), ‘me ba tšepetse ho Eena.