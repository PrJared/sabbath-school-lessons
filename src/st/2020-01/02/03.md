---
title:  Tumelo Tlasá Khatello
date:  06/01/2020
---

`Bala Daniele 1. Ke khatello li fe tse etsetsoang bahlankana ba hore ba ikamahanye?`

Ha ba fihla Babilona, bahlankana bana ba bane ba lokela ho tobana le phephetso e kholo khahlanong le tumelo le kholiseho ea bona: ba lokela ho feta tlasá thupelo e khethehileng hore ba tle ba sebeletse morena. Marena a khale a ne a khetha baholehoa ba neng ba itlhomme pele hore ba tle ba sebeletse tlung ea borena, ‘me kahona ba tle ba fetolele botšepehi ba bona ho morena le melimo ea ‘muso o ba holehileng. ‘Nete ke hore tšebetso ena kaofela ha eona e ne e reretsoe ho tlisa tšokoloho e itseng le ho kenya thuto e tla tlisa phetoho ea mehopolo. E le karolo ea tšebetso eo, baholehoa bana ba ba-Heberu ba fetoloa mabitso. Lebitso le lecha le tšoaea phetoho ea thuo le pheletso. Kahona, ka ho fetola mabitso a baholehoa, ba-Babilona ba ne ba rerile ho rena holim’a bona ‘me ba ba qobelle ho amohela mekhoa le meetlo ea Babilona. Mabitso a bona a ‘nete, a neng a supa ho Molimo oa Israele, a nkeloa sebaka ke mabitso a hlomphang melimo esele. Ho tlatselletsa moo, morena a rera hore bahlankana ba je tafoleng ea hae. Ho ja lijo tsa morena ho ne ho na le moelelo o tebileng khale-khaleng. Ho ne ho bolela bolateli bo felletseng ho morena le ho itšetleha ka eena. ‘Me joalo kaha lijo li ne li hlabeloa molimo kapa melimo ea ‘muso oo, ho li ja ho ne ho boetse ho na le moelelo o tebileng oa borapeli. Ka ho hlaka ho ne ho bolela ho amohela le ho nka karolo mokhoeng oa morena oa borapeli.

Kahona, Daniele le balekane ba hae ba iphumana ba le har’a maemo a qholotsang. E le hore ba lule ba tšepahalletse Molimo hape ba atlehe ho phela tlas’a matla a maholo a tsamaiso ea ‘muso ho hloka mohlolo feela. Ho thatafatsa litaba ho feta, toropo ea Babilona e ne e eme e le seemahale sa katleho ea motho. Botle ba bonono ba bohahi ba litempele tsa Babilona, ka lirapa tse leketlileng, le noka ea Eufrate e tsoelipanang har’a motse e ne e fana ka setšoantšo sa matla a sa hloleng le khanya. Kahoo, Daniele le metsoalle ea hae ba neoa monyetla oa ho phahamiso le monyetla oa ho natefeloa ke melemo le nalane ea tsamaiso ena. Ba ka emisa ho ba baholehoa ba ba-Heberu eaba ba fetoha basebeletsi ba morena. A na ba tla rekisa ka kholiseho ea bona e be ba tsamaea tsela e bobebe ho ea letlotlong??

`Bahlankana baa ba ne ba ka beha mabaka a fe a ho nyahlatsa kholiseho ea bona? E ka ba litsela li fe tseo ka tsona o tobaneng le liphephetso tse tšoanang haeba e se tse fetang?`