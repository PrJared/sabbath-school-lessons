---
title:  Botlotlehi ba Molimo
date:  05/01/2020
---

Ka chalimo ea pele buka ea Daniele e qala ka noto e tlase ea ho hloloa. Juda e hapuoe ke Nebukadnesare ‘me lijana tsa tempele li nkiloe Jerusalema ho ea naheng ea Shineare. Lentsoe Shineare le hlaha ka Bibeleng ho Genese 11:2 e le sebaka seo tora ea Babele e ne e le ho sona. Shineare ke letšoao la bobe joalo kaha le supa morero oo motso oa oona e ne e le ho hanyetsa Molimo ka tsela e totobetseng. Le haeba lihahi tsa Babele li ile tsa hloleha morerong oa tsona oa ho fihla maholimong, se bonahalang kantle ke hore Nebukadnesare le melimo ea hae—e leng naheng ea Shineare—e hlotse Molimo oa selekane oa Israele.

Leha ho le joalo, lipolelo tse qalang Daniele lia hlakisa hore ho hloleha ha Jerusalema ha ho ea ba ka matla a fetisang a morena oa Babilona; empa, ho etsahetse hobane “Morena [o ile] a neela Jojakime, morena oa Juda, matsohong a hae [Nebukadnesare]” (Dan. 1:2). E sa le qalong haholo, Molimo o ile a bolela hore ha sechaba sa Hae se ka roba selekane, o tla ba romella kholehong naheng ea balichaba. Ka hona, Daniele oa tseba hore kamorao le kaholimo ho matla a sesole a Babilona, Molimo o etelletse pele leeto la nalane. Ke chalimo ena e hlakileng ea borena ba Molimo e tšehetsang bahlankana bana ‘me e ba fang matla le sebete sa ho talimana le liteko le khatello ea ‘muso oa Babilona.

`Bala 2 Marena 21:10–16, 2 Marena 24:18–20, le Jeremia 3:13. Hobaneng ha Molimo a neela Juda le Jerusalema matsohong a ba-Babilona?`

Ha re tobana le liphephetso tsa mongoaha-kholo oa mashome a mabeli a motso o mong, re lokela ho hopola tsela ea ho talima Molimo joalo kaha e bonahatsoa ka ho hlaka ho ho holo bukeng ea Daniele. Ho latela buka ena, Molimo oo re o sebeletsang ha o tsamaise nalane feela ka borena ba Oona empa o boela o kena lipakeng ka mohau maphelong a bana ba Hae ho fana ka thuso ea bohlokoa nakong eo ba e hlokang. ‘Me joalo kaha re tla bona hamorao, seo Molimo o ile oa se etsetsa baholehoa ba ba-Heberu o ntse o tla se etsetsa batho ba Oona nakong ea bofelo, ho sa natse litlhaselo tse fapaneng holimá bona le tumelo ea bona.

`Ke liqholotso li fe tseo tumelo ea hau e tobanang le tsona hajoale, li ka hlaha kathoko, kapa kahare ho kereke, kapa ho tsoa likoling tse semelong sa hau? Ke joang u ka ithutang ho itšetleha matleng a Molimo ho u thusa ho hlola eng kapa eng e kapele ho uena?`