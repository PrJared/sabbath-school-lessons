---
title:  Hlahlobo ea Ho Qetela
date:  09/01/2020
---

`Bala Daniele 1:17–21. Lekunutu la katleho ea banna ba bane baa ke le fe? Sheba le Jobo 38:36, Liprov. 2:6, Jakobo 1:5.)`

Kamor’a lilemo tse tharo tsa koetliso “Unifesithing ea Babilona,” Ba-Heberu bana ba bane ba tlisoa kapele ho morena bakeng sa hlahlobo ea ho qetela. Ha ba ea phela hantle feela ho feta baithuti ba bang, ba boetse ba ba feta le ka tsebo le bohlale. Ba bane bana ba hiroa hang- hang ho sebeletsa morena. Ha rea lokela ho lebala hore “tsebo le bohlale” tsena li bopiloe haholo ka bohedene bo bongata. Empa ba ithutile bona leha ho le joalo, ‘me ho hlakile ba ithutile bona hantle haholo, leha ba sa lumele ho bona.

Nebukadnesare o ne a ka nahana hore katleho e kaalo e na le kamano le lijo tsa tlung ea borena le koetliso eo ba bane bana ba fetileng ho eona. Leha ho le joalo, Daniele le balekane ba hae ba ea tseba, ‘me le pale e bontša ka ho hlaka, hore bokhoni ba bona ha ho moo bo amanang le tsamaiso ea Babilona. Tsohle li tsoa ho Molimo. Ke mohlala o matla ha ka kang oa seo Molimo a ka se etsetsang ba mo tšepang. Ha rea lokela ho tšaba matla a maholo a liphatlalatso, mebuso, kapa litsi tse ling tse ka re tšosang ka ho senya boleng ba rona re le bana ba Molimo. Ha re beha tšepo ea rona ho Molimo, re ka ba le tiisetso ea hore o tla re tšehetsa ‘me a re boloke khahlanong le maemo ohle a mabe. Lekunutu ke hore feela re etse khetho tse nepahetseng ha re tobana le liqholotso tsa tumelo ea rona.

Ha re talima Daniele 1, re ithuta lithuto tsa bohlokoa haholo ka Molimo: (1) Molimo o laola nalane. (2) Molimo o fana ka bohlale e le hore a tle a laole tikoloho e tletseng bora ea litloaelo le bosechaba ba rona. (3) Molimo o tlotla ba mo tšepang ka kholiseho e kahare le ka tsela ea bophelo.

Khaolo ena e qetella ka ho supa hore “Daniele a ‘na a lula joalo ho isa selemo se qalang puso ea morena Siruse” (Dan. 1:21). Taba ea ho bua ka Siruse mona e bohlokoa: e re fa lehlaseli la tšepo har’a boiphihlelo ba kholeho. Siruse ke eena ea khethiloeng ke Molimo ho lokolla sechaba sa Hae ‘me a ba lumelle ho boela Jerusalema. Leha khaolo e qala ka ponahalo ea tlholeho le kholeho, e qetella ka lehlaseli la tšepo le ho boela hae. Óna ke Molimo oa rona: le har’a linako tse thata ka ho fetisisa maphelong a rona, kamehla o bula fesetere ea tšepo e le hore re tle re bone khanya le thabo tse leng pele kamorao ho mahlomola le bohloko.