---
title:  Tlhoka-koli le Bohlale
date:  08/01/2020
---

Daniele le balekane ba hae ba khetheloa bosebeletsi ba morena hobane ba ne ba fihlela lipehelo tse behiloeng ke Nebukadnesare. Ho ea ka morena basebeletsi ba tlung ea borena e lokela e be “ba se nang sekoli le letheba” hape ba “fahleho li ntle”(Dan. 1:4). Se thahasellisang ke hore, mahlabelo le batho ba sebeletsang sehalalelong e lokela e be ba hlokang “sekoli” (Lev. 22:17–25, Lev. 21:16–24). Ho bonahala morena enoa oa Babilona a ipapisa le Molimo oa Israele ka hore o batla makhabane a tšoanang ho ba sebeletsang tlung ea borena. Ka nq’e ‘ngoe, makhabane a joalo a ka akanya hore Daniele le balekane ba hae e ne e le lihlabelo tse phelang tsa Molimo ha ba ne ba tobane le ligholotso tsa ‘muso oa Babilona.

`Bala Ba- Galata 2:19, 20; Mattheu 16:24–26; le 2 Ba-Korinthe 4:17. Litemana tsee li re bolella eng ka kamoo re ka lulang re tšepehile har’a liphephetso tseo re tobanang le tsona?`

Molimo o tlotla botšepehi ba baholehoa ba bane ba ba-Heberu, ‘me qetellong ea matsatsi a leshome a teko ea bona ba bonahala ba phetse hantle ba bile ba nonne ho feta baithuti ba bang ba neng ba ja tafoleng ea morena. Kahoo, Molimo oa fa bahlanka ba bane bao ba oona “tsebo le kutloisiso ea mangolo kaofela le ea bohlale,” eaba Daniele eena Molimo o mo fa “kutloisiso ea lipono tsohle le ea litoro” (Dan. 1:17). Mpho ena e tla ba ea bohlokoa haholo bosebeletsing ba Daniele.

Joalo feela ka ha Molimo o tlotla tumelo ea bahlanka ba hae mabaleng a Babilona, o re fa bohlale ha re tobana le liqholotso tsa lefatše. Ho tsoa maiphihlelong a Daniele le balekane ba hae, re ithuta hore ho ea khonahala ho lula re sa angoa ke lintho tse silafatsang har’a sechaba seo re phelang le sona. Hape re ithuta hore ha rea lokela ho itšeka ho sechaba seo re phelang le sona le litloaelo tsa sona hore re tle re sebeletse Molimo. Daniele le balekane ba hae ha ba phele feela sechabeng seo meetlo ea sona e thehiloeng bohateng le liphosong le tumela-khoeleng, empa ba rutuoe holim’a tsona llithetso le liphoso le litumela-khoela tseo. Empa feela, ba lula ba ntse ba tšepehile.

`Ho sa natse hore na re lula kae, re tobana le qholotso ea ho lula re tšepehalletse seo re se lumetseng har’a litšusumetso tsa meetlo le mekhoa ea bophelo e hanyetsanang le seo re se lumelang. Hloaea litšusumetso tse mpe meetlong ea heno, ‘me u ipotse: ke li nena hantle ha kae?`