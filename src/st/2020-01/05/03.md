---
title:  Ho Hlokomelisoa ke Moprofeta
date:  27/01/2020
---

`Bala Daniele 4:27. Kathoko ho tlhokomeliso ka se tlang ho etsahala, Daniele o eletsa morena ho etsa eng, ‘me hobaneng? (Sheba le LIprov. 14:31.)`

Daniele ha a koaholle toro feela, o bile o bontša Nebukadesare tsela e ka mo lopollang boemong boo: “Ha ho le joalo, morena, keletso ea ka e amoheloe ke uena, u lopolle libe tsa hao ka ho etsa ka ho loka, le bokhopo ba hao ka ho hauhela bafumanehi, mohlomng ekaba u tla lelefatsa katleho ea hao ka hona” (Dan. 4:27).

Nebukadnesare o etsa mosebetsi o moholo oa ho aha Babilona. Lirapa, likanale, le makholo- kholo a litempele le mehaho e meng e fetola motse e ‘ngoe ea limaka tsa lefatše la khale. Empa phatsimo le botle boo, karolo e ‘ngoe ea bona, e fihletsoe ka ho sotla makhoba le ho nena bafumanehi. Ho feta moo, leruo la ‘muso le sebelisoa ho khotsofatsa menyaka ea morena le matona a hae. Kahona, boikhohomoso ba Nebukadnesare ha bo mo sitise feela ho ananela Molimo, empa hape ho mo tlisetsa bofofu ba ho se bone mathata a bahloki. Ho latela tlhokomelo e khethehileng eo Molimo o e fang bafumanehi, ha ho makatse hore kathoko ho tse ling tsa libe tseo e ka bang Daniele o buile ka tsona kapele ho morena, o qolla sa ho nyahlatsa bafumanehi.

Molaetsa o eang ho Nebukadnesare ha se o mocha ho hang. Baporofeta ba Testamente ea Khale ba atisa ho eletsa batho ba Molimo khahlanong le ho hatella bafumanehi. Efele, har’a libe tse isang morena kholehong se hlahelletseng kaholimo ke ho nena bahloki. Haholo hobane, ho rekolohela bafumanehi ke pontšo e holimo-limo ea learato la Bokreste; khahlanong le seo, khatello le ho nyahlatsa bafumanehi ho bolela ho hlasela Molimo ka sebele sa Hae. Ka ho hlokomela bahloki, re ananela hore tsohle ke tsa Molimo, e leng se bolelang hore ha re na letho re mpa re le bahlokomeli ba thepa ea Molimo.

Ka ho sebeletsa ba bang ka maruo a rona, re khahlisa Molimo ‘me re ananela Borena ba Hae. Taba ea hore maruo ke a Molimo ke eona e lokelang ho hlalosa boleng le tšebeliso ea oona. Ke hona moo Nebukadnesare a hlolehang teng, le rona re ba kotsing ea ho hloleha, ntle le hore re ananele borena ba Molimo likatlehong tsa rona ‘me re bontše kananelo ea rona ea taba ena ka ho thusa bahloki.