---
title:  Na ha se Oona Babilona o Moholo?
date:  26/01/2020
---

`Bala Daniele 4:1–33. Morena o etsahalloa keng ‘me hobaneng?`

Molimo o fa Nebukadnesare toro ea bobeli. Khetlong lena morena ha a lebale toro. Empa kahobane ba bohlale ba Babilona ba hloleha hape, morena o laela hore Daniele a bitsoe a tlo fana ka manollo ea toro. Torong, morena o bona sefate se seholo se fihlang leholimong ‘me molebeli ea halalelang a hooa a re sefate se rengoe. Ho siuoe kutu feela le metso ntse li le mobung ‘me se kolobisoe ke phoka ea leholimo. Se tlamehang se tšoentse Nebukadnesare ke karolo ea toro moo molebeli ea halalelang a reng, “Pelo ea hae e se hlole e e-ba ea motho, a fuoe pelo ea phoofolo, ‘me ngoaha e fete holim’a hae hasupa.” (Dan. 4:16). Ha a elelloa titeo ea toro, Daniele ka boikokobetso a bolela kamoo a lakatsang e ke toro e ka be e bua ka lira tsa morena. Leha ho le joalo, ho tšepahalleng molaetsa o torong, Daniele o re hantle toro e bua ka morena ka sebele sa hae. Hangata ka Bibeleng lifate li sebelisoa ho tšoantša marena, lichaba, le mebuso (Ezekiele 17; 31; Hosea 14; Sak. 11:1, 2; Luka 23:31). Ka hoo, sefate se seholo ke papiso e nepahetseng bakeng sa morena ea boikakaso. Molimo o nea Nebukadnesare borena le matla; empa leha ho le joalo o tsitlallela ho hloleha ho ananela hore tsohle tseo a nang le tsona li tsoa ho Molimo.

`Tsepama holim’a Daniele 4:30. Morena o re’ng a bontšang hore o nts’a sa utloisise seo Molimo a mo fileng sona?`

Mohlomong se kotsi-kotsi ka boikhohomoso ke hore bo ka re etsa hore re lebale hore na re itšetlehile ha kae ho Molimo ka tsohle. Hang ha re lebala re hatile hosele semoeeng.

`U fihletse lintho li fe bophelong ba hau? U ka ithaba ka tsona u be le boikhohomoso? Ha ho le joalo, ke joang?`