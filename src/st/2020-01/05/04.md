---
title:  Mookameli ea Phameng oa Busa . . .
date:  28/01/2020
---

Ho sa natse ho bolelloa hore a sokolohe a batle tšoarelo ea Molimo, boikhohomoso bo sa sisinyeheng ba Nebukadnesare bo baka hore taelo ea leholimo e kenngoe tšebetsong (Dan. 4:28–33). Eitse ha morena a ntse a tsamaea tlung ea borena a ithorisa ka seo a se fihletseng, a otloa ka bothata ba kelello bo ileng ba mo bakela ho lelekoa tlung ea borena. Ekaba hore o ile a ba le mofuta oa lefu la hlooho le bitsoang clinical lycanthropy kapa zoanthropy. Bokulo bo joalo bo etsa hore mokuli a itšoare joalo ka phoofolo. Mehleng ea joale bokulo boo bo bitsoa “species dysphoria,” boikutlo ba hore ‘mele oa motho ke oa mofuta osele ‘me, kahona, takatso ea ho ba phoofolo.

`Bala 2 Marena 20:2–5; Jonase 3:10; le Jeremia 18:7, 8. Litemana tsee li re bolella eng ka monyetla oo morena a n’a na le oona ho qoba kotlo?`

Ka bomalimabe, Nebukadnesare o tla lokela ho utloa ka letlalo. Ha a fuoe matla a borena, Nebukadnesare ha a na nako ea ho nahana ka kamano ea hae le Molimo. Kahona, ka ho amoha morena matla a borena a romeloa ho ea phela le libatana tsa naha, Molimo o fa morena monyetla oa ho ananela hore o itšetlehile ho Eena ka botlalo. Hantle-ntle, thuto ea mapomelo eo Molimo a batlang ho e ruta morena enoa ea ikakasang ke hore “Leholimo lea busa” (Dan. 4:26). ‘Nete ke hore kahlolo ena ea morena e na le morero o moholo ka ho fetisa morerong oa Molimo, joalo kaha ho boletsoe ka ho hlaka taelong ea balebeli ba halalelang: “‘Hore ba utloang ba tsebe hoba Mookameli ea phahameng o na le ‘muso holim’a borena ba motho, le hobane o bo fa eo a ratang ho mo fa bona, le hoba a ka phahamisa ho bona ea fetisang ka bonyenyane’” (Dan. 4:17).

Ka mantsoe a mang, khalemo e fuoeng Nebukadnesare e lokela ho ba thuto le ho rona. Hobane re oela sehlopheng sa “ba utloang,” re lokela ho ba hlokolosi ka thuto ea mantlha eo re lokelang ho ithuta eona hore “Mookameli ea phahameng o na le ‘muso holim’a borena ba batho.”

`Ke hobaneng ha tsebo ea hore Mookameli ea phahameng oa busa e le thuto e bohlokoa haholo hore re ithute eona? Tsebo ee, e lokela ho ama tsela eo re tšoarang, mohlala, bao re nang le matla holim’a bona joang?`