---
title:  Boikokobetso le Teboho
date:  30/01/2020
---

`Morena ea sokolohileng oa bolela: “Baahi bohle ba lefatše ba joalo ka lefeela pel’a hae” (Dan. 4:35). Ho latela moelelo oa taba, o fetisa ntlha e fe ea bohlokoa?`

Re tseba joang hore Nebukadnesare o feela a amohela Molimo oa ‘nete e le kannete? Re fumana bokapi ba mantlha tabeng ea hore Nebukadnesare ka sebele sa hae ke eena sengoli sa Daniele 4. Ehlile, boholo ba khaolo ena bo bonahala e le lengolo leo morena a le romelang hohle ho pharalla le ‘muso oa hae. Lengolong lena, morena o bua ka boikhohomoso ba hae le bohlanya, ‘me ka boikokobetso o ananela bokena-lipakeng ba Molimo bophelong ba hae. Marena a khale ke ka thata a n’a ka ngola letho ka bona le ba theolang seriti. Hantle- ntle litokomane tsa khale tseo re li tsebang ke tse rorisang morena. Kahona, tokomane e kang ena, eo ho eona morena a amohelang boikhohomoso ba hae le boitšoaro ba hae ba bophoofolo, e supa tšokoloho ea ‘nete. Ho tlatseletsa moo, ka ho ngola lengolo a bolela boiphihlelo ba hae ‘me a bolela borena ba Molimo ka boikokobetso, morena o etsa ketso ea ho ba moevangeli. O se a sitoa ho khutsa ka seo a se fihletseng le ho ithuta sona ho Molimo oa ‘nete. Seo re se boneng mona, hee, thapelong le thorisong ea morena (Dan. 4:34–37), se senola bonnete ba boiphihlelo ba Hae.

Joale morena o se a na le mehopolo e fapaneng ‘me o se a hlokomela meeli ea matla a hae a botho. Thapelong e tebileng ea teboho, morena o phahamisa matla a Molimo oa Daniele ‘me o amohela hore, “Baahi bohle ba lefatše ba joalo ka lefeela pel’a hae” (Dan. 4:35). Ke hore, batho ha ba na letho leo e leng la bona leo ba ka ikhabang ka lona. Kahona, lehlaseli lena la ho qetela ka Nebukadnesare bukeng ea Daniele le bontša morena ea ikokobelitseng ‘me ea tletseng ka teboho, ea binang lithoriso tsa Molimo, hape a re eletsa khahlanong le boikhohomoso.

E, Molimo o ntse a tsoela pele ho fetola maphelo le kajeno. Ho sa natse hore na batho ba ikhohomosa le ho ba baetsalibe ha kae, ho Molimo ho tletse mohau le matla a ho fetola moetsalibe ea tletseng ka bokhelohi ho ba bana ba Molimo oa leholimo.

`Bala Ba-Filipi 2:1–11. Re fumana eng moo e lokelang ho felisa boikhohomoso maphelong a rona?`