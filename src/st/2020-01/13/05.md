---
title:  Buka e Koahetsoeng
date:  25/03/2020
---

`Bala Daniele 12:4 le Johanne 14:29. Ke hobaneng ha buka ea Daniele e lokela ho koaheloa ho fihlela mehleng ea bofelo?`

Qetellong ea karolo ea mantlha ea ho qetela ea buka (Dan. 10:1–12:4), moprofeta o fuoa taelo ea ho koahela lengolo leo ho fihlela nakong ea bofelo. Moelelong ona oo, lenyeloi le porofeta hore “‘ba bangata ba tla e bala, ‘me tsebo e tla eketseha’” (Dan. 12:4). Leha baithuti ba bang ba Daniele ba nkile mantsoe ana e le ho porofeta khatelo pele ho tsa mahlale, eo le eona e ka bang e kenelletse moelelong, moelelo o bonahala o supa hore ho matha ho uoa “koana le koana” ho bua ka ho batlisisa bukeng ea Daniele ka boeona. Efela, ha re talima morao nalaneng, re hlokomela hore Daniele e ile ea lula e le sengoliloeng se siretseng ka mengoaha-kholo. Mohlomong e tsejuoe le ho ithutoa libakeng tse ling, empa tse ling tsa lithuto tsa eona tsa mantlha li ne li lutse e le liphiri. Mohlala, melaetsa ea boprofeta bo amanang le ho hloekisoa ha sehalalelisiso se leholimong, kahlolo, le lebitso le mosebetsi oa lenaka le lenyane, hammoho le linako tse tsamaellanang le boprofeta bona li ne li le hole le ho hlaka. Empa ho tloha ka tlhopho bocha ea Boprostanta ho ea pele, batho ba ithutang buka ea Daniele ba ‘na ba eketseha. Leha ho le joalo, ebile feela nakong ea bofelo moo buka e ileng a qetella e butsoe ‘me seo e se phuthetseng se hlaka ka ho fetisa. Joalo kaha Ellen G. White a ngotse, “Buka ea Daniele e butsoe ho tloha ka 1798, tsebo ea boprofeta ba eona e eketsehile, ‘me ba bangata ba hasitse molaetsa o mahlonoko oa khahlolo e atametseng.”— The Great Controversy, leq.356. “Qetellong ea mongoaha-kholo oa leshome le borobeli le oa leshome le borobong ho ile ha tsoha thahasello e ncha boithutong ba boprofeta ba Daniele le Tšenolo libakeng tse qaqolohaneng tsa lefatše. Boithuto ba boprofeta bona bo ile ba lebisa moo batho ba bangata ba ileng ba lumela hore ho tla ha bobeli ha Kreste ho atametse. Batho ba bangata ba hlalosang litaba tse thata England, Joseph Wolff Bochabela bo Hareng, Manuel Lacunza Amerika Boroa, le William Miller United States, hammoho le bongata bo bong ba baithuti ba boprofeta, ba ile ba phatlalatsa hore, ba ipapisitse le boithuto ba bona ba boprofeta ba Daniele, ho khutla ha bobeli ho atametse. Kajeno, kholiseho ena e fetohile matla a susumetsang mokhatlo oa lefatše lohle.”—The Seventh-day Adventist Bible Commentary, pok. 4, leq. 879.

`Nahana ka molemo o moholo oo re nang le oona kajeno oa ho tseba ho talima morao nalaneng e be re bona kamoo boprofeta bona ba Daniele bo phethahetseng kateng. Taba ee e lokela ho re thusa joang ho tšepa litšepiso tsohle tsa Molimo?`