---
title:  Mikaele, Khosana ea Rona
date:  22/03/2020
---

`Bala Daniele 12:1. Ke mang ea fetolang tsela ea nalane nakong ea bofelo? Ba-Roma 8:34 le Ba-Heberu 7:25 li re thusa joang ho utloisisa seo temana ee e se bolelang?`

Khaolo e ‘ngoe le e ‘ngoe ea Daniele ho fihlela mona e ne e qala ka ho bolela lebitso la ‘musi oa sechaba sa bahedene. Daniele 12 ka mokhoa o tšoanang le eona e qala ka ‘musi, empa ka ho fapana le likhaolo tse ling kaofela ‘musi ke khosana e halalelang a emang ho lopolla sechaba sa Molimo liatleng tsa lira tsa bona.

Joalo kaha re bone lehlaseli boithutong ba rona ba Daniele 10, Mikaele ke eena mohalaleli ea hlahang ho Daniele a a le nokeng ea Hiddekele. Moo o hlaha e le ea emetseng sechaba sa Molimo. O hlaha ‘nqá e ‘ngoe ho Daniele e le Mor’a Motho (Daniele 7), Morena oa makhotla (Daniele 8), Motlotsuoa Morena (Daniele 9). Kahona Mikaele—eo lebitso la hae le bolelang “ke mang ea kang Molimo?”—e lokela e be ha se e mong ha e se Jesu ka sebele sa Hae. Ho bohlokoa ho tšoaea nako ea ho kena lipakeng ha Mikaele. Ho ea ka Daniele 12:1, ho etsahala “mehleng eo” (Dan. 12:1). Poleloana ena e bua ka nako e boletsoeng ho Daniele 11:40–45. Ke nako e tlohang ho oeng ha bopapa ka 1798 ho fihlela nako ea bofelo (Dan. 12:2).

Leetsi “ema” le sebelisitsoeng hoa Daniele 12 le ka bolela mekhahlelo e ‘meli ea mosebetsi oa Mikaele ho hlalosa ketso ena ea Hae. Oa pele, leetsi “ema” le tlisa kelellong ho phahama ha marena ho hlola le ho busa. Hape leetsi leo le fana ka moelelo oa sesole. Le bontša hore Mikaele o nka khato e le moetapele oa sesole ea sireletsang sechaba sa Hae ‘me a se etella pele ka tsela e khethehileng nakong ea mehato ea ho qetela ea ntoa e kholo.

Oa bobeli, leetsi “ema” le boetse le supa boemo ba kahlolo. Mikaela a “ema” ho ba ‘muelli lekhotleng la leholimo. Joalo ka Mor’a Motho, o tla kapele ho Moholo oa Matsatsi ho ema sebakeng sa sechaba sa Molimo nakong ea kahlolo ea patlisiso (Dan. 7:9–14). Ka mokhoa o joalo ho ema kapa ho phahama ha Mikaele ho supa bosebeletsi ba Hae ba sesole le boahloli. Ka mantsoe a mang, o neuoe matla a ho hlola lira tsa Molimo le matla a ho ema sebakeng sa sechaba sa Molimo lekhotleng la leholimo.

`Nahana ka se boleloang ke hore Mikaele o eme sebakeng sa rona, le hona joale. Ke tšepo e fe eo taba ee e lokelang ho u fa eona, moetsalibe?`