---
title:  Ho Tsoa Maroleng ho Ea Linaleling
date:  21/03/2020
---

### Bakeng sa Boithuto ba Beke Ena Bala
Daniele 12; Ba-Roma 8:34; Luka 10:20; Ba-Roma 8:18; Ba-Heb. 2:14, 15; Johanne 14:29; Tšen. 11:3.

> <p>Teman’a Khopolo</p>
> “Empa ba hlalefileng ba tla khanya joalo ka khanya ea leholimo, ba khannetseng ba bangata ho lokeng ba khanye joalo ka linaleli ka mehla le mehla, ka ho sa eeng kae”(Daniele 12:3).

Buka ea Daniele e qala ka ha Nebukadnesare a hlasela Judea ‘me a nka batšoaruoa ho ea Babilona; buka ea Daniele e qetella, ka ho fapana, ka Mikaele ha a ema ho lopolla sechaba sa Molimo ho Babilona ea mehleng ea bofelo. Ke hore, joalo kaha ho bontšitsoe hlohle kahare ho buka ea Daniele, qetellong, Molimo o sebetsa tsohle molemong oa sechaba sa Hae. Joalo kaha re bone, Daniele le balekane ba hae ba lutse ba tšepahalletse Molimo ‘me ba bontša bohlale bo sa lekanngoeng har’a liteko le liqholotso tsa kholehong. Ka mokhoa o tšoanang, batho ba Molimo ba mehleng ea bofelo, ha ba tobane le litlhoriso, ba tla lula ba tšepahetse, haholo ka nako ea “matsatsi a matsoalo. . . , ao a joalo a e-song ho be teng e sa le lichaba li hlaha, ho tla fihla nakong eo” (Dan. 12:1). Joalo ka Daniele le metsoalle ea hae Babilona, ba tla bonahatsa bohlale le kutloisiso. Ha ba na ba le boiphihlelo ba bohlale e le bokhabane ba semelo feela empa ba tla be ba itetse, ka lebaka la bohlale boo, ho isa ba bangata ho lokeng. Ba bang ba tla shoa kapa ba bolaoe, ka mokhoa o joalo, ba khutlele leroleng, empa ba tla tsosetsoa ho ea bosafeleng. Joalo kaha temana ea Bibele e bolela, “Ba bangata ho ba robetseng leroleng la lefatše ba tla tsoha, ba bang ba tsohele bophelo bo sa feleng, ba bang ba tsohele lihlong le sekhobo se sa feleng” (Dan. 12:2).