---
title:  Ba Ngoliloeng Bukeng
date:  23/03/2020
---

`Daniele 12:1 e bua ka ba :ba ngoliloeng bukeng.” E bolela’ng?`

Nako ea bokena-lipakeng ha Mikaele e boetse e bitsoa nako ea matsoalo ao a joalo a e-song ho be teng. Taba ena e bapa le nakong eo Moea oa Molimo o tla tlosoa mofuteng oa botho o hlokang kutlo. Ke moo likotlo tsa ho qetela tse supileng, ketso ea khalefo ea Molimo holim’a lichaba, e tlang ho tšolleloa holim’a Babilona ea mehleng ea bofelo (Tšenolo 16; Tšen. 18:20-24) ‘me matla a lefifi a tla tlamolloa holim’a lefatše. Ellen G. White o ngola ka nako ena eo “Satane a tlang ho bolisa baahi ba lefatše lena ho ea matšoenyehong a le mang a ho qetela. Ha manyeloi a Molimo a lesa ho tšoara meea e bohale ea litakatso tsa batho, mefuta eohle ea mahlomola e tla lokolloha. Lefatše lohle le tla kena tšenyehong e mpe ho feta e kileng ea tlela Jerusalema ea khale.”—The Great Controversy, leq. 614.

Empa sechaba sa Molimo se tla lokolloa nakong ena e thata hobane, kahlolong ea patlisiso e etsoang lekhotleng la leholimo, ba loanetsoe ke Jesu, moprista e moholo oa leholimo, ‘me mabitso a bona a ngoliloe bukeng.

Hore re tle re utloisise moelelo oa buka ena, re lokela ho hopola hore Bibele e bua ka mefuta e ‘meli ea libuka. E ‘ngoe e ngotse mabitso a bao e leng ba Morena ‘me ka nako tse ling e bitsoa buka ea bophelo (Exoda 32:32, Luka 10:20, Lipes. 69:28, Ba-Fil. 4:3, Tšen. 17:8). Ho tlatseletsa Buka ea Bophelo, Mangolo a bua ka libuka tse tšetseng litlaleho tsa liketso tsa batho (Lipes. 56:8, Mal. 3:16, Esa. 65:6). Tsena ke tsona libuka tse sebelisoang lekhotleng la leholimo ho ahlola bonehelo ba e mong le e mong ho Morena. Tsena ke litlaleho tsa leholimo, “pokello ea lingoliloeng,” tse phuthetseng mabitso le liketso tsa motho e mong le e mong. Batho ba bang ba tšosoa ke taba ea hore mabitso a bona, haholo liketso tsa bona, li ngotsoe leholimong. Empa hang hoba re neelane ka maphelo a rona ho Kreste, mabitso a rona a ngoloa bukeng ea bophelo, ‘me liketso tsa rona tse mpe lia hlakoloa kahlolong. Litlaleho tsena tsa leholimo li fana ka bopaki ba lekhotla ho lihloliloeng tsohle hore re ba Jesu ‘me kahona re na le tokelo ea ho sireletsoa nakong ea mahlomola.

`Ke hobaneng ha e le ho loka ha Kreste feela, hoo re ho neoang, e le eona feela tšepo ea ho fumana re “ngoliloe bukeng”? Tlo le karabo ea hau sehlopheng ka Sabatha.`