---
title:  Nako ea Ho Leta
date:  26/03/2020
---

`Bala Daniele 12:5-13. Buka e felella joang?`

Ntho e thahasellisang, ketsahalo ea ho qetela e etsahala “nokeng,”ea Hiddekele, sebakeng sa pono ea ho qetela ea mantlha ea Daniele (Dan. 10:4). Leha ho le joalo, lentsoe le sebelisitsoeng mona ha se lentsoe le tloaelehileng la se-Heberu bakeng sa “nōka,” empa lentsoe ye’or, leo hangata le bolelang “Noka ea Nile.” Sena se re hopotsa Exoda ‘me se re bontša hore joalo feela ka ha Jehova a lopolla Israele Egepeta, o tla lopolla sechaba sa hae sa nakong ea bofelo. Ho fanoa ka mekhalelo e meraro ea linako. Oa pele—“nako, le linako tse nang le lehare la nako”—e araba potso ena—“‘Ke neng bofelo ba taba tseo tse makatsang bo tla hlaha?’” (Dan. 12:6). Litaba tse makatsang tseo ho buuoang ka tsona ke lintho tse hlahileng ho Daniele 11, tseo e leng pharalatso ea Daniele 7 le 8. Ka ho khetholloha, nako e boletoseng ho Daniele 7:25 le hamorao ho Tšenolo 11:3, Tšenolo 12:6, 14, le Tšenolo 13:5. E boetse e lumellana le lilemo tse 1,260 tsa puso ea bopapa, tse tlohang ka selemo sa A.D.538 ho isa ho 1798A.D. ‘Me Daniele 11:32–35 e bua ka litlhoriso tse tšoanang e sa bolele bolelele ba nako.

Linako tse ling tse peli, matsatsi a 1,290 le a 1,335, li araba potso ena—“taba tseo lia fella kae?”—e botsoang ke Daniele ka sebele ho Motho ea apereng lene. ‘Me bobeli li qala ka ho felisoa ha “sa kamehla”le ho behoa ha “manyala a bofeliso.” Thutong ea Daniele 8, re ile ra ithuta hore “sa kamehla” e supa bosebeletsi ba kamehla ba Kreste, bo ileng ba nkeloa sebaka ke borapeli ba bohata. Ka mokhoa o joalo, nako ena ea boprofeta e lokela e qale ka A.D.508, ha Clovis, morena oa ma-For a a sokolohela tumelong e Katholike. Ketsahalo ena ea bohlokoa e ile a betla tsela ea kopano ea kereke le ‘muso e ileng ea rena boleleleng ba Mengoaha e Bohareng. Ka baka leo matsatsi a 1,290 a ile a fella ka 1798, ha mopapa a kenngoa chankaneng tlas’a bolaoli ba Napoleon ‘musisi oa Fora. ‘Me matsatsi a 1,335, nako ea ho qetela ea boprofeta e boletsoeng ho Daniele, e felletse ka 1843. Ena ke nakong ea mokhatlo oa ba-Miller le boithuto ba boprofeta ba Bibele bo nchafetseng. E ne e le nako ea ho leta le tšepo ea ho tla ha Jesu ho haufi.

`Hohle ho Daniele re bona lintho tse peli: Sechaba sa Molimo sea hlorisoa, hape sechaba sa Molimo sea loaneloa qetellong ‘me sea bolokoa. Taba ee e ka re thusa joang ho lula re tšepehile, ho sa natse liteko tse teng haufi?`