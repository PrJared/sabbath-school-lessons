---
title:  Mokete oa Belshatsare
date:  02/02/2020
---

`Bala Daniele 5:1–4 hammoho le Daniele 1:1, 2. Ke eng eo Belshatsare a e etsang e mpe ha kaalo? E senola semelo sa hae sa ‘nete joang? Bapisa liketso tsa hae le Tšenolo 17:4–6. Re fumana eng tse tšoanang?`

Morena o laela hore lijana tsa tempele e Jerusalema li sebelisoe ho noella. Nebukadnesare o hapa lijana tsena tempeleng e Jerusalema, empa o li beha tempeleng ea molimo oa hae, e leng se bontšang hore bonyane o hlompha khalalelo ea tsona. Empa Belshatsare o fetola lijana tse halalelang lijana tsa ho noella ka tsela e litšila ka ho fetisisa.

Ha ba ntse ba noella lijaneng, eaba mahosana a Belshatsare a “roka melimo ea bona ea khauta, le ea silefera, le ea koporo, le ea tšepe, le ea mahong, le ea majoe”(Dan. 5:4). Ho bohlokoa ho hlokomela hore ho boletsoe lintho tse tšeletseng mona. Ba-Babilona ba ne ba sebelisa mokhoa oa ho bala o ipapisang le 60 e seng 10 joalo ka kajeno. Ka mokhoa o joalo, mekhahlelo e tšeletseng ea melimo e ne e emetse kakaretso ea melingoana ea Babilona, kahona, botlalo ba tsela ea borapeli oa Babilona. Se thahasellisang ho lekana ke hore, tatellisano ea lisebelisoa tsena e tšoana le ea torong ea morena Nebukadnesare, ntle le hore mahong a nka sebaka sa letsopa. Joalo ka torong, lejoe le hlaha qetellong; leha mona e tšoantša se sebelisitsoeng ho etsa melingoana, lejoe le boela le hopotsa ka kahlolo ea Molimo holim’a mebuso ea lefatše (sheba Dan. 2:44, 45), eo Babilona e e tšoantšang.

Mokete ona o ema e le sesupo se phethahetseng sa Babilona ea nakong ea bofelo joalo kaha e bonoa bukeng ea Tšenolo. Joalo ka Belshatsare, mosali oa Babilona ea nakong ea bofelo o tšoere letsohong la hae sejana sa khauta ‘me o noesa lichaba seno se silafetseng. Ka mantsoe a mang, Babilona oa kajeno o hohella lefatše bokhopong ka lithuto tsa bokhelohi le borapeli bo khelohileng (Tšen. 17:4–6), a sa lemohe kahlolo e tlang ho mo oela haufi. Kahlolo e tla tla ka letsatsi le leng.

`Sechaba sa bo rona le moetlo li silafatsa ‘nete ea Lentsoe la Molimo ka litsela li fe? Ke joang re ka elang hloko hore re se kene har’a litšila tse joalo, le ka litsela tse poteletseng? Tlo le karabo ea hau sehlopheng ka Sabatha.`