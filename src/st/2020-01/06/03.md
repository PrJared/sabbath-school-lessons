---
title:  Moeti ea Imemmeng
date:  03/02/2020
---

`Bala Daniele 5:5–8. Ho etsahala eng, ‘me ke hobaneng ha morena a etsa seo a se entseng? Tlaleho ee e tšoana le ea Daniele 2 joang, ‘me ho tšoana hoo ho bohlokoa hobaneng? (Sheba Lipes. 96:5, Ba-Kol. 1:15–17.)`

Joalo kaha Nebukadnesare a ile a etsa tlokotsing tse fetileng (Dan. 2:2, Dan. 4:7), Belshatsare o bitsa balepi, Ba-Kalde, le linohe ho hlakisa mongolo o sa tsejoeng. ‘Me e le ho etsa hore ba tiise ka ho fetisisa, morena o ba tšepisa maemo a holimo: (1) seaparo sa purepera, ‘mala o neng o aparoa ke ba lelapa la borena mehleng ea khale (Esthere 8:15); (2) lehlaahlela la khauta, leo e neng e le letšoao la ho ba maemong a holimo sechabeng (Gen. 41:42); le (3) boemo ba boraro pusong. Moputso ona oa ho qetela o bontša hantle maemo a Babilona nalaneng ka nako eo. Hobane Belshatsare e ne e le ‘musi oa bobeli a busa ‘moho le ntat’ae Nabonidus, o fana ka boemo ba boraro pusong. Empa ho sa natse meputso eo e hohelang, ba bohlale ba hloleha hape ho fana ka tlhaloso.

Kaholimo ho libe tsa hae kaofela, joale morena o leka ho fumana bohlale sebakeng sesele. Ba bohlale ba Babilona ba sitoa ho koaholla se boleloang ke molaetsa. O ngotsoe ka puo ea habo bona, Aramaic, joalo kaha re tla bona hosane, empa ba sitoa ho utloa se boleloang ke mantsoe ao. Sena se ka re hopotsa se buuoang ke Jehova ka Esaia: “Ho tle ho fele bohlale ba ba bohlale ba sona, ho timele kelello ea banna ba sona ba hlalefileng” (Esa. 29:14). Kamor’a ho qotsa temana ena moapostola Paulose o re: “ Ea bohlale o kae na? ea matla Mangolong o kae na?Mophea-khang oa mehla ena o kae na? Na Molimo ha oa ka oa etsa bohlale ba lefatše lena bohlanya na? hobane ereka ha lefatše le sa ka la tseba Molimo bohlaleng ba Molimo, ka bohlale ba lona, Molimo o ithatetse ho pholosa ba lumelang ka bohlanya ba polelo ea evangeli” (1 Ba-Kor. 1:20, 21).

Linnete tse ling li bohlokoa haholo hore li ka sieloa batho hore ba iphumanele tsona ka bobona. Ke kahona, ho e-na le hoo, Molimo o re senolela linnete tsena.

`Nahana ka seo meputso e neng e tlo ba sona, ntse re hopotse se neng se tlo latela haufinyane, na meputso eo e ne e se na thuso ha kae. Taba ee e lokela ho re bolella eng mabapi le kamoo lintho li fetang kapele kateng, le hore ke hobaneng ha re lokela ho lula re nahanne ka bosafeleng ha re etsa lintho tsohle tseo re li etsang?`