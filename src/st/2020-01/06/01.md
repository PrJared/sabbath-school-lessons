---
title:  Ho Tloha Boikakasong ho ea Tšenyehong
date:  01/02/2020
---

### Bakeng sa Boithuto ba Beke Ena Bala
Daniele 5, Tšen. 17:4–6, Lipes. 96:5, Ba-Kol. 1:15–17, Ba-Roma 1:16–32, Moek. 8:11, Tšen. 14:8.

> <p>Teman’a Khopolo</p>
> “ ‘Me ke oona o hlahisang phetoho ea mehla le linako, o tlosang marena, o phahamisang marena, o neang ba bohlale bohlale, o neang kelello ho batho ba ratang ho utloisisa” (Daniele 2:21).

Ho Daniele 5, Lentsoe la Molimo le re fa mohlala o matla oa boikakaso ba botho bo fellang ka tsela e hlollang. Leha e mong aka re ho nkile Nebukadnesare nako e telele ho ruteha, bonyane o ile a ruteha. Setloholo sa hae, Belshatsare, ha a rutehe. Ka ho sebelisa lijana tsa tempele moketeng oa hae oa boinyakalatso bo tletseng litšila, Belshatsare o ile a li silafatsa. Tšilafatso e joalo ha e lekane feela le ho qholotsa Molimo empa ehlile ke tlhaselo ho Molimo ka sebele sa Hae. Kahona, Belshatsare o ile a tlatsa kopi ea makhopo a hae, ka ho itšoara ka tsela tse tšoanang le tsa lenaka le lenyenyane(sheba Daniele 8), le hlaselang metheo ea sehalalelo sa Molimo. Ka ho tlosa borena ho Belshatsare, Molimo o etsa sesupo sa seo a tlang ho se etsa ka sera sa sechaba sa Hae matsatsing a ho qetela. Liketsahalo tse ngoliloeng ho Daniele 5 li etsahetse ka selemo sa 539 B.C., bosiung boo Babilona e oeleng ka bona kapele ho lebotho la Ba-Mede le ba Persia. Mona ho etsahala phetoho ho tloha khauteng ho ea selifereng, ho latela boprofeta ba Daniele 2. Hang hape ho oa hlaka hore Molimo ke ona o busang holim’a tse etsahalang lefatšeng.