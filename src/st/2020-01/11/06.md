---
title:  Khosana e Hlōtseng
date:  12/03/2020
---

Mophetoa ea hlahelletseng ka mahetla bukeng ea Daniele ke eo ho qaluoeng ka hore ke “Mor’a Motho” (Dan. 7:13) kapa “Morena oa makhotla” (Dan. 8:11). Qetellong re ithuta hore lebitso la hae ke Mikaele (Dan. 10:12), le bolelang “Ke mang ea kang Molimo?” O tla ho thusa Gabriele ntoeng le morena oa Persia (Dan. 10:13). Lenyeloi le re ke “Mikaele, khosana ea lona” (Dan. 10:21), e leng, khosana ea sechaba sa Molimo. Mikaele o hlaha hamorao bukeng ea Daniele e le Ea emelang sechaba sa Molimo (Dan. 12:1). Ho Juda 9, re ithuta hore Mikaele, eo hape a bitsoang arekanyeloi, o loana le Satane hape o tsosa Moshe. Tšenolo 12:7 e senola hore Mikaele o ema e le molaoli oa lebotho la leholimo. Kahona, Mikaele ha se e mong ha e se Jesu Kreste. Joalo kaha ‘muso oa ba-Persia o na le molaoli, matla a semoea a emeng kamor’a moetapele oa nama, sechaba sa Molimo le sona se na le Mikaele e le eena Molaoli e Moholo, ea kenang ntoeng e kholo ho re hlolela eona.

`Bala Ba-Kolose 2:15. Jesu o fihletse tlhōlo joang ntoeng e kholo?`

Ha re tobana le makhotla a bokhopo, re ka ba le tumelo ho Jesu mohlōli oa rona. O hlotse Satane qalong ea bosebeletsi ba Hae. Nakong ea bophelo ba Hae lefatšeng, o hlotse Satane lefeelleng ha a ne a mo seolla ka liteko, o loantša mabotho a bademona, e be o lokolla batho matleng a lefifi. Jesu o hlōla bokhopo leha bo ikhakantse kamor’a Petrose ha a ne a leka ho mo nyahamisa hore a se ke a ea Kalfari. Mantsoeng a Hae a ho qetela ho barutupa, Jesu o bua ka lefu la Hae le atametseng e le ntoa, leo pheletso ea lona e tlang ho ba tlhōlo ea mapomelo holim’a Satane: “Joale, e se e le kahlolo ea lefatše lena; joale, morena oa lefatše lena o tla lelekeloa ntle. ‘Me ‘na, etlare hobane ke nyolleloe lefatšeng, ke tla hulela batho bohle ho ‘na” (Johanne 12:31, 32). Ka nako tse ling ha re qamaka, re bona lintho li hlile li mpefetse haholo. Likhoka, boitšoaro bo hlephileng, bobolu, le mafu a tlokoma kamahohle. Sera, seo e seng sa nama le mali, se re hlasela hampe feela kamahohle. Empa, hore na lintoa tseo re li loanang li boima ha kae, Jesu oa re loanela ‘me o eme e le Khosana le Moprista oa rona e Moholo ka sehalalelisisong sa leholimo.

`Bala Ba-Roma 8:37–39. Ke joang re ka etsang tšepiso ea ho ba bahloli boiphihlelo ba rona bo phelang maphelong a rona a Bokreste?`