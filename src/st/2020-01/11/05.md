---
title:  Ntoa e Kholo
date:  11/03/2020
---

`Bala Daniele 10:20, 21. Ke eng se senoleloang Daniele moo?`

Moromuoa oa leholimo o phetla lesira o senolela Daniele ntoa e sebakeng e etsahalang liketsahalong tsa nalane ea botho. Hang hoba Daniele a qale ho rapela, ho qaleha ntoa ea semoea pakeng tsa leholimo le lefatše. Libopuoa tsa leholimo tsa qalella ho loana le morena oa Persia ho lumella ba-Juda ho tsoela pele ka khaho ea tempele. re tseba ho tsoa ho mantsoe a qalang Daniele 10 hore morena oa Persia ke Siruse. Leha ho le joalo, morena oa lefatše ha a le mong ha a ka ke a ba le bohanyetsi bo matla khahlanong le sebopuoa sa leholimo. Sena se supa hore kamor’a morena oa enoa oa motho ho na le moromuoa oa moea ea susumetsang Siruse ho emisa ba-Juda ho aha tempele. Ho etsahala ketsahalo e tšoanang ho Ezekiele 28, moo morena oa Tire a tšoantšang Satane, matla a semoea a kamor’a morena oa motse oo. Ka hoo, ha ho makatse hore marena a Persia ao Mikaele a loanang le oona a kenyellelitse Satane le manyeloi a hae. Sena se bontša hore bohanyetsi ba batho ba ho tsosa tempele e Jerusalema bo na le bolekane sebakeng sa meea.

`Bala Daniele 10:13. Ho hlalosoa mofuta o fe oa ntoa moo?`

“Ha Satane a ne a leka ka matla ho susumetsa babusi ba ‘muso oa ba-Mede le ba-Persia ho bontša lenyatso ho batho ba Molimo, manyeloi a ile a sebetsa bakeng sa baholehoa bao. Ntoa ena e ne e le eo leholimo lohle le nang le thahasello ho eona. Ka moprofeta Daniele, re fuoa lehlaseli la ntoa ena e kholo e pakeng tsa makhotla a botle le a makhotla a bokhopo. Gabriele a loana le makhotla a lefifi ka libeke tse tharo, a leka ho loantša tšusumetso e sebetsang kelellong ea Siruse; ‘me pele ntoa e fela, Kreste ka sebele a tla ho thusa Gabriele. ‘Khosana ea ‘muso oa ba-Persia e hanyetsane le ‘na ka matsatsi a mashome a mabeli a motso o mong,’ Gabriele a rialo; ‘empa, bonang, Mikaele, khosana e ‘ngoe e kholo, o tlile ho nthusa, ‘me ke hlōtse ho marena a ba-Persia.’ Daniel 10:13. Sohle seo leholimo le neng le ka se etsa bakeng sa batho ba Molimo se ile sa etsoa. Tlhōlo e fihletsoe; makhotla a sera a ile a thibeloa matsatsi ohle a Siruse, le matsatsing a mora oa hae Cambyses, ea busitseng lilemo tse ka bang supa le halofo.”—Ellen G. White, Prophets and Kings, maq. 571, 572.