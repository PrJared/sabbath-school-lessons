---
title:  Ho Angoa ke Lenyeloi
date:  10/03/2020
---

`Bala Daniele 10:10–19. Ho etsahala’ng lekhetlo le leng le le leng ha lenyeloi le ama Daniele?`

Moprofeta ha a hloloa ke ho phatsima ha khanya e halalelang. Eaba lenyeloi lea hlaha lea mo ama ‘me lea mo khothatsa. Ha re bala tlaleho ena, bonang hore lenyeloi le ama Daniele makhetlo a mararo. Lekhetlo la pele le thusa moprofeta ho ema a utloe mantsoe a khothatso a tsoang leholimong: “ ‘Se tšabe, Daniele; hobane e sa le ka letsatsi la pele leo u phehelletseng pelong ea hao ho utloisisa, le ho ikokobetsa pel’a Molimo oa hao, lipolelo tsa hao li hlile ta utluoa, ‘me ke tlile ka baka la lipolelo tsa hau’ ” (Dan. 10:12). Thapelo ea Daniele e sisintse maholimo. Ho rona hona e tla e le tiisetso ea hore Molimo o utloa lithapelo tsa rona, e leng khothatso e kholo nakong ea mathata.

Kamo ea bobeli e e fa Daniele matla a ho bua. Moprofeta o tšolla mantsoe a hae pel’a Jehova, a bolela mantsoe a hae a tšabo le boikutlo: “ ‘Moren’a ka, pono e ntšositse, ke felletsoe ke matla. Na mohlanka oa moren’a ka a ka bua joang le moren’a ka? Ebile moo ke felloang ke matla, ke sitoa ke ho ntša moea’ ” (Dan. 10:16, 17). Ka hoo, Molimo ha o bue le rona feela; o batla re bule melomo ea rona re mo bolelle boikutlo ba rona, litlhoko le litaba-tabelo.

Kamo ea boraro e mo fa matla. Ha Daniele a elelloa bofokoli ba hae, lenyeloi lea mo ama le mo khothatsa ka khotso ea Molimo “ ‘Se tšabe, monna ea ratoang! Khotso e be le uena! Tiea pelo, tiea matla!’ ” (Dan. 10:19). Hopola hore lenyeloi le rometsoe ho Daniele ka lebaka la lithapelo tsa hae, e le ho tla mo fa tlhahiso-leseling le kutloisiso. Ka mantsoe a mang, pono e latelang e khaolo ea 11 e reretsoe ho khothatsa Daniele ka lebaka la tšiamo ea hae le ho tebisa maikutlo ka maemo a renang Jerusalema. Ha re na le Molimo ka lehlakoreng la rona, re ka ba le khotso leha re tobane le mahlomola. Kamo ea Hae ea lerato e re fa matla a ho talima bokamoso ka tšepo.

`“Leholimo le ka ba haufi haholo, ho rona ba maemong a tloaelehileng a bophelo.”— Ellen G. White, The Desire of Ages, leq. 48. Ke hangata ha kae u ee u nahana ka katamelano eo leholimo le nang le eona le lefatše? U no ka phela ka tsela e fapaneng joang haeba u ne u lula u hopotse ‘nete ee pelong le kelellong ea hau?`