---
title:  Pono ea Khosana
date:  09/03/2020
---

`Bala Daniele 10:4–9. Ho etsahala eng ka Daniele moo?`

Ha Daniele a hlalosa maiphihlelo a hae, re sitoa ho lekanya botlotlehi bo hlollang boo a bo bonang. Ponahalo eo ea motho (Dan. 10:5, 6) e khutlisetsa ho “Mor’a motho” ea neng a hlaha ponong ea kahlolo ea leholimo (Dan. 7:13). Seaparo sa Hae sa khauta se hopotsa seaparo sa boprista (Lev. 16:4), e leng se tšoantšang motho enoa le “Morena oa makhotla” a hlahellang a hokahanyoa le sehalalelo se leholimong (Daniel 8). Khauta le eona e amahanngoa le liaparo tsa boprista e le sesupo sa seriti sa borena. Qetellong, ho tšoantša sebopeho sena se kang sa motho le lehalima, mollo, koporo, le lentsoe le matla ho bontša enoa e le ea kaholimo ho botho. Enoa ke ea nang le makhabane a boprista, borena, le bosole. Sebopeho sena hape se bonahala se na le ho tšoana le sa lenyeloi le ileng la hlahella ho Joshua pele ho ntoa ea Jeriko (Josh. 5:13, 14). Ponong, Joshua o bona, “Molaoli oa makhotla a Jehova.” Se thahasellisang ke hore, lentsoe la se-Heberu le tolokiloeng e le “molaoli (sar) mona ke lentsoe le le leng le le tolokiloeng e le “khosana”ha ho buuoa ka Mikaele ho Daniele 10:21. Empa papiso e atamelaneng haholo e pakeng tsa Daniele le Johanne.

`Re bona tšoano e fe pakeng tsa pono ea Molimo ho Daniele 10 le e ho Joshua 5:13–15 le Tšenolo 1:12–18?`

Ho latela Daniele, ba nang le eena ba tšoaroa ke tšabo e kholo, ba baleha ba ipata, Daniele eena a ilibana a oela fatše. Ponahalo ea Molimo ea mo imela. Feela ho sa natse tšabo eo ea hae, pono ea Daniele e bontša hore Molimo o taolong ea nalane. Efela, ha toro e ntse e phutholoha, re tla bona hore Molimo o fa Daniele ‘mapa oa nalane ea botho ho tloha nakong ea moprofeta ho fihla nakong ea ho thehoa ha ‘muso oa Molimo (Daniele 11 le 12).

`Haeba, joalo kaha re bone ho Daniele makhetlo-khetlo, Molimo a ka boloka nalane ea motho tlas’a taolo, a ka etsa joang ka maphelo a rona ka bo mong?`