---
title:  ‘Muso o Latelang
date:  18/03/2020
---

`Bala Daniele 11:29–39. Ke ‘muso o fe ona o hlahang kamor’a Roma ea bohedene?`

Daniele 11:29–39 e bua ka ‘muso oa tsamaiso e ncha. Leha ‘muso ona o ntšetsa pele ‘muso oa Roma ‘me o ja lefa la litšobotsi tsa oona, empa o boetse o bonahala eka ke o fapaneng ka litsela tse ling tse itseng. Temana ea Bibele e re, “litaba tsa qetello li ke ke tsa tšoana le tsa ho qala” (Dan. 11:29). Ha re talima ho tsoela pele, re fumana hore e itšoara joalo ka matla a borapeli. O tobisa litlhaselo tsa oona haholo-holo ho Molimo le sechaba sa hae. A re keng re talime tse ling tsa liketso tse susumetsoang ke morena enoa.

Pele, o tla “halefela selekane se halalelang” (Dan. 11:30). E lokela e be ho buuoa ka selekane sa Molimo sa pholoho, sena seo morena enoa a se halefelang.

Bobeling, morena enoa o tla hlahisa makhotla a “silafatse sehalalelo”a be a felise “sehlabelo sa kamehla” (Dan. 11:31). Re hlokometse ho Daniele 8 hore lenaka le lenyenyane le liha metheo ea “sehalalelo” sa Molimo le be le felise “sehlabelo sa kamehla” (Dan. 8:11). Taba ena e lokela ho utloisisoa e le tlhaselo ea semoea holim’a bosebeletsi ba Kreste sehalalelong se leholimong. Borarong, ka lebaka la tlhaselo ea hae holim’a sehalalelo, ‘muso ona o beha “manyala a bofeliso” ka tempeleng Ea Molimo. Polelo e tšoanang ea “sebe se senyang” e supa liketso tsa bokoenehi le bojela-thoko tsa lenaka le lenyenyane(Dan. 8:13).

Boneng, ‘muso ona o hlorisa sechaba sa Molimo: “har’a ba hlalefileng, ho tla oa ba bang, hore ba lekoe, ba hlatsuoe, ba soeufatsoe, ho isa mehleng e qetellang” (Dan. 11:35). Sena se re hopotsa lenaka le lenyane, le lihelang makhotla a mang le linaleli tse ling fatše, la li hatakela (Dan. 8:10; bapisa le Dan. 7:25). Bohlanong, morena enoa o tla “ikholisa a phahamele melimo eohle, ‘me o tla seba Molimo oa melimo ka linyefolo tse makatsang” (Dan. 11:36). Ho sa makatseng, lenaka le lenyenyane le lona le bua “ka boikakaso” (Dan. 7:8), khahlanong le Molimo (Dan. 7:25).

`Lintlha tse ling tsa tšoano li ne li ka boleloa empa, ha re nahana ka seo re ithutileng sona ho Daniele 7 le 8, morena eo ke mang, ‘me hobaneng ha ho le bohlokoa haholo ho rona, ho sa natse khatello tse sechabeng, ho tiea ha re o hloaea?`