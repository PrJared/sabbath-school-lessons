---
title:  Ho Tsoa Leboea le Boroa ho Ea Naheng e Ntle
date:  14/03/2020
---

### Bakeng sa Boithuto ba Beke Ena Bala
Daniele 11; Dan. 8:3–8, 20–22; Esa. 46:9, 10; Dan. 8:9, 23; Matt. 27:33–50.

> <p>Teman’a Khopolo</p>
> “Har’a ba hlalefileng ho tla oa ba bang, hore ba lekoe, ba hlatsuoe, ba soeufatsoe, ho isa mehleng e qetellang; hobane le eona taba eo e beetsoe nako e beiloeng”(Daniele 11:35).

Ha re qala khaolo ena e qholotsang, re lokela ho hlakisa lintlha tse seng kae ho tloha sethathong. Ea pele, Daniele 11 e bapile le boprofeta bohle bo fetileng ba Daniele. Joalo kaha khaolong ea 2, 7, 8, le 9, molaetsa oa boprofeta o tloha nakong ea moprofeta ho isa nakong ea bofelo. Ea bobeli, ho hlaha tatellano ea mebuso ea lefatše, e atisang ho hatella sechaba sa Molimo. Ea boraro, nako ka ‘ngoe ea boprofeta e felella hamonate. Ho Daniele 2, lejoe le felisa setšoantšo; ho Daniele 7, Mor’a Motho o amohela ‘muso; e be ho Daniele 8 le 9, ho hloekisoa sehalalelisiso se leholimong ka mosebetsi oa Mesia.

Khaolo ea 11 e latela lintlha tse tharo tsa mantlha. Ea pele, e qala ka marena a Persia ‘me e bua ka pheletso ea oona, ha morena oa leboea a hlasela thaba ea Molimo. Ea bobeli, ho hlalosoa lintoa tse latelanang tsa morena oa leboea le oa boroa le kamoo li amang sechaba sa Molimo. Ea boraro, e phethela ka litaba tse monate ha morena oa Leboea a felisoa ke “thaba e khethehileng, e khanyang”(Dan. 11:45). Ho phethela ho monate tjena ho supa ho felisoa ha bokhopo le ho thehoa ha ‘muso oa Molimo o sa feleng.