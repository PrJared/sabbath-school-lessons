---
title:  Boprofeta ba Siria le Egepeta
date:  16/03/2020
---

`Bala Daniele 11:5–14. Ho hlahella’ng moo?`

Ho shoeng ha Alexandere e Moholo, ‘muso o moholo oa Gerike o ile oa aroloa ka balaoli ba hae ba sesole ba bane. Ba babeli ba bona—Seleucus Siria (Leboea) le Ptolemy Egepeta (Boroa)—ba ile ba atleha ho theha mebuso e meholo e neng e loantšana ho tseka taolo ea naha.

Baithuti ba bangata ba Bibele ba utloisisa hore lintoa tse pakeng tsa morena oa Leboea le morena oa Boroa tse porofetiloeng ho Daniele 11:5–14 li bua ka lintoa tse ngata tse neng li le pakeng tsa mebuso ena e ‘meli. Ho latela boprofeta, ho ne ho tla etsoa teko ea ho kopanya mebuso ena e ‘meli ka lenyalo, empa kopano eo e ne tla ba ea nako e khutšoanyane (Dan. 11:6). Mehloli ea nalane e re bolella hore Antiochus II Theos (261–246B.C.) setloholo sa Seleucus I, o ile a nyala Berenice, morali oa morena oa Egepeta, Ptolemy II Philadelphus. Leha ho le joalo, tumellano eo ha ea ka ea e-ba e nako e telele, ‘me ntoa e neng e kenyelletsa sechaba sa Molimo ka kotloloho ea qalella hape. Ka mokhoa o joalo, Daniele 11 e sebetsana le liketsahalo tsa bohlokoa tse amang maphelo a sechaba sa Molimo mengoaha-kholo kamorao ho hore moprofeta Daniele a be sieo.

Hape, re ka ipotsa potso ea hore ke hobaneng ha Jehova a senola e sa le pele ho nako lintlha-kholo ka lintoa tsa mebuso e loantšanang karolong eo ea lefatše. Lebaka le bonolo. E, Morena o bolela e sa le pele liqholotso tse ngata tseo sechaba sa Hae se tla tobana le tsona mengoaheng e tlang ho tla. Hape, Molimo ke Morena oa nalane, ‘me ha re bapisa tlaleho ea boprofeta le liketsahalo tsa nalane, re ka bona hoba lentsoe la boprofeta le phethahetse joalo kaha le boletsoe e sa le pele. Molimo o porofetang lipheto-phetoho tsa lintoa tsa mebuso ea mehleng ea khale ea Gerike ke Molimo o tsebang bokamoso. O tšoanetsoe ke tšepo le tumelo ea rona. Ona ke Molimo o moholo, e seng molingoana o entsoeng ka mohopolo oa motho. Ha a laole feela tsela ea liketsahalo tsa nalane, empa o boetse o laola maphelo a rona haeba re mo lumella ho etsa joalo.

`Bala Esaia 46:9,10. Ke thutomolimo ea mathomo e kae e phuthetsoeng ke litemana tse peli tsee, re ka fumana tšepo e fe e kholo ho tsona? Nahana kamoo temana ea leshome e ka beng e tšosa kateng hoja Molimo o ne o se mosa le lerato empa o tletse boiphetetso le pelo e mpe.`