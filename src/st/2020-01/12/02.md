---
title:  Boprofeta ba Persia le Gerike
date:  15/03/2020
---

`Bala Daniele 11:1–4. Re bona eng moo e re hopotsang ka boprofeta bo fetileng boo re bo boneng ho Daniele?`

Gabriele o bolella Daniele hore ho tla hlaha marena a mararo Persia. A tla lateloa ke morena oa bone, ea tla rua ho feta a mang kaofela ‘me o tla khothotsa ba-Gerike. Kamor’a Siruse, ha e-ba le marena a mararo a busang Persia: Cambyses (530–522B.C.), Smerdis oa Bohata (522 B.C.), le Dariuse I (522–486 B.C.). Morena oa bone ke Xerxes, eo ho buuoang ka eena bukeng ea Esthere e le Assueruse. O ne a ruile haholo (Esthere 1:1–7) eaba o laola mabotho a mangata ho ea hlasela Gerike, joalo kaha boprofeta bo boletse. Empa, leha a ne a le matla joalo, o ile a hloloa ke lebotho le fokolang la masole a Gerike a matla ntoeng. Ha ho thata ho hlokomela hore Alexander e Moholo ke eena morena ea hlahang ho Daniele 11:3, ea qetellang e le eena ‘musi oa lefatše lohle la mehleng ea khale. Ha a le lilemo li 32, o ile a shoa a sa siea mojalefa boreneng ho busa ‘muso oo. Kahona, ‘muso oa aroloa ka balaoli ba hae ba bane: Seleucus holim’a Siria le Mesopotamia, Ptolemy holim’a Egepeta, Lysimachus holim’a Thrace le likarolo tse ling tsa Asia Minor, le Cassander holim’a Masedonia le Gerike.

`Bapisa Daniele 11:2–4 le Daniele 8:3–8, 20–22. Litemana tse hammoho li re thusa joang ho hloaea Alexander e le eena morena moo?`

Re ka ithuta eng tlhalohanyong ea mabitso, linako, libaka, le liketsahalo tsa nalane? Pele, re ithuta hore boprofeta bo phethahetse joalo kaha bo boletsoe ke moromuoa ea halalelang. Lentsoe la Molimo ha le fose. Bobeli, Molimo ke Morena oa nalane. Re ka ba le monahano oa hore tatellano ea babusi, baetapele, mebuso ea sepolotiki e susumetsoa ke litaba-tabelo tsa babusisi, bahatelli, le boralipolotiki ba mefuta eohle. Leha ho le joalo, Bibele e senola hore Molimo ke Eena ea leng taolong ‘me ke Eena ea tla laola kamoo nalane e tsamaeang kateng ho latela thato ea Hae e halalelang, eo qetellong e tla lebisa ho felisoeng ha bokhopo le ho thehoeng ha ‘muso oa Molimo o sa feleng.