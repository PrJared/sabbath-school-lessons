---
title:  Roma le Morena oa Selekane
date:  17/03/2020
---

`Bala Daniele 11:16–28. Leha temana tseo li le thata, ke litšoantšo li fe tseo u li fumanang moo tse hlahang lebakeng tse ling hape ho Daniele?`

Phetoho ea matla ho tloha ho marena a Gerike ho ea ho Roma ea bohedene. E bonahala e porofetiloe ho Daniele 11: 16: “Ea neng a futuha ho mo loantša o tla etsa kamoo a ratang kateng, ‘me ha ho motho ea tla tiea pel’a hae; o tla ema naheng e khahlehang, ‘me tšenyo e tla ba teng letsohong la hae.” Naha e khahlehang ke Jerusalema, tikoloho eo ho eona Israele ea khale e neng e le teng, ‘me ‘muso o mocha o hapang tikoloho eo ke Roma ea bohedene. Ketsahalo e tšoanang e boetse e tšoantšoa ka ho pharalla ha lenaka le lenyane, le fihlellang le naheng e khahlehang (Dan. 8:9). Ka hoo ho ea hlaka hore matla a taolong ea lefatše ka nako ena ke Roma ea bohedene.

Ho na le mahlaselinyana a mang litemaneng tsa Bibele a tiisang chalimo ena. Mohlala, “ea lefisang batho lekhetho” e lokela e be e bua ka Caesare Augustus. Ke nakong ea ho busa ha hae Jesu a ileng a hlaha, ha Maria le Josefa ba le leetong ho ea Bethelehema ho ea baloa (Dan. 11:20). Hape, ho latela boprofeta, ‘musi enoa o tla lateloa ke “motho ea khopo” (Dan. 11:21). Kamoo nalane e bontšang kateng, Augustus o ile a lateloa ke Tiberius, mor’a ea amohetsoeng ka molao oa Augustus. Tiberius o tsebahala e le motho ea neng a makatsa a bile a le khopo.

Taba ea bohlokoa ka ho fetisisa, ho latela litemana tsa Bibele, ebile nakong ea puso ea Tiberius moo, “morena oa selekane” a tlang ho khaoloa (Dan. 11:22). Ho hlakile sena se supa ho thakhisoa ha Kreste, eo hape a bitsoang “Motlotsuoa morena” (Dan. 9:25; sheba le Matt. 27:33–50), ha a bolaoa nakong ea puso ea Tiberius. Ha ho buuoa ka Jesu e le “morena oa selekane” mona ke ntlha e bohlokoa e re thusang ho phalla ha liketsahalo tsa nalane, hape e fana ka bopaki bo matla ba matla a Molimo a ho tseba lintho e sa le pele. Molimo o nepile linthong tsena tsohle tse etsahetseng tsa boprofeta, kahona re ka mo tšepa e le kannete ho seo a se buang ka tse tla etsahala kamoso.

`Le hará liketsahalo tsena tsa lipolotiki le nalane, Jesu oa Nazaretha, “morena oa selekane,” o senoloa litemaneng. See se re thusa joang ho re bontša hore le har’a merusu le maqakabetsi a lipolotiki, Jesu o lutse e le khubu ea Lengolo?`

18 Laboraro