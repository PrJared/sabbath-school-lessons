---
title:  Thapelo
date:  13/01/2020
---

Hang Daniele a nka metsoalle ea hae ho ea nakong ea thapelo, a ba hlalosetsa hore ba tlo bolaoa haeba Molimo a sa senole toro. Nako le nako ha re tobana le bothata, re lokela ho ananela hore Molimo oa rona o moholo ho lekana hore a rarolle le liqholotso tse sa rarolleheng.

`Bala Daniele 2:17–23. Mefuta e ‘meli ea lithapelo tse rapetsoeng moo ke e fe?`

Khaolong ena ho buuoa ka mefuta e ‘meli ea thapelo. Ea pele ke thapelo eo ho eona Daniele a kopang Molimo hore a senole toro le manollo ea eona (Dan. 2:17–19). Mantsoe a thapelo ena ha a fanoa, empa re bolelloa hore Daniele le metsoalle ea hae “[ba] kopa mohau oa Molimo oa leholimo bakeng sa sephiri seo, hore Daniele le balekane ba hae ba se ke ba felisoa le ba bohlale ba bang ba Babilona” (Dan. 2:18). Ha ba ntse ba rapela, Molimo a arabela kopo ea bona a senola toro ea morena le manollo ea eona. Re ka ba le tiisetso ea hore ha re kopa “mehauhelo ho Molimo oa leholimo” le rona lithapelo tsa rona li tla arabeloa, leha e se ka tsela e bonahalang joalo ka ena mona, hobane Molimo oa Daniele ke Molimo oa rona le rona.

Ka lebaka la hobane Molimo a arabetse thapelo ea bona, Daniele le metsoalle ea hae ba kena thapelong ea teboho ka thabo e kholo. Ba leboha Molimo ka ho ba mohloli oa bohlale le ka ho ba taolong ea tlhaho le nalane ea lipolotiki. Ho na le thuto ea bohlokoa eo re ka ithutang eona mona. Ha re ntse re rapela re kopa lintho tse ngata ho Molimo, ke ha ngata ha kae re mo lebohang ka hore o arabetse lithapelo tsa rona? Boiphihlelo ba Jesu le balepera ba leshome bo fana ka setšoantšo se hlakileng sa ho hloka teboho ha batho. Har’a ba leshome ba phekotsoeng, ke a le mong feela ea khutlang “ho tlotlisa Molimo” (Luka 17:18). Boitšoaro ba Daniele ha bo re hopotse feela ka bohlokoa ba teboho le thoriso, empa bo senola le semelo sa Molimo eo re mo rapelang. Ha re rapela ho Eena, re ka mo tšepela ho etsa se molemong oa rona, kahona re lokela ho mo lebohla le ho mo rorisa kamehla.

`Bala Lipesalema 138. Ke eng seo u ka se nkang thapelong ee ea teboho se ka u thusang hore u be le teboho ho Molimo, ho sa natse maemo ao u leng har’a oona?`