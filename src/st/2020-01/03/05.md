---
title:  Setšoantšo, Karolo ea Bobeli
date:  15/01/2020
---

`Bala toro hape le manollo ea eona (Dan. 2:31–49). See se re ruta eng ka tsebo ea Molimo ea tse tlang ho etsahala nalaneng ea lefatše?`

Boprofeta bo bonahatsoang ke toro ea Nebukadnesare bo fana ka tlhaloso e akaretsang ea boprofeta ‘me bo sebetsa e le sekala seo ka sona re ka atamelang boprofeta bo tebileng ba Daniele 7, 8, le 11. Hape, Daniele 2 ha se boprofeta bo nang le lipehelo. Ke boprofeta ba bofelo: tlhaloso e topileng ea seo Molimo a se boneng e sa le pele ‘me seo a tlang ho se hlahisa nakong e tlang.

1. Hlooho ea Khauta e emetse Babilona (626–539 B.C.). kannete, ha ho tšepe e ‘ngoe e ka emelang matla le leruo la ‘muso oa Babilona ho feta khauta. Bibele e o bitsa “motse oa khauta” (Isa. 14:4) le “senoelo sa khauta letsohong la Jehova” (Jer. 51:7; bapisa le Tšenolo 18:16). Ranalane ea khale Herodotus o tlaleha hore motse oo o ne o khabisitsoe ka khauta e ngata.
2. lifuba le matsoho a selifera li emetse Ba-Mede le Ba-Persia (539–331 B.C.). joalo kaha selifera se le katlase ho khauta ka boleng, ‘muso oa Ba-Mede le Ba-Persia ha o ea ka oa fihlela letlotlo la ‘muso oa Babilona. Ho tlatseletsa moo, selifera e ne e le letšoao le lokelang ‘muso oa Ba-Mede le Ba-Persia hobane ba ne ba sebelisa selifera likhafeng tsa bona.
3. Mpa le matheka a koporo a tšoantša Gerike (331–168 B.C.). Ezekiele 27:13 e bontša Ba- Gerike ba ne ba hoeba ka lijana tsa koporo. Masole a ba-Gerike a ne a tsejoa ka lihlomo tsa bona tsa koporo. Liheleme tsa bona, lithebe, le lilepe tsa ntoa e ne e le tsa koporo. Herodotus o re bolella hore Psammetichus I oa Egepeta ha a bona bakhothotsi ba leoatleng [pirates] ba ma-Gerike ba hlasela Egepeta o ile a bona phethahatso ea bopofoteta bo neng bo ile ba phetoa khale “banna ba koporo ba tsoang leoatleng.”
4. Meomo ea tšepe ka nepo e tšoantša Roma (168 B.C.–A.D. 476). Joalo kaha Daniele a hlalositsa, tšepe e ne e tšoantša matla a robakanyang a ‘muso oa Roma, o nkileng nako e telele ho feta mebuso e tlileng pele ho oona. Tšepe e ne e le setšoantšo se nepahetseng ho tšoantša ‘muso oo.
5. Maoto ka ‘nqá e ‘ngoe e le a tšepe ka ‘nqá e ‘ngoe e le a letsopa a tšoantša Europo e arohaneng (A.D. 476–Ho Tla ha Bobeli ha Kreste). Motsoako oa tšepe le letsopa o fana ka setšoantšo se loketseng sa se ileng sa etsahala kamorao ho ho oa ha ‘muso oa Roma. Leha ho entsoe liteko tse ngata ho kopanya Europo, ho tloha ka ho nyallana mahareng a marena ho fihlela ka Kopano ea Europo [European Union], esale ho le teng likarohano le ho se lumellane, ‘me ho ea ka boprofeta, ho tla lula ho le joalo ho fihlela Molimo a theha ‘muso oa Hae o sa feleng.