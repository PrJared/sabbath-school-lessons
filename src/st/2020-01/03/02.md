---
title:  Bohaufi ba Molimo
date:  12/01/2020
---

`Bala Daniele 2:1–16. Ke tlokotsi e fe eo ba-Heberu ba tobanang le eona ka lebaka la toro eo Jehova a e fileng morena?`

Litoro li ne li nkeloa hloohong haholo lefatšeng la mehleng ea khale. Ha toro e ne e bonahala e tšosa, e ne e atisa ho supa kotsi e tlang. Ka hona, ho ea utloisiseha hore ke hobaneng ha Nebukadesare a tšoenyehile ka toro eo, ka bomalimabe, a seng a sa e hopole. Ba bohlale ba Babilona ba ne ba lumela hore melimo e ka senola manollo ea litoro, empa torong ena e ho Daniele, ha ho seo ba bohlale ba ka se etsang hobane morena o lebetse toro. Ha e ne e ba ba bolelletsoe toro, ba ne ba tla fana ka manollo ea eona ho khahlisa morena. Empa boemong bona bo thata, ha bo ramahlale ba litoro ba sitoa ho bolella morena toro ea hae, ba tlameha ho amohela hore “ha ho e mong ea ka e senolelang morena, ha e se melimo e sa ahang har’a batho” (Dan. 2:11).

Ka lebaka la ho imeloa ke ho khathatseha, morena o laela hore ba bohlale bohle ba Babilona ba bolaoe. Bokhopo bo joalo bo ne bo tloaelehile lefatšeng la khale. Mehloli ea nalane e paka hore, morero oa sekhukhu, Dariuse I o ile a laela hore linohe tsohle li bolaoe, Xerxes a bolaea lihahi tse neng li ahile borokho bo ileng ba oa. Ha Nebukadnesare a fana ka taelo ea hae, Daniele le balekane ba hae ba ne ba sa tsoa qeta khoetliso ea bona ‘me ba qeta ho amoheloa har’a ba bohlale ba morena. Ka lebaka lena, le bona ba angoa ke taelo ea morena. Hantle-ntle puo ea teng e supa hore taelo e ne e lokela ho qala hang-hang, ‘me Daniele le metsoalle ea hae ba ne ba lokela ho ba ba latelang. Empa Daniele, ka “bohlale le ka kutloisiso” (Dan. 2:14), o atamela Arioke, monna eo taelo ea polao e leng boikarabellong ba hae. Qetellong Daniele a kopa ho fuoa nako ke morena ka sebele hore ba tle ba fumane tharollo ea sephiri sa toro eo. Se thahasellisang ke hore, leha morena a ne a nqositse ba bohlale ka hore ba leka ho batla ekeletsoa “nako,” o fana ka “nako” eo Daniele a e kopang. Ka ho hlaka Daniele o lumellana le ba bohlale hore ha ho motho ea ka rarollang sephiri se joalo, empa moprofeta o tseba ka Molimo ea ka senolang likateng le manollo ea toro eo.

`Ba Thuto-molimo ba bua ka “bohaufi” ba Molimo, hore leha a fapane le tlhaho, Molimo a ka ba haufi le eona. Taba ea hore Molimo o file morena Nebukadnesare toro e re bolella eng ka bohaufi ba Molimo ho rona?(Sheba le Liketso 17:28.)`