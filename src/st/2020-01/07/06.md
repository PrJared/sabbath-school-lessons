---
title:  Namolelo
date:  13/02/2020
---

`Bala Daniele 6:24–28. Morena o fana ka bopaki bo fe ka Molimo?`

Ntlha ea bohlokoa e ka boleloang ke hore Dariuse o rorisa Molimo ebile o ananela borena ba Molimo. Sena ke sehlohlolo sa lithoriso le lipolelo tsa kananelo tse fuoeng Molimo likhaolong tse fetileng (Dan. 2:20–23; Dan. 3:28, 29; Dan. 4:1–3, 34–37). Joalo ka Nebukadnesare, Dariuse o arabela topollo ea Daniele ka ho rorisa Molimo. Empa o etsa le se fetang seo: o fetola molao oa hae ‘me o laela hore motho e mong le e mong a “Batho ba tšohe, ‘me ba tšabe Molimo oa Daniele”(Dan. 6:26). E, Daniele o pholositsoe ka mohlolo, botšebephi ba hae bo putsitsoe, bokhopo bo fuoe kotlo, le hlompho le matla a Molimo a namoletsoe. Empa seo re se bonang mona, ke mohlala o monyane oa se tlang ho etsahala lefatšeng ka bophara: batho ba Molimo ba lopolloa, bokhopo bo fuoa kotlo, le Jehova a namoleloa kapele ho libopuoa tsa mafatše ‘ohle.

`Bala Daniele 6:24. Ke eng eo re ka e fumanang e tšoenya ka temana ee, ‘me ke hobaneng?`

Ho na le bothata bo le bong bo tšoenyang, leha ho le joalo, ‘me ke basali le bana bao, joalo kaha re tseba, ba se nang molato, feela ba oela tsuong e tšoanang le ea ba molato. Re ka hlalosa taba ee joang e bonahalang e ka ho se abe toka hantle? Pele, re lokela ho ela hloko hore ketso ena e etsetsoa qeto le ho kenngoa tšebetsong ke morena ho latela melao ea ba- Persia, e kenyelletsang lelapa kotlong ea setlōli sa molao.ho latela tsamaiso ea khale, lelapa kaofela le ne le nka boikarabello ba setho se le seng sa lona. Hona ha ho bolele hore ho nepahetse; ho bolela hore pale ena e lumellana le seo re se tsebang ka molao oa ba-Persia. Bobeling, re lokela ho ela hloko hore tlaleho ea Bibele e pheta ketsahalo ena empa ha e ananele ketso ea morena. Hantle-ntle, Bibele e thibela hore bana ba bolaoe ka lebaka la libe tsa batsaoali ba bona (Deut. 24:16).

`Maemong a ho hloka toka ho joalo ka hona le a mang a mangata, u ka fumana khothatso e fe ho tsoa litemaneng tse kang 1 Ba-Korinthe 4:5? E re’ng, ‘me ke hobaneng ha ntlha eo e e hlahisang e le bohlokoa haholo?`