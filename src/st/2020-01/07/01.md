---
title:  Ho Tloha Lemeneng la Litau ho ea Lemeneng le Lenyeloi
date:  08/02/2020
---

### Bakeng sa Boithuto ba Beke Ena Bala
Daniele 6,1 Sam. 18:6–9, Matt. 6:6, Liketso 5:27–32,Mareka 6:14–29, Ba-Heb. 11:35–38.

> <p>Teman’a Khopolo</p>
> “Eaba mahosana le marenana ba leka ho fumana sebaka sa ho ngosa Daniele mosebetsing oa ‘muso oo a o sebetsang; empa ha b’a ka ba fumana sebaka sa molato, etsoe ebe ele motho ea tśepahalang; ‘me ho no ho sa fumanoe tśito ho eena,leha e le bokhopo” (Daniele 6:4).

Kamor’a hore ba-Mede le ba-Persia ba hape Babilona, Dariuse oa mo-Mede a elelloa bohlale ba Daniele ‘me a mo memela ho ba karolo ea ‘muso o mocha. Moprofeta enoa oa leqheku o ipabola mosebetsing oa hae oa sechaba hoo morena ea mocha a mo beang tona-kholo ea ‘muso ‘ohle oa ba-Mede le ba-Persia. Leha ho le joalo, ha khaolo e ntse e tsoela pele, Daniele o tobana le seo ka nepo se neng se ka bitsoa “Sebe sa pele sa mapomelo”—e leng sa mona. Feela, pele pale e fela, re bona hore Daniele oa tšepeha, ha a tšepahalle mosebetsi oa hae feela oa lefatše tlas’a ba-Mede le ba-Persia, empa kaholimo ho tsohle, ho Molimo oa hae. ‘Me re ka ba le tiisetso ea hore, haholoanyane, botšepehi ba hae ho Molimo bo ama ka kotloloho botšepehi ba hae le lintleng tsena tse ling.

Boiphihlelo ba Daniele ka tlhoriso bo ema e le sesupo sa se tla hlahela batho ba Molimo nakong ea bofelo. Pale ha e bolele hore batho ba Molimo ba tla qobisoa litlhoriso le mahloko. Seo e se tiisang ke hore, ntoeng le bokhopo, botle bo tla qetella bo hlotse, ‘me qetellong Molimo o tla ahlolela batho ba Hae.