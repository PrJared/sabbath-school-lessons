---
title:  Ka Lemeneng la Litau
date:  12/02/2020
---

`Bala Daniele 6:11–23. Morena o re’ng ho Daniele se senolang ho na Daniele ke paki e matla ha kae ea Molimo?`

Kapele beng ba ‘momori ba bona Daniele a ntse a rapela—ke hore, a etsa hantle se haneloang ke molao. ‘Me eare ha ba tlisa qoso kapele ho morena, ba bua ka Daniele ka tsela e mo nyenyefatsang: “Daniele, e mong oa batšoaruoa ba tsoang Juda”(Dan. 6:13). Mahlong a bona, e mong oa matona a ka sehloohong a ‘muso, ea ratoang ke morena ka hofetisa, ke “motšoaruoa” feela. Hape, ba qabanya Daniele le morena ka hore ba re, “ha a re letho ka uena, morena, leha e le ka molao o ngoliloeng ke uena.” Joale morena oa hlokomela hore o behetsoe leraba ka ho tekenela molao oo. Temana e re, “A na a leka ho mo pholosa, letsatsi la ba la likela” (Dan. 6:14). Empa ha ho seo a ka se etsang ho namolela moprofeta kotlong e beiloeng. Molao o sa fetoheng oa ba-Mede le ba-Persia o lokela ho phethoa joalo kaha o ngoliloe. Ka mokhoa o joalo, morena, leha a le letheke-theke, o fana ka taelo ea hore Daniele a lahleloe kahar’a litau. Empa leha a etsa joalo, Dariuse o bua polelo ea tšepo, e utloahalang e ka ke thapelo: “‘Molimo oa hau, oo u o sebeletsang ka tiisetso, o ke o u namolele’”(Dan. 6:16).

Bibele ha ea ngola hore na Daniele o ne a ntse a etsang har’a litau, empa re ka akanya hore o ne a rapela. Eaba Molimo o putsa tumelo ea Daniele ka ho romela lenyeloi la Hae ho mo sireletsa. Hoseng, Daniele o ne sa sa tsoa kotsi ea letho ‘me a lokile hore a ka qala mosebetsi oa hae ‘musong. Ellen G. White ha a bua ka ketsahalo ena o re: “Molimo ha oa ka oa thibela lira tsa Daniele ho mo lahlela lemeneng la litau; o ile a lesa manyeloi a lefifi le batho ba khopo ho phethahatsa morero oa bona ho fihlela mona; empa e ne e le hore a tle a totobatse topollo ea mohlanka oa Hae, le ho hloloa ha lira tsa ‘nete le ho loka ho felle ka ho fetisa.”—Prophets and Kings,maq. 543, 544.

`Leha pale ena e felletseng ka thabo (bonyane ho Daniele), empa litlaleho tseo tsona, le tse ka Bibeleng, (mohlala, sheba, Mareka 6:14–29), tse sa qetelleng ka topollo moo? Re lokela ho li utloisisa joang?`