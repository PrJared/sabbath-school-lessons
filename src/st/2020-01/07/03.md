---
title:  ‘Momori Khahlanong le Daniele
date:  10/02/2020
---

`Bala Daniele 6:6–9. Sepheo sa molao oo ke se fe? O bapala ka kelello ea morena joang?`

Dariuse a ka bonahala a sa sebelise kelello ha a fetisa molao oo kamor’a nako e khutšoane a sa batla ho u hlakola. O oela lerabeng le chehiloeng ke mahosana a hae, ba masene ho lekana hore ba tsamaise maemo a ‘muso ona o mocha. Dariuse o theoletse matla sechabeng ka ho arola puso ka babusi ba lekholo le mashome a mabeli hore puso e tle e tsamaee hantle haholo. Leha ho le joalo, liketso tse joalo li na le ho ba kotsi ha nako e ntse e tsamaea. Letona le nang le tšusumetso le ka baka bokoenehi ha bonolo ‘me la arola ‘muso. Kahona, molao o reng batho ba rapele morena feela ka matsatsi a mashome a mararo o bonahala e le leano le letle le phahamisang botšehetsi ba morena, ‘me ka mokhoa o joalo le thibele bohanyetsi. Empa mahosana a thetsa morena ka hore molao o joalo o tšehelitsoe ke mahosana, marenana, babusi, baeletsi, le matona “kaofela”—taba e hlakileng hore ha se ‘nete, hobane Daniele ha a kenella. Hape, khonahalo ea ho nkoa joalo ka molimo e lokela e be e ile ea khahla morena.

Ha ho na bopaki ba hore marena a ba-Persia a ne a ikuka e le melimo. Leha ho le joalo, ekaba molao o ne o leka ho etsa morena moemeli ea mong feela oa melimo ka matsatsi a mashome a mararo; ke hore lithapelo tse isoang ho melimo li fete ka eena. Ka bomalimabe, morena ha a batlisise sesosa sa khothaletso ena. Kahona, a hloleha ho bona hore molao o neng o boleloa hoba o tla thibela ‘momori e ne e le ‘momori oa ho timetsa Daniele ka boona. Lintlha tse peli tsa molao ona li hloka ho eloa hloko. Ea pele, kotlo ea tlōlo ea molao ona ke ho akheloa lemeneng la litau. Ka hobane ha ho ‘nqa e ‘ngoe moo ho tiisoang taba ea kotlo ea mofuta ona, ekaba mohlomong ebile tšisinyo ea tšohanyetso ea lira tsa Daniele. Marena a khale a Bochabela bo haufi a ne a kenya litau ka likecheng e le hore ba tle ba li lokolle ka nako e ‘ngoe bakeng sa ho ea tsoma. Ka hoo, ho ne ho se na khaello ea litau tse ka hlaselang mang ea ka bang sebete sa ho tlōla molao oa morena. Ea bobeli, molao ha o fetohe. Sebopeho sa ho se fetohe ha “molao oa ba-Mede le ba-Persia” ho buuoa ka hona hape ho Esthere 1:19 le Esthere 8:8. Diodorus Siculus, ranalane ea khale ea Gerike, o bua ka ketsahalo e ‘ngoe moo Dariuse III (e seng Dariuse eo ho buuoang ka eena ho Daniele) a ileng a fetola maikutlo a hae empa a sitoa ho fetola kahlolo eo a neng a e fetisitse holim’a motho ea se nang molato.