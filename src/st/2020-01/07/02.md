---
title:  Meea e Mona
date:  09/02/2020
---

Le leholimong, tokolohong e phethahetseng, Lusifera o monela Kreste. “Lusifera o ne a le mohono le mona ho Kreste. Feela ha manyeloi ‘ohle a khumamela Jesu a ananela borena ba hae le matla a phahameng le tokelo ea ho busa, o ile a khumama le oona; empa pelo ea hae e ne tlitse mohono le lehloeo.”—Ellen G. White, The Story of Redemption, leq. 14. Mona ke boikutlo bo kotso hore motho a ka bo boloka pelong le hore Melaong e Leshome ka boeona, hammoho le thibelo ea ho bolaea le bosholu, ho na le taelo khahlanong le mona (sheba Exod. 20:17).

`Sheba Daniele 6:1–5, hammoho le Genese 37:11 le 1 Samuele 18:6–9. Mona o bapala karolo e fe lipaleng tse kaofela?`

Litsebo tsa Daniele mosebetsing oa ‘muso li khahla morena empa li bakela mahosana a mang mona. Kahona ba etsa ‘momori ho mo hleka ka ho mo qosa ka bobolu. Empa leha ba ntse ba tsoma, ha ba fumane letho le phoso ka tsamaiso ea Daniele. “Empa ha a ka a fumana sebaka sa molato, leha e le sa tlōlo, etsoe e be e le motho ea tšepehang, ‘me ho no ho sa fumanoe tšito ho eena, leha e le bokhopo”(Dan. 6:4).

Daniele ha a na molato; ha ho na letho leo mahosana a ka le hlahisang ho mo nqosa. Leha ho le joalo, ba boela ba bona kamoo Daniele a tšepahallang Molimo oa hae kateng le kamoo a tšepahallang molao oa Molimo oa hae kateng. Eaba ba elelloa ke hona hore ho mo bea molato, ba tla lokela ho tla ka boemo boo Daniele a tla iphumana a le maqakabetsing a ho khetha ho latela molao oa Molimo kapa molao oa ‘muso. Ho latela seo mahosana a ithutileng ka Daniele, ba kholisehile hore tlas’a maemo a nepahetseng o tla khetha molao oa Molimo oa hae khahlanong le oa ‘muso. A, bopaki bo bo ka kang ka botšepehi ba Daniele!

`Ke lintoa li fe tseo u li loanang khahlanong le mona, ‘me o sbetsane le tsona joang? Ke hobaneng ha mona e le sebe se kotsi se bolaeang le moea?`