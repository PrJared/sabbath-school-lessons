---
title:  'Bosebeletso ba Jesu ba Pholiso: Karolo ea 1'
date:  18/08/2020
---

Mokhoa oa Morena oa rona oa boevangeli o feta taba feela ea ho boloka khopolong ea rona lipolelo le tsela ea ho beha litaba e hlophisitsoeng; ke bophelo bo manoni bo tsamaeang le maemo ka bo bona. Letsatsi le letsatsi re kopana le batho ba nang le litlhoko tsa mefuta: tsa nama, tsa kelello, tsa boikutlo, le tsa moea. Kreste o lakatsa ho fihlela litlhoko tseo ka rona ka hore re bontše khathatseho ka bolutu ba batho, mahlomola, le lipelo tse bohloko, joalo ka ha re bontša thahasello thabong ea bona, tšepong ea bona, le litorong tsa bona. Jesu o ne a sebeletsa litlhoko tseo batho ba neng ba ikutloa hore ba na le tsona e le hore khabareng a tle a fihlele litlhoko tsa bona tse tebileng. Tlhoko eo motho a e utloang ke karolo eo ea bophelo eo ho eona motho a utloang hore o sitoa ho fihlela tharollo ea eona ka boeena. E ka ba tlhoko ea ho tlohella ho tsuba, ho theola boima ba ‘mele, ho ja hantle, kapa ho fokotsa khatello ea maikutlo. E ka ba bohloki ba lijo, lehae, kapa kalafo. E ka ba tlhoko ea tlhabollo ea lenyalo kapa lelapa. Tlhoko ea mapomelo, leha ho le joalo, ke seo batho ba se hlokang ka ho fetisisa—tlhoko ea kamano ea motho le Molimo le ho hlokomela hore bophelo ba bona bo na le boleng ba bosafeleng. Poelano le Molimo lefatšeng le pshatlehileng ke eona tlhoko ea rona ea mapomelo.

`Bala pale ea motho ea omelletseng litho ho Mattheu 9:1–7 le ea mosali ea nang le phallo ea mali ho Mareka 5:25–34. Ke sesupo se fe seo lipaleng tsee ka bobeli se re bontšang hore Jesu o ne a amahanya bokulo ba ‘mele le bohloki ba mapomelo ba poelano le Molimo?`

Bosebeletsi ba Jesu ba pholiso bo ne bo kenyelletsa se fetang feela pholo ea ‘mele le maikutlo. Jesu o ne a batla batho ba fihlele botlalo boo sebe se bo sentseng. Ho Kreste, pholo ea ‘mele kathoko ho ea moea e ne e sa fella. Haeba lerato la Molimo le re khothaletsa ho lakatsa boiketlo ba motho nameng le maikutlong, hape le tla re susumetsa ho laba-labela boiketlo ba motho eo le moeeng e le hore a tle a phele bophelo ka botlalo mona le ka bosafeleng. Haholo hobane, motho e mong le e mong eo Jesu a mo folisitseng o ile a shoa qetellong. Kahona, tlhoko ea bona ea ‘nete, kaholimo ho tsohle, e ne e le ea moea, na ha ho joalo?

`Ke maleke a fe ao kereke ea heno e ka a nkang motseng ho fihlela litlhoko tsa batho ‘me e bontše hore re feela re ba tsotella e le kannete? Nahana ka batho ba motseng oa hena. Kereke ea heno e etsa eng ho fetola maphelo a batho?`