---
title:  Katamelo ea Jesu ho Batho
date:  16/08/2020
---

Kamehla Jesu o ne a sheba se molemo bathong. E ‘ngoe ea li qoso tseo baetapele ba borapeli ba neng ba nqosa Jesu ka eona ke hore o “‘amohela baetsalibe, o ja le bona’” (Luka 15:2). Ba ne ba khathatsehile hobane a na le kopano le “baetsalibe.” Chalimo ea bona ea borapeli e ne e le ea ho nena ho e-na le ho kenyelletsa. Ba ne ba maketse ha Jesu a ipolela hore, “‘Ha kea tla ho biletsa ba lokileng pakong, empa e le baetsalibe’”(Matt. 9:13). Borapeli ba Bangoli, Bafarisi, le Basaduse e ne e le ba ho nena. Ba ne ba nahana hore “Etsa sohle seo u ka se khonang ho qoba ho silafatsoa ke sebe.” Thuto ea Jesu e ne e le hosele le ea bona. O ile a ikakhela lefatšeng lena la mokoti oa noha ho le pholosa e seng ho le nena. Ke “‘leseli la lafatše’” (Johanne 8:12).

`Bala Mattheu 5:13, 14. Jesu o sebelisitse lipontšo li fe tse peli ho hlalosa balateli ba Hae? U nahana ke hobaneng ha a sebelisitse lipontšo tseo tse peli? Sheba le Johanne 1:9, Johanne 12:46, Fil. 2:15.`

Letsoai e ne e le e ‘ngoe ea lisebelisoa tsa bohlokoa ka ho fetisisa lefatšeng la khale. Le ne le le bohlokoa haholo, hoo ka nako e ‘ngoe magione a Roma a neng a le sebelisa bakeng sa theko le thekiso. E ne e le letšoao la leruo le lengata. Hape le ne le sebelisoa ho boloka le ho fana ka tatso lijong. Ha Jesu a sebelisa setšoantšo sa letsoai ho tšoantša balateli ba Hae, o ne a hlile a re leruo la ‘nete la lefatše lena ha se batho ba matlahali ba ruileng ka ho fetisisa.

Leruo la ‘nete la lefatše lena ke Bakreste ba itetseng ba etsang phetoho bakeng sa ‘muso oa Molimo. Liketso tsa bona tsa bosebeletsi ba lerato le ho hloka boichebo li boloka molemo oa lefatše ‘me li fana ka tatso sebakeng sa lona. Setšoantšo sa bobeli seo Jesu a se sebelisitseng (ho Mattheu 5:14) e ne e le sa “‘leseli la lefatše.’” Leseli ha le qobe lefifi. Le khanya lefifing. Ha le ikarole ho lefifi. Le phunyelletsa lefifi, fetola lefifi leseli. Balateli ba Jesu ba lokela ho phunyelletsa lefifi la lefatše lena bohaisaneng ba bona, metseng, litoropong tse nyenyane, le tse kholo ho bonesa ka khanya ea Molimo.

`Kamor’a ho lemoha mantsoe a Jesu ho Johanne 17:15–18, ke joang re ka utloisisang taba ea ho ikhetholla ho lafatše ho qoba lefatše? A na ke ntho e tšoanang? Jesu o ne a bolela eng ha a re barutuoa ba hae ba tla ba lefatšeng empa e se ba lefatše? Ke joang re ka etsang taba e joalo?`