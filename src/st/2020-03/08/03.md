---
title:  Matšoaro a Jesu Bathong
date:  17/08/2020
---

Sepheo ea Jesu e ne e le ho hlahisa molemo o fetisisang kahare ho batho. Leha maemo a ne a qholotsa hangata, o ne a arabela ka mohau. Luka o tlaleha hore matšoele a ne a “makala ke mantsoe a molemo a neng a tsoa molomong oa hae” (Luka 4:22), ‘me evangeli ea Johanne e tlatsa hore “mohau le ‘nete li hlahisitsoe ka Jesu Kreste”(Johanne 1:17). Katamelo ea Hae bathong e ne e ba hlokisa bora. Mantsoe a Hae a molemo a ne a ama lipelo tsa bona ho arabela.

`Bala Mattheu 8:5–10 le Mareka 12:34. Ke mantsoe a fe a tletseng tšepo ao Jesu a ileng a a bua ho batho ba neng ba sa lebelleha—moaloli oa ba lekholo oa Roma le mongoli oa mo-Juda?`

Polelo ea Jesu ho molaoli oa mabotho a Roma e ne e le e fetolang maoa. Nahana kamoo mookameli enoa oa sesole a ileng a ikutloa kateng ha Jesu a re tumelo ea boemo boo ha a e-so e fumane le Iseraeleng eohle. Nahana le ka mehopolo eo mongoli oa mo-Juda ha Jesu a ne a re, “Ha u hole le ‘muso oa Molimo.” Jesu o ne a e-na le bokhoni ba ho ntša tse molemo ka ho fetisisa kahare ho batho. Ke lintho tse fokolang feela tse ka fihlelang moo mantsoe a molemo a ka fihlelang ho bula lipelo tsa batho bakeng sa evangeli. Batla se molemo bathong ba u potileng ‘me ba tsebise hore oa ba utloisisa.

`Bapisa Esaia 42:3; Bakolose 4:5, 6; le Baefese 4:15. Ke litšiea li fe tsa bohlokoahali tseo litemana tsee li re rutang tsona ka ho arolelana tumelo ea rona le ba bang le ka kamano ea rona le bona?`

Ha mantsoe a rona a khothatsa hape a tletse mohau, a ba le tšusumetso e molemo maphelong a ba bang. Mantsoe a boporofeta a Esaia a senola hore Jesu ha a “khaole lehlaka le robehileng” kapa ho “tima lebonenyana le sa kubellang.” Ka mantsoe a mang, Jesu o ne a le lereko hoo a neng a le hlokolosi hore a se utloise bohloko motho ea fihlang tumelong ho sa hlokahale kapa a time tlhasenyana ea tumelo e lipelong tsa bona.

`Hobaneng tsela eo re buang lintho ka eona e le bohlokoa joalo ka, kapa e le bohlokoa ho feta, seo re se buang? U arabela polelo ee joang: “ ‘Nete ke ‘nete, ‘me batho ba e nke e le joalo kapa ba e tlohele”? ke eng e phoso ka polelo ee ea ‘nete?`