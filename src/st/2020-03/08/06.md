---
title:  Sa Bohlokoa ho Jesu
date:  20/08/2020
---

Molaetsa oa Jesu ho barutuoa ba Hae ho Mattehu 24 o kopanyang liketsahalo tse amanang le tšenyeho ea Jerusalema le matsatsi a pele ho tla ha Hae o saloa morao ke litšoantšo tse tharo tsa mehla ea bofelo ho Mattheu 25. Litšoantšo tsena li hloaea makhabane a semelo a batloang ke Jesu ho batho ba emetseng ho khutla ha Hae ha bobeli. Setšoantšo sa baroetsana ba leshome se thatiselletsa bohlokoa ba bophelo ba ‘nete, bo tiileng, bo tletseng ka Moea. Setšoantšo sa litalenta tse leshome se thatiselletsa bohlokoa ba ho sebelisa ka botšepehi lineo tseo Molimo a re fileng tsona ka bomong ba rona. Setšoantšo sa linku le lipoli se senola hore Bokreste ba ‘nere bo sebeletsa litlhoko tsa bao Molimo o ba tlisang maphelong a rona letsatsi ka leng.

`Bala Mattheu 25:31–46. Jesu o hlalosa Bokreste ba ‘nete joang? Thathamisa likarolo tsa bosebeletsi tseo litemana tsena li buang ka tsona.`

Leha litšoantšo tsena li bua ka ho fihlela litlhoko tsa ‘nete tsa batho tsa ‘mele—karolo ea pale eo re sa lokelang ho e lahla—ke hore ho ka etsahala e be ho na le se fetisang moo? Ho na le tlala e patehileng le ho nyoreloa Jesu meeng ea batho tse hlokang ho khotsofatoa (Johanne 6:35, Johanne 4:13, 14). Bohle re baeti ba nyoretsoeng lehae ho fihlela re fumana seo re leng sona ho Kreste (Baef. 2:12, 13, 19). Re hlobotse moeeng ho fihlela re apesoa ho loka ha Hae (Tšen. 3:18; Tšen. 19:7, 8). Baporofeta ba Testamente ea Khale ba ne ba hlalosa boemo ba botho e le ba motho ea kulelang lefu (Esa. 1:5, Jer. 30:12–15). Bokulo ba sebe ke bo isang lefung, empa moporofeta o re supisa pheko. “ ‘ “Hobane ke tla u tlamella, ke folise maqeba a hao,” ho bolela Jehova’ ” (Jer. 30:17). Jesu ke pheko ea boloetse bo bolaeang ba meea ea rona.

Setšoantšo sa linku le lipoli se re ruta hore re fihlele litlhoko tsa nama tsa batho ba re potileng, empa se etsa ho fetisang hoo. Ke pale ea Kreste ea fihlelang bohloki bo tebileng ka ho fetisisa ba moea, ‘me ke memo ea Hae ea ho sebetsa le Eena ho sebeletsa batho ba re potileng. Ho phela maphelo a boichebo e be re lesa litlhoko tsa nama, tsa kelello, tsa maikutlo, le tsa moea tsa ba bang ke ho ipeha kotsing ea ho lahleha ka ho sa feleng. Setšoantšong, ba nehelanang ka bophelo ba bona bakeng sa ho hong kathoko ho bona feela, ba thoholetsoa ke Morena oa bona ‘me ba amoheloa ho bosafeleng, ha ba phelelang ho khotsofatsa litlhoko tsa bona feela ‘me ba lesa litlhoko tsa ba abng ba tsuoa ke Morena oa bona.