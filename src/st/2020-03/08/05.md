---
title:  'Bosebeletsi ba Jesu ba Pholiso: Karolo ea 2'
date:  19/08/2020
---

`Bala Mattheu 4:23–25 le Mattheu 9:35. Ke katamelo e fe e mekhahlelo e meraro e neng e bopa motheo oa bosebeletsi ba Jesu? O ne a fihlela litlhoko tsa batho joang, ‘me ho ne ho ama maphelo a batho joang?`

Jesu o ne a kopanya bosebeletsi bo mekhahlelo e merero ba ho ruta, ho rera, le pholiso. O ne a arolelana litšiea tsa bosefeleng e le hore kaofela ha rona re tle re phele maphelo a nang le moelelo le sepheo. O ile a re, “‘Ke tlile hore li tle li be le bophelo, li bo bone ka ho fetisisa’”(John 10:10). Bosebeletsi ba Hae bo ne bo senola mohau o fetisisang. ‘Me Jesu o ne a tlile hore re phele bophelo “bo fetisisang” hona joale le ka ho sa feleng.

`Bala Mareka 1:32–39. Jesu o ne a qeta letsatsi lohle a ntse a folisa ba kulang, a leleka batemona. Kamor’a ho qeta nako thapelong hoseng ha letsatsi le hlahlamang ha batho ba ne ba batla pholiso e fetisang, o ile a tsamaea ho ea motseng o mong. Hobaneng a sa ka a ba folisa? Hlokomela mabaka a Hae temaneng ea 38 le 39.`

Pale ena e na le temoso. Kamor’a ho phekola matšoele letsatsi pele, letsatsi le latelang Jesu o siea matšoele, a ntseng a mo batla ‘me a ntseng a hloka pholiso. Tlhaloso ea Hae ke hore lebaka leo a tlileng ka lona lefatšeng lena ke ho tla ruta evangeli. Jesu e ne e se feela motho ea etsang mehlolo e makatsang. E ne e le Mora oa Molimo ea halalelang ea tlileng thomong ea topollo. O ne a sa khotsofatsoe feela ke hore o ntse a folisa maloetse a ‘mele. O ne a nyoretsoe hore batho ba amohele mpho ea bophelo bo sa feleng eo a neng a tlile ho fana ka eona. O ile a qaqisa sepheo sa ho tla ha Hae sa ho tla lefatšeng ka mantsoe ana: “ ‘Hobane Mor’a motho o tlile ho batla le ho pholosa ho timetseng’ ”(Luka 19:10). Ketso ka ‘ngoe ea pholiso e ne e le monyetla oa ho senola semelo sa Molimo, ho felisa mahloko, le ho fana ka monyetla oa bophelo bo sa feleng.

`A na ho ea khoneha ho phela bophelo boo Jesu a fanang ka bona ka ho fetisisa haeba u le mofumanehi kapa u kula? Na hona le se seng seo Jesu a neng a se fa batho se tebileng ho feta pholo ea ‘mele? Re ka tataisetsa batho linneteng tsa moea joang ka litsela tse tšoarehang ha re sebeletsa litlhoko tsa bona tsa nama le tsa maikutlo?`