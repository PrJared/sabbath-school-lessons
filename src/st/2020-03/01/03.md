---
title:  Ho Thabisa Jesu
date:  29/06/2020
---

A na ho na le motho ea kileng a u botsa, “Letsatsi la hau le tsamaea joang?” “Na tsohle li apere toka kajeno?” Haeba teng u ne u ka botsa Molimo lipotso tseo “Molimo, letsatsi la Hau le tsamaea joang?” U nahana u ne u tla fumana karabo ea mofuta o fe? Ka mohlomong e ne e tla ba e tjena. “Letsatsi la ka ha e sa le le thatafetse haholo feela. Likhapha li ile tsa tlala ka mahlong a ka ka lebaka la likampo tsa baphaphathehi tse sekete tse tletseng ka mohatsela, tlala, le bana ba bokollang. Ke tsamaile literata tsa litoropo tse petetsaneng tsa lefatše ka lla le ba se nang mahae le bafumanehi. Pelo ea ka e bohloko ke basali ba hlekefetsoang le bana ba tšohileng ba rekisetsoang bokhobeng ba thobalano. Ke bone tšenyo ea ntoa, litlamorao tse tšabehang tsa likotsi tsa tlholeho le poboli e bohloko ea mafu a fokolisang le hona ho bolaea.” “Empa Molimo, a na ho na le se tlisang thabo pelong ea Hau? A na ho na le se etsang hore u bine?”

`Bala Luka 15:6, 7, 9, 10 le 22–24, 32. Lipale tsee li fella joang, ‘me pheletso tsee li u bolella eng ka Molimo?`

Leholimo lohle lea nyakalla ha ea lahlehileng a fumanoa. Lefatšeng le tletseng bokulo, litlokotsi, lefu, re ka tlisa thabo pelong ea Molimo ka ho arolelana “litaba tse molemo” tsa pholoho le ba bang. E ‘ngoe ea lintho tse susumetsang ho arolelana ka lerato la Kreste ka ho fetisisa ke ho tseba hore ho paka ho tlisa thabo pelo ea Molimo. Nako tsohle ha re senola lerato la Hae, leholimo lohle lea bina.

`Bala Sofonea 3:17. Molimo o arabela joang ha re amohela mohau oa Hae o pholosang?`

Nahana ka ketsahalo ena. Ka lebaka la bopaki ba hau monna e mong kapa mosali kapa moshanyana kapa ngoanana o amohela Jesu e le Mopholosi oa hae. Jesu oa nyakalla. Leholimo lohle le hooa pina ea thabo, e be Mopholosi oa rona ea matla o bontša nyakallo ka ho bina. Ke eng e ka putsang ho feta ho tseba hore ho paka ha hau ho tlisa thabo pelong ea Molimo lefatšeng la masoabi?