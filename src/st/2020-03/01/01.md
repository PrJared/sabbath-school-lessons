---
title:  Hobaneng Bopaki?
date:  27/06/2020
---

### Bakeng sa Boithuto ba Beke Ena Bala
Jakobo 5:19, 20; Luka 15:6; Sof. 3:17; Johanne 7:37, 38;1 Tim. 2:3, 4;2 Bakor. 5:14, 15.

> <p>Teman’a Khopolo</p>
> Hobane hoo ke ho molemo, ho khahlehang ho Molimo, Moloki oa rona, O ratang hoba batho bohle ba bolokehe, ‘me ba fihle tsebong ea nete.” (1 Timothea 2:3, 4).

Takatso ea Molimo e kholo bakeng sa batho bohle hohle ke hore ba arabele lerato la Hae, ba amohele mohau oa Hae, ba fetoloe ke Moea oa Hae, ‘me ba bolokeloe ‘musong oa Hae. Ha a na takatso e fetisang ea pholoho ea rona. Lerato la Hae ha le na moeli. Mohau oa Hae ha u ka ke oa lekanngoa. Lereko la Hae le ka ho sa feleng. Tšoarelo ea hae ha e felloe ke matla. Matla a hae ke a se nang pheletso. Ka ho fapana le melimo ea bahedene, e neng e batla mahlabelo, Molimo oa rona o entse sehlabelo se seholo. Ho sa natse hore na re lakatsa ho bolokeha ha kae, Molimo o batla ho re pholosa ho feta moo. “Hobane hoo ke ho molemo, ho khahlehang ho Molimo, Moloki oa rona, O ratang hoba batho bohle ba bolokehe, ‘me ba fihle tsebong ea ‘nete.” (1 Tim. 2:3, 4). Pelo ea Hae e laba-labela pholoho ea ka le ea hau.

Bopaki bo bua ka Jesu feela. Bo bua ka seo a se entseng ho re pholosa, kamoo a fetotseng maphelo a rona, ka linnete tse tsotehang tsa lentsoe la Hae, le re bolellang ka hore na ke mang le ka botle ba semelo sa Hae. Hobaneng bopaki? Ha re utloisisa hore na ke mang ‘me re fihletse limakatso tsa mohau oa hae le matla a lerato la Hae, re sitoa ho khutsa. Hobaneng bopaki? Ha re ntse re sebetsa le Eena, re kena thabong ea Hae ea ho bona batho ba bolokeha ke mohau oa Hae ‘me ba fetoloa ke lerato la Hae