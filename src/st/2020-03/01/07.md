---
title:  Ho Ithuta Haholoanyane
date:  03/07/2020
---

Bala Ellen G. White, “God’s Purpose for His Church, ”Maq. 9–16, ho The Acts of the Apostles, le maq. 822–828 ho The Desire of Ages. Kereke ea Testamente e Ncha e ne e tobane le kotsi ea ho hloleha ho utloisisa sepheo sa boteng ba eona. Ellen G. White o hlalosa kotsi ena: “Litlhoriso tse ileng tsa tlela kereke e Jerusalema li ile tsa fana ka matla a maholo mosebetsing oa evangeli. Bosebeletsi ba lentsoe bo ne bo atlehile haholo sebakeng seo, ‘me ho ne ho na le kotsi ea hore barutuoa ba tla lula moo nako e telele haholo, ba se ba sa natse thomo ea Mopholosi ea ho ea ka lefatše lohle. Ka ho lebala hore matla a ho hlola bobe a fumaneha hantle ka ho fetisisa ha ho sebetsoa ka matla a maholo, ba ile ba qalella ho nahana hore ha ba na mosebetsi o bohlokoa ho feta oa ho sireletsa kereke e Jerusalema khahlanong le litlhaselo tsa sera. Ho e-na le ho ruta blumeli ba bacha hore ba ise evangeli ho ba so e utloe, ba ne ba le kotsing ea ho nka tsela e tla lebisa moo bohle ba tla khotsofatsoa ke se seng se fihletsoe.”—The Acts of the Apostles, leq. 105.

**Lipotso tsa Puisano**

`1. Talima qotsulo ea Ellen G. White ka hloko, haholo-holo mola oa ho qetela. Ke hobaneng ha le kajeno re lokelang ho ela hloko monyetla oa kotsi e tšoanang? Liqholotsong tsa boromuoa tse re tobileng, hobaneng ha boitšoaro bo joalo bo ne bo tla be bo fosahetse hampe-mpe?`

`2. U nahana ke hobaneng ha Evangeli ka ‘ngoe e qetella ka taelo e tšoanang? Bala Mattheu 28:18–20, Mareka 16:15, 16, Luka 24:46–49, le Johanne 20:21. See se ne se bolela’ng ho balumeli baa ba mongoaha-kholo oa pele, ‘me se lokela ho bolela eng ho rona kajeno?`

`3. Na ho paka le bosebeletsi li ka nkela bophelo ba ‘nete ba semoea sebaka le ka mohla o le mong? Ha ho le joalo, ke joang, ‘me re ka ela leraba leo hloko joang?`

`4. Sehlopheng, buisanang ka karabo ea potso e qetellong ea thuto ea Labobeli, e mabapi le kamoo ho paka le bosebeletsi li amang kholo ea hau ea semoea. U ithutile lintho li fe tse ka thusang le ba bang? U ile oa etsa liphoso li fe tseo u ka thusang ba bang ho li qoba?`

`5. Thuhisa taba e hlollang ea hore Molimo o re rata e ‘mong le e mong ka bonngoe ba rona. U utloisisa see se bolela eng? Taba ee, eo mohlomong e leng ea bohlokoa ka ho fetisisa maholimong le mafatšeng, e lokela ho ama tsela eo u phelang ka eona joang?`