---
title:  Ho Hola ka Ho Fana
date:  30/06/2020
---

Leoatle le Shoeleng (The Dead Sea) ke sona sebaka se tlase ka ho fetisisa lefatšeng. Ka ho ba likhato tse 1,388 ka tlase ho boemo ba leoatle, le nkuoa e le lona leoatle le tlase ka ho fetisisa lefatšeng. Noka ea Jordane e phalla ho tsoa letšeng le Galilea e be e tsoelipana joalo ka phula ea Jordane ho fihlela e fella Leoatleng le Shoeleng.

Maemo a leholimo a mocheso le ho omella, ka lebatamahali la letsatsi le maemo a lehoatata, a baka hore metsi a ome ka potlako e kholo. Ka hobane letsoai le matsoai a mang a Leoatle le Shoeleng a etsa linoko tse 33.7 lekholong, ke lintho tse fokolang tse khonang ho phela metsing a lona. Ha ho na lihlapi, ha ho limela; ho teng feela tse nyane hoo li sa bonoeng ka leihlo le likokoanahloko botebong ba lona.

Maphelong a rona a Bokreste, haeba mohau oa Molimo o phallang maphelong a rona ha a phallele ho ba bang, re tla ema ‘nqa e le ‘ngoe re hloke bophelo joalo ka Leoatle le Shoeleng. Joalo ka Bakreste, ha se tsela eo re lokelang ho phela ka eona eo.

`Bala Johanne 7:37, 38 le Luka 6:38. Ka ho fapana le boiphihlelo ba Leoatle le Shoeleng, ha balumeli ba amohela melatsoana e hlasimollang ea metse a bophelo ho tsoa ho Kreste, ka tlhaho ho etsahala eng?`

“Molimo o ne a ka fihlela sepheo sa Hae sa ho pholosa baetsalibe ntle ho thuso ea rona; empa e le hore re tle re bope semelo se kang sa Kreste, re lokela ho nka karolo mosebetsing oa Hae. Hore re tle re kene thabong ea Hae,—thabo ea ho bona meea e lopollotsoeng ka sehlabelo sa Hae,—re lokela ho nka karolo mesebetsing ea Hae bakeng sa topollo ea bona.”—Ellen G. White, The Desire of Ages, leq. 142. “Bao ba tla hlōla e ka khona ba lahle bo-bona; ‘me ntho e le ‘ngoe feela e ka fihlelang mosebetsi oo o moholo, ke ho ba le cheseho e tukang ea pholoho ea ba bang.”—Ellen G. White, Fundamentals of Christian Education, leq. 207. Re hola ha re ntse re arolelana le ba bang seo Kreste a se entseng maphelong a rona. Ha re talima tsohle tseo re li neiloeng ka Kreste, ke eng ha e se boikhabo feela bo ka re sitisang ho arolelana le ba bang seo le rona re se neiloeng? Ka eona nako eo, haeba re hloleha ho arolelana ka tumelo ea rona, bophelo ba rona ba semoea bo tla ema tsi joalo ka Leoatle le Shoeleng.

`Maiphihlelo a hau kaho pakela ba bang e bile a fe, ha u ba rapella, ha u fihlela litlhoko tsa ba bang? Maiphihlelo aa a amme tumelo ea hau le leeto la hau le Morena joang?`