---
title:  Ho Susumetsoa ke Lerato
date:  02/07/2020
---

Bekeng ena re ile ra talimana le ho araba pitso ena, “Hobaneng bopaki?” re fumane hore ha re arolelana ka tumelo ea rona, re ba le thabo ea ho sebetsa ‘moho le Molimo thomong ea Hae lefatšeng. Bopaki ba rona ba lerato la Hae bo fa batho menyetla e meholo ka ho fetisa ea pholoho, ka hoba ba tseba ho bona ka ho hlaka ho fetisang mohau le ‘nete ea Hae. Ka nako e tšoanang, ho paka ke o mong oa litsela tsa Molimo tsa ho re holisa semoeeng. Ho hloleha ho arolelana ka seo Kreste a re etselitseng sona ho bolaea bophelo ba rona ba semoea. Ho paka ho re hokahanya le Eo ea laba-labelang hore batho bohle ba bolokehe. Ke ketso ea kutlo ea taelo ea Hae. thutong ea kajeno re tla ithuta ka tšusumetso ea ho paka e kholohali ho feta tsohle.

`Bala 2 Bakorinthe 5:14, 15, 18–20. Ke eng se neng se fa Pauluse a matla a ho fihlela liteko, litlhoriso, mathata, le maima ka lebaka la evangeli? Matla a tšoanang a ka re susumetsa joang ho kenya bosebeletsing ba Kreste?`

Moapostola Pauluse o ne a susumetsoa ke lerato. Ho na le lintho tseo u ka li etsang ka lebaka la lerato tseo u ke keng oa li etsa ka mabaka a mang a sele. Ha moapostola a phatlalatsa a re, “Lerato la Kreste le re tlamile,” o na bua ‘nete ea ka ho sa feleng. Lentsoe tlama le bolela “ho susumetsa, ho khanna, ho laola kapa ho khothalletsa ka matla.” Lerato la Kreste le ne le laola liketso tsa Pauluse hape le susumetsa bopaki ba hae. Ka sepheo se sa thekeseleng le maikemisetso a sisinyeheng, o ile a arolelana ka morero oa pholoho hohle lefatšeng la Mediterranean. “E ka khona lerato le lule ka pelong. Mokreste ea chatsi o fumana tšusumetso ea liketso tsa hae leratong la tebileng la hae ho Morena oa hae. ho nyoloha metsong ea lerato la hae ho Kreste ho kolla thahasello e sa ikhabeng ho baena ba hae.”—Ellen G. White, The Adventist Home, leq. 425. Ha re hlokomela ka botebo sehlabelo se seholo sa Kreste bakeng sa rona, re hlolloa ke lerato la Hae ‘me re susumetseha hore re arolelane le ba bang ka seo a re etselitseng sona.

`Eo ea entseng tlholeho eohle (lipokello tsa linaleli le mafatše, linaleli, le makhotla a manyeloi, tlholeho eohle ea maholimo, mafatše a mang) ke Eena ea ileng a re shoela sefapanong. Ke joang ‘nete e makatsang ee e ke keng ea tsosa lerato ho Molimo le takatso ea ho arolelana lerato leo?`