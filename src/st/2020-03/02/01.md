---
title:  'Mapaki a Hapang: Matla a Bopaki ba Motho'
date:  04/07/2020
---

### Bakeng sa Boithuto ba Beke Ena Bala
Mareka 5:15–20, Mareka 16:1–11, Liketso 4:1–20, 1 Johanne 1:1–3, Bagal. 2:20, Liketso

26:1–32.

> <p>Teman’a Khopolo</p>
> “Hobane ha e le rona, ha ho kamoo re ka lesang kateng, ho bolela tseo re li boneng le tseo re li utloileng’ ”(Liketso 4:20).

Ho na le matla a sa tloaelehang bopaking ba motho ka sebele. Ha lipelo tsa rona li futhumalitsoe ke lerato la Kreste ’me re fetoloa ke mohau oa Hae, re na le leshoetla leo re ka le phurang ka Eena. Ke ntho e ‘ngoe ho arolelana seo Jesu a se etselitseng motho e mong. Ke e ‘ngoe esele ho arolelana ka seo a re etselitseng sona ka sebele.

Ho thata ho pheha khang ka boiphihlelo ba motho. Batho ba ka u phehisa khang ka tumelo ea hau kapa ka botoloki ba hau ba temana e itseng kapa ba hla ba soma borapeli ka kakaretso. Empa ha motho a ka re, “Nkile ka hloka tšepo empa joale ke na le tšepo; nkile ka tlaloa ke tsoalo le molato empa joale ke na le khotso; nkile ka hloka sepheo empa joale ke na le sepheo,” le babelaeli ba angoa ke matla a evangeli. Leha batho ba bang ba ka ba le boiphihlelo ba tšokoloho ea hang-hang e litaba-taba joalo ka ea moapostola Pauluse ha a le tseleng e eang Damaseka, hangata tšokoloho e etsahala ha motho a ntse a e-ba le tlhokomelo e ntseng e hola ea bohlokoa ba Jesu, kutloisiso ea mohau oa Hae o makatsang, le boikutlo bo phahameng ba teboho ka pholoho eo a e fanang ntle ho tefo. Kreste o fa maphelo a rona chalimo e fapaneng ka botlalo. Ke bona bopaki bona boo lefatše le bo hlokang ka thata hape le bo nyoretsoeng.