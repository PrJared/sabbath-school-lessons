---
title:  Mapaki a sa Lebellehang
date:  05/07/2020
---

`Bala Mareka 5:15–20. Hobaneng ha Jesu a ile a romella monna eo Dekapolise ho ea pakela bahabo le metsoalle ho e-na le ho mo ōtla tumelong eo e ncha ka ho mo boloka a na le Eena?`

Lentsoe Decapolis le tsoa mantsoeng a na: deca e bolelang leshome, le polis e bolelang litoropo. Tikoloho ea Dekapolise e ne e le tikoloho ea litoropo tse leshome tse neng li sikile ka leoatle la Galilea mongoaha-kholong oa pele. Litoropo tsena li ne li tlamahantsoe ke puo e le ‘ngoe le moetlo o le mong. Motho enoa ea neng a na le batemona o ne a tsejoa ke batho ba bangata tikolohong eo. O ne a kenyelitse ba bangata matsoalo lipelong ka lebaka la boitšoaro ba hae bo hlaha bo sa reriseng ha bo tla. Jesu o ile a bona ho eena eo ho nang le se molemo ka ho fetisa seo a se nyoretsoeng, kahona a lopolla ka mohlolo monna eo batemoneng ba neng ba mo hlokofatsa. Ha batho ba motse ba utloa hore Jesu o lumelletse batemona bao ho kena mohlapeng oa bona oa likolobe, le hore likolobe tseo li tsubelletse selomong tsa itihela ka leoatleng, ba tla ho bona se etsahalang. Evangeli ea Mareka e tlaleha hore, “Eitse ha ba fihla ho Jesu, ba bona ea neng a na le batemona ba legione a lutse, a apere, a e-na le litaba; ‘me ba tšaba” (Mareka 5:15). Monna eo o ne a folile—‘meleng, kelellong, maikutlong, le moeeng. Sepheo-pheo sa evangeli ke ho lokisa batho ba sentsoeng ke sebe ho ea botlalong boo Kreste a ba bopetseng bona. A na ho na le motho ea fetisang eo ea neng a na le batemona ea ka arolelanang bopaki ba hae le tikoloho eohle ho fihlela litoropo tse leshome tsa Dekapolise? Ellen G. White o e beha ka makhethe: “Joalo ka lipaki tsa Jesu, re lokela ho bolela seo re se tsebang, seo re se boneng seo re se utloileng le ho ba le boikutlo ba sona ka borona. Haeba re ne ntse re latetse Kreste khato ka khato, re tla ba le se nepahetseng seo re ka se bolelang ka tsela eo a re etelletseng pele ka eona. Re ka bolela kamoo re lekileng tšepiso ea Hae, ‘me ra fumana e tšepeha. Re ka fana ka bopaki ba seo re se tsebang ka mohau oa Kreste. Bona ke bona bopaking bo batloang ke Morena, boo lefatšeng le timelang ke tlhokahalo ea bona.”—The Desire of Ages, leq. 340. Molimo o atisa ho sebelisa lipaki tse sa lebellehang tse fetotsoeng ke mohau oa Hae ho etsa phetoho lefatšeng la rona.

`Uena pale ea hau ke e fe; ke hore, pale ea tšokoloho ea hau? Ke eng seo u se bolellang ba bang ka tsela eo u tlileng tumelong ka eona? Ke eng seo u ka se neang motho ea sa sokolohang, ea ka fumanang molemo boiphihlelong boo u ka bo arolelanang?`