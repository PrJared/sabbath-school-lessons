---
title:  Maphelo a Fetotsoeng a Etsa Phapano
date:  07/07/2020
---

`“Eitse ha ba bona ho tiea ha Petrose le Johanne, athe ba tseba hobane ke batho ba sa rutehang, e le batho feela, ba makala, ‘me ba lemoha hobane ba kile ba tsamaea le Jesu”(Liketso 4:13).`

Kereke ea Testamente e Ncha e ile ea phatloha ke kholo. Ho ile ha kolobetsoa 3,000 ka letsatsi la Pentakonta (Liketso 2:41). Likete tse ling tsa eketseha kerekeng libeke tse fokolang kamor’a moo (Liketso 4:4). Kapele babusi ba hlokomela se etsahalang. Balumeli ba Testamente e Ncha ba ne ba bile le Kreste. Maphelo a bona a ile a fetoha. Ba ne ba fetotsoe ke mohau oa Hae, ‘me ba ne ba sitoa ho khutsa.

`Bala Liketso 4:1–20. Ho ile ha etsahala eng moo? Ho ile ha etsahala eng ha marena a sechaba a leka ho khutsitsa Petrose le Johanne? Ba ile ba arabela joang?`

Balumeli bana ba ne ba le bacha ho Kreste, ‘me ba ne ba lokela ho pheta pale ea bona. Petrose, motšoasi oa lihlapi ea buang haholo, o ne a fetotsoe ke mohau oa Molimo. Jakobo le Johanne, bara ba letolo ba neng ba na le bothata ba ho laola khalefo ea bona, ba ile ba fetoloa ke mohau oa Molimo. Thomase oa ‘melaeli o ile a fetoloa ke mohau oa Molimo. Barutuoa le litho tsa kereke ea pele ba ne ba na le lipale tseo ba ka li phetang, motho ka mong, tseo e leng tsa bona, ‘me ba ne ba sitoa ho khutsa. Bona polelo e matla ea Ellen G. White bukeng ea Steps to Christ: “Hang ho ba motho a tle ho Kreste ho mela pelong ea hae cheseho ea ho tsebisa ba bang ka Jesu motsoalle oa bohlokoa eo a mo fumaneng; ‘nete ena e pholosang e halaletsang ha e ka ke ea koalloa ka pelong.”—Leqephe la 78. Hlokomela hape seo baetapele ba tsa borapeli ba se buileng temaneng ea 16. Ba ananetse phatlalatsa bonnete ba mohlolo o entsoeng kapele ho bona—monna ea folisitsoeng o ne a ntse a eme kapele ho bona. Le har’a tsena tsohle, ba ile ba hana ho fetola chalimo ea bona. Feela, ho sa natse bonyefoli boo ba bona bo phatlalatsa, Petrose le Johanne ba ne ba sa tlo lesa ho fana ka bopaki ba bona.

`Kamano ke e fe pakeng tsa ho tseba Kreste le ho arolelana ka Kreste? Hobaneng ha ho itsebela Kreste ka borona ho le bohlokoa haholo bakeng sa ho tseba ho paka ka Eena hantle?`