---
title:  Matla a Bopaki ba Motho
date:  09/07/2020
---

Ha re keng re talime Pauluse kapele ho Agripa hape. Moapostola Pauluse o ema kapele ho monna enoa, oa ho qetela lelokong la marena a Bajuda, molateli oa Maccabeaus, le oa ntlo ea Heroda. Agripa o ne a re ke Mojuda feela ka pelong e ne e le Moroma. (Sheba The SDA Bible Commentary, pok. 6, leq. 436.) Moapostola enoa ea holileng, a khathetseng ka lebaka la maeto a hae a boromuoa le ntoa, a mehoabali ea ntoa e pakeng tsa botle le bobe, o ema mona, pelo ea hae e tletse lerato la Molimo ‘me sefahleho sa hae se khanya molemo oa Molimo. Eng kapa eng e etsahetseng bophelong ba hae, litlhoriso le mathata a fe kapa a fe ao a fetileng ho oona, o ntse a ka phatlalatsa hore Molimo o molemo.

Agripa o lekhonono, oa qeaqea, o thatafetse, ebile ha a ikamahanye le letho la boleng. Ka ho fapana, Pauluse o tletse ka tumelo, o itelletse ‘nete, ‘me o ema ka mali a hae ho loanela ho loka. Ho ne ho se kamoo phapano e pakeng tsa banna bana e ka totobalang ho feta mona. Qosong ea hae, Pauluse o kopa ho bua ‘me o fuoa tumello e joalo ke Agripa.

`Bala Liketso 26:1–32. Pauluse o ile a pakela Agripa joang? Re ka ithuta eng mantsoeng a hae?`

Mosa o bula menyako moo ho se natse maikutlo a batho ho a koalang. Pauluse o mosa ho Agripa mona. O mo bitsa “[setsebi sa] mekhoa eohle ea ba-Juda” (Liketso 26:3). Joale o hatela pele ka ho bua ka tšokoloho ea hae.

`Bala pale ea tšokoloho ea Pauluse ho Liketso 26:12–18 ‘me o talime ka hloko kamoo e amang Agripa ho Liketso 26:26–28. U nahana ke hobaneng ha Agripa a ile a etsa kamoo a ileng a etsa kateng? Ke eng se mo ammeng ka bopaki ba Pauluse?`

Bopaki ba Pauluse ba kamoo Jesu a fetotseng bophelo ba hae bo ile ba ama morena ea neng a se na Molimo ka tsela e matla. Ha ho na bopaki bo sebetsang joalo ka ba bophelo bo fetohileng. Bopaki ba bophelo bo fetohileng e le kannete bo na le tšusumetso e hlollang ho ba bang. Le marena a se nang Molimo a sisinngoa ke maphelo a fetotsoeng ke mohau. Leha re se na pale e liketsahalo tse matla joalo ka ea Pauluse, bohle re lokela ho bolella ba bang ka se boleloang ke ho tseba Jesu le ke ho pholosoa ka mali a Hae.