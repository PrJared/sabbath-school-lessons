---
title:  Ho Phatlalatsa Kreste ea Tsohileng
date:  06/07/2020
---

E ne e le hoseng ha letsatsi la Sontaha, ‘me bo-Maria ba babeli ba potlakela lebitleng la Kreste. Ba ne ba sa ee ho kopa letho. Ke eng eo motho ea shoeleng a ka ba fang eona? Ha ba ne ba qetela ho mo bona, ‘mele oa Hae o ne o tletse mali, matetetso, le maqeba. Liketsahalo tsa sefapano li ne li tsitsitse ka botebo likelellong tsa bona. Joale ba ne mpa feela ba etsa boikarabello ba bona. Ka pelo tse bohloko, ba leba ‘nqa ea lebitleng ho ea tlotsa setopo sa Hae ka litlolo. Meriti e metšo-metšo ea nyahamo e ne e koahetse maphelo a bona lefifing la ho lahleheloa ke tšepo. Bokamoso bo ne bo le lerootho le tšepo e thekesela. Ha ba fihla lebitleng, ba ile ba makala ho fumana le le feela. Mattheu o tlaleha liketsahalo tsa hoseng hoo ha tsoho ka mantsoe ana: “Lenyeloi la bua, la re ho basali: Ha e le lona, le se ke la tšoha, hobane kea tseba hoba le batla Jesu, ea kileng a thakhisoa. Ha a sa le mona, hobane o tsohile’ ” (Matt. 28:5, 6). Joale basali ba ne ba hloletsoe ba thabile. Maru a matšo a masoabi a bona a ne a nyametse har’a mafube a hosaseng ha tsoho. Bosiu ba masoabi a bona bo ne bo felile. Lifahleho tsa bona li ne li khanya khotso, ‘me lipina tsa thabo tsa nkela meokho ea lillo sebaka.

`Bala Mareka 16:1–11. Maria o ile a etsa joang ha a fumana hore Kreste o tsohile bafung?`

Kamor’a hore Maria a teane le Kreste ea tsohileng, o ile a matha ho ea pheta pale eo. Litaba tse monate lia arolelanoa, ‘me o ne a sitoa ho khutsa ke hona. Kreste oa phela! Lebitla la Hae ha lea tšela, ‘me lefatše le lokela ho tseba. Kamor’a hore le rona re teane le Kreste ea tsohileng bohareng ba bophelo, le rona re loketse ho matha re ee ho pheta pale, hobane litaba tse molemo lia arolelanoa. Ho makatsa ha ka kang, hape, hore ho sa natse makhetlo oohle ao Jesu a ba bolelletseng ka oona se tlang ho etsahala, hore o tla bolaoa ‘me o tla tsoha, barutuoa—bane bao Jesu a ba khethileng ka ho khetholoha—ba khethile ho se lumele bopaki ba Maria. “Bao ha ba utloa hore o boetse oa phela, le hore o bonoe ke eena, ha ba ka ba kholoa” (Mareka 16:11). Ka mokhoa o joalo, haeba le bona barutuoa ba Jesu ha ba ka ba kholoa hang, ha rea lokela ho makala ha ba bang ba sa amohele litaba tsa rona hang le teng.

`U qetetse neng hore bopaki ba hau bo hanoe? U ile oa etsa joang, ‘me u ile oa ithuta eng boiphihlelong boo?`