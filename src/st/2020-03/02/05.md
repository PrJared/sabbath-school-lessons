---
title:  Ho Arolelana Maiphihlelo a Rona
date:  08/07/2020
---

Ho Liketso 26, re fumana moapostola Pauluse a eme e le motšoaruoa kapele ho morena Agripa. A le mona a bua ka kotloloho le morena, Pauluse a fana ka bopaki boo e leng ba hae, a bua ka bophelo ba hae e seng feela ha e ne e le mohlorisi oa balateli ba Jesu; empa ka nako eo, kamor’a tšokoloho ea hae, bophelo ba hae e le paki ea Jesu le tšepiso ea tsoho ea bafu (Liketso 26:8). Ha Pauluse a ne a sokoloha tseleng e eang Damaseka, Morena oa rona o ile a bula le eena a re, “‘Ke itlhahisitse ho uena, hore ke tle ke u bee mohlanka le paki ea litaba tseo u li boneng le tseo ke tla itsebisa ho uena ka tsona’” (Liketso 26:16). Ho arolelana ka tumelo ea rona kamehla e ba taba e feto-fetohang. Ke ho pheta pale ea seo Kreste a re etselitseng sona nakong e fetileng, seo a ntseng a se etsa maphelong a rona kajeno, le ka seo a tla re etsetsa sona kamoso. Ho paka ha se taba e shebileng ho rona. Ke taba e shebileng ho Eena. Ke Molimo o tšoarelang makhopo, o folisang maloetse a rona, o re roesang moqhaka oa lerato le mosa, o re khorisang tse molemo (Lipes. 103:3–5). Ho paka e mpa feela e le ho arolelana pale ea rona ea mohau oa Hae o makatsang. Ke bopaki ba rona ba ho kopana le mohau o makatsang oa Molimo.

`Bala 1 Johanne 1:1–3 ‘me u e bapise le Bagalata 2:20. U bona ho tšoana ho fe? Boiphihlelo ba Johanne bo tšoana joang le ba Pauluse?`

Leha Johanne le Pauluse ba bile le maiphihlelo a fapaneng a bophelo, ka bobeli ba teane le Jesu ka bo mong ba bona. Boiphihlelo ba bona le Jesu ha e ea ba bo etsahetseng ka nako e itseng e fetileng eaba bo felile. E ne e le boiphihlelo bo tsoelang pele ba letsatsi le letsatsi ba ho nyakalla leratong la Hae le ho tsamaea leseling la ‘nete ea Hae.

Na tšokoloho ke ntho ea nako e fetileng feela? Talima polelo ea Ellen White holim’a ba neng ba nahana hore tšokoloho ea bona ea nako e fetileng ke eona feela taba ea bohlokoa: “Joalo ka ha e ka ba tsebile letho ka borapeli hang feela, ba ne ba sa hloke ho sokoloha letsatsi le letsatsi; empa e mong le e mong oa rona o hloka hore letsatsi le letsatsi a sokolohe.”— Manuscript Releases, pok. 4, leq.46.

`Ho sa natse hore na maiphihlelo a hau a nako e fetileng e bile a fe, leha e ne e le a matla a liketsahalo tse kholo, hobaneng ha ho le bohlokoa ho ba le kamano le Morena letsatsi ka letsatsi, ho utloa boteng le molemo oa Hae le matla letsatsi ka letsatsi? Tlo le karabo ea hau sehlopheng ka Sabatha.`