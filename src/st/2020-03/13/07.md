---
title:  Ho Ithuta Haholoanyane
date:  25/09/2020
---

“Balisa ba moea ba kereke ba lokela ho rala litsela tseo ka tsona monyetla o ka fuoang setho se seng le se seng sa kereke ho nka karolo mosebetsing oa Molimo. Hangata nakong e fetileng taba ena ha ea etsoa. Ho ne ho se na meralo e hlakileng e behiloeng le ho ntšetsoa pele moo teng litalenta tsa bohle li ka sebelisoang bosebeletsing. Ke ba fokolang ba elelloang boholo ba se re lahlehetseng ka lebaka la sena. “Baetapele mosebetsing oa Molimo, joalo ka balaoli ba bohlale, ba lokela ho etsa meralo oa khatelo pele khato ka khato. Meralong ea bona ba lokela ho ithuta ka tsela e khethehileng mosebetsi o ka etsoang ke litho tse tloaelehileng tsa kereke bakeng sa metsoalle ea bona le bahaisane. Mosebetsi oa Molimo lefatšeng lena ha o na fela ho fihlela banna le basali bao e leng litho tsa kereke ba ema ka maoto ho folofela mosebetsi ‘me ba kopanya matla a bona le a baruti le basebetsi ba kereke. “Pholoho ea baetsalibe e hloka tšebetso ea boikitlaetso ba motho ka mong. Re lokela ho ba isetsa lentsoe la bophelo, e seng re ba emele ho tla ho rona. O, e ka re nka bua mantsoe ho banna le basali a ka ba phahamisang ‘me ba folofela tšebetso! Metsotsoana eo re e fuoeng ha joale ea fokola. Re eme meeling ea lefatše le sa feleng. Ha re na nako ea ho saooa. Motsotso o mong le o mong ke oa bohlokoa ‘me o bohlokoa haholo hoo re ke keng ra o senya ka ho o sebelisetsa ho ikhotsofatsa. Ke mang ea tla batla Molimo ka tieo ‘me a phuthe ho Eena matla le mohau hore e tle e be mosebeletsi oa Hae ea tšepehang mosebetsing oa boevangeli? “Hona le talenta kerekeng ka ‘ngoe, eo, ka tšebeliso e nepahetseng, e ka ntlafatsoang hoba thuso e kholo mosebetsing ona. Se hlokehang ha joale bakeng sa kaho ea kereke tsa rona ke mosebetsi o motle oa basebetsi ba bohlale ho lekana hore ba lemohe ‘me babe ba ntlafatse talenta ka kerekeng—talenta eka ruteloang tšebeliso ea Morena.”—Ellen G. White, Testimonies for the Church, pok. 9, maq. 116, 117.

**Lipotso tsa Puisano**

`1. ‘Mokotaba oa qotsulo e kaholimo ea Ellen G. White ke o fe? E ka ama bophelo ba hau joang ba ho paka le ba bosebeletsi ba kereke ea hau?`

`2. Lerato la ‘nete le bonahatsoa joang kamehla? Mefuta ea lerato la bohata ke e fe e sa amaneng le lerato la ‘nete?`

`3. Sehlopheng, buisanang ka lihlabelo tseo batho ba kileng ba li etsetsa Morena, ho kenyelletsa le ho lahleheloa ke bophelo. U ka ithuta eng lipaleng tsee?`

`4. Nahana ka karabo ea hau ea potso e qetellong ea thuto ea Sontaha, e botsang ka seo u entseng sehlabelo ka sona bakeng sa Kreste. Hantle-ntle u entse sehlabelo ka eng? Hobaneng ha u se entse? Ho no lokeleha? U ka hlalosetsa joang motho eo e seng Mokreste, seo u se entseng le lebaka la ho se etsa?`