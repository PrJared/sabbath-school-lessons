---
title:  Boitlamo ba Lerato
date:  24/09/2020
---

Qetellong ea puisano ea Petrose le Jesu, re bona banna ba babeli ba tsamaea lebopong la leoatle. Ha maqhubu a ntse a otlana lebopong, Jesu o bolella Petrose ka theko ea borutuoa. O batla Petrose a tsebe ka ho hlaka hore na o tla tobana le eng haeba a amohela memo ea Jesu ea ho “alosa linku tsa ka.”

`Bala Johanne 21:18, 19. Jesu o ile a bolella Petrose eng ka theko ea borutuoa? U nahana ke hobaneng ha Jesu a ile a senola ntho e tšosang ha kaalo ho Petrose ka nako eo ea bophelo ba hae?`

Ka mantsoe ana, Kreste o ne a bolela boshoela-tumelo boo Petrose a tla bo fihlela ka letsatsi le leng. Matsoho a hae a ne a tla otlolloa sefapanong. Tšenolong ena, Kreste o ile a fa Petrose khetho. O ile a mo fa thabo e kholo ka ho fetisisa lefatšeng: ho bona meea e hapeloa ‘muso oa Molimo. Ka letsatsi la Pentakonta o ne a tla bona likete li tla ho Kreste. O ne a tla etsa mehlolo ka lebitso la Jesu ‘me a mo tlotlise kapele ho likete tse ling tse fetang tseo. O ne a tla ba le thabo e sa feleng ea ho ba ‘moho le Kreste thomong ea Hae. Empa tlotla eo e ne e tla tla ka theko. E ne e tla hloka sehlabelo, sehlabelo sa mapomelo. Petrose o kopuoe ho etsa boitlamo ka mahlo a tutubolohileng. Hobane joale Petrose o ne a tseba hore ha ho sehlabelo se seholo haholo ho mo sitisa ho ikopanya le Jesu thomong ea Hae lefatšeng.

`Bala 1 Johanne 3:16–18. Ke eng seo Johanne a re ha se lerato e mpa e le khahleho feela? Johanne o hlalosa sehlabelo sa mapomelo sa lerato e le se fe?`

Ha re se re le Bosafeleng, ha ho letho leo re tla beng re le entse le tla bonahala e ka ke sehlabelo. Boinehelo ba rona ba nako le matla, boinehelo ba maphelo a rona, li tla bonahala li putsuoe ka khaphatseho e fetisisang. Ke thabo e ka kang ho fetolela lerato liketsong, ho fetola litaba-tabelo boitlamo. Ha re arabela lerato le halalelang ka ho se ikhoaelle letho ha re nanabeletsa ba bang ka bosebeletsi oa ho paka joalo ka baemeli ba Kreste, re phethahatsa sepheo sa maphelo a rona ‘me re fihlela thabo ea kholo ka ho fetisisa ea bophelo. Joalo ka ha Jesu a e behile ka tsela e tšoanelang, “‘Ekare ha le tseba taba tseo, le lehlohonolo ha le li etsa’” (Johanne 13:17). Monyaka o moholo ka ho fetisisa oa bophelo le thabo ea nako e telele o tla ha re phethahatsa lebaka la boteng ba rona ka ho tlotlisa Molimo ka tsela eo re phelang ka eona le ho arolelana lerato la Hae le ‘nete ea Hae le lefatše.

`Ho thata ho utloisisa taba ea bosafeleng, ha seo re se tsebang e le leqhetsoana feela la nako. Empa, ka hohle kamoo u ka khonang, leka ho nahana bophelo bo sa feleng, bophelo bo sa feleng bo botle—bo fetisang eng kapa eng eo re ka bang le eona mona—‘me, ka mokhoa o joalo, hobaneng ho se letho mona, nakong ena e khutšoanyane, le ka lokelang ho re lahlisa tšepiso ea bophelo bo sa feleng eo re nang le eona ho Jesu.`