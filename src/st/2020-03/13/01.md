---
title:  Khato ea Tumelo
date:  19/09/2020
---

### Bakeng sa Boithuto ba Beke Ena Bala
Fil. 2:5–11; Matt. 4:18–20; Liketso 9:3–6, 10–20; Johanne 21:15–19;1 Johanne 3:16–18.

> <p>Teman’a Khopolo</p>
> “Le fele le be le pelo e bileng le ho Jesu Kreste; eo leha a na a ema ka sebopeho sa Molimo, a sa kang a lekanya hobane oa utsoa ha a iketsa ea lekanang le Molimo; athe o ifelisitse ka ho nka sebopeho sa mohlanka, ka ho iketsa ea tšoanang le batho” (Bafilipi 2:5–7).

Ho siea khanya ea leholimo, khumamelo ea manyeloi, le ho ba le Ntate e ne e le sehlabelo se fetang kutloisiso. Feela Jesu o tlile lefatšeng lena la mahlomola le lefu hore a tle a senole semelo sa Ntate sa lerato, ho hapa maikutlo a leloko la botho. “Theko ea topollo ea rona ha re na tseba ho e lekanya ho fihlela molopolloa a ema pela Molopolli kapele ho terone ea

Molimo. Nakong eo ha khanya ea lehae la rona la bosafeleng e patsima holima kutlo ea rona e tletseng thabo e khaphatsehang re tla hopola hore Jesu o ile a siea tsena tsohle molemong oa rona, hore ha a ka a ba thoko le mapatlelo a leholimo, empa o nkile monyetla oa ho hloleha le ho ba kotsing ea tahleho ea ka ho sa feleng. Ke moo re tla lahlela meqhaka ea rona maotong a Hae, re hooe pina, ‘Konyana e neng e hlajoe e loketse ho nka Borena, le monono, le bohlale, le matla, le khanya, le teboho.’ Tšen. 5:12.”—Ellen G. White, The Desire of Ages, leq. 131. Sehlabelo seo Jesu a se entseng molemong oa pholoho ea rona ha se lekanngoe. Ha re arabela ketapele ea Hae, re amohela taelo ea Hae, ‘me re ikopanya le Eena ho fihlela batho ba lahlehileng bakeng sa ‘muso oa Hae, ho hloka sehlabelo. Leha lihlabelo tsa rona li ke ke tsa lekana le sa Hae ka tsela e fe kapa e fe, bosebeletsi ba khapo ea meea ho rona, ke khato ea tumelo. Bo re tlosa moo re phuthollohileng ho ea metsing ao re sa a tsebeng. Nako tse ling Morena oa rona o re batla hore re etse lihlabelo, empa thabo eo a fanang ka eona e fetisa ka boholo.