---
title:  Pitso ea Boitelo
date:  21/09/2020
---

Nahana ka ho ba Petrose le Johanne. Letsatsi le sa tsoa chaba hoseng ho hotle ha Galelea, le leleka serame sa moea oa bosiu. Mehopolo ea hau e tsitsitse ‘nqa e le ‘ngoe feela: ho tšoasa lihlapi, ‘me tse ngata le hona. Ho tšoasa ho bile hotle matsatsing a morao tjena, ‘me o tatetse letsatsi le leng la ho ea tšoasa ka bongata. Joale e re e sa le hoseng o ‘mona a atamela, Jesu oa Nazaretha. Ka nako eo ha u tsebe hore kamor’a metsotsoana bophelo ba hau bo tlo fetoha ka ho sa feleng. Ha u sa tla tšoana le pele.

`Bala Mattheu 4:18–20. U nahana ke hobaneng ha Petrose le Johanne ba ne ba ikemiselitse ho etsa boitlamo ho boholo ha kaalo ba ho latela Kreste? Ke eng e hlahang temaneng e supang hore Jesu o ne a ba biletsa morero o fetang oa ho tšoasa lihlapi?`

Ho tsoa evangeling ea Johanne re ithuta hore banna bana ba ne se ntse ba tseba letho ka Jesu nako e fetang selemo, feela ba ne ba so etse boitlamo bo felletseng ho Eena. Ho tlamela hore e be ho ne ho na le se seng se halalaleng ka boitšoaro ba Jesu, se seng ka chebahalo ea Hae, mantsoe, le liketso se neng se bontša batšoasi bana ba Galelea hore o ne a ba memela pitso e halalelang. Lebaka leo ka lona ba ileng ba siea liketsoana tsa bona, mosebetsi, le tikoloho eo ba e tloaetseng e be ba mo latela ke hobane ba ne ba utloa hore ho na le pitso ea morero o phahameng. Batšoasi bana ba lihlapi ba tloaelehileng ba ile ba elelloa hore ba ne ba bitsetsoa morero o sa tloaelehang. E ka ba Molimo ha o u bitsetse ho lesa mosebetsi oa hau kajeno, empa o u bitsetsa morero o sa tloaelehang—‘me oona ke, ho arolelana lerato la Hae le ho paka ka ‘nete ea Hae molemong oa tlotliso ea lebitso la Hae.

Lemoha pitso ea Mattheu, molekhetho, ho Mattheu 9:9. U bona eng temaneng ee e tsotehang haholo?

Balekhetho lefatšeng la Roma e ne e atisa ho ba bahanyapetsi ba neng ba sebelisa matla a bona a mosebetsing ho hatella batho ba tloaelehileng. E ne e le ba bang ba batho ba hlouoeng ka ho fetisisa Iseraele. Memo ea Kreste, “‘Ntatele,’” e akanya hore Mattheu o ne a ile a utloela ka Jesu ‘me pelong ea hae o ne a na le ngongoreho ea ho mo latela. Ha memo e fihla, o ne a lokile. O ne a makaletse hore Kreste a ka mo mema hore e be e mong oa barutuoa ba Hae. Botebong ba lipelo tsa rona bohle ho na le ngongoreho ea se seng se fetisang bophelong. Le rona, re batla ho phelela ho hong ho nang le boleng, morero o mong o moholo ka ho fetisa, o khabane ka ho fetisa. Ka baka leo, Kreste o re bitsa, joalo ka Mattheu, hore re mo latele.

`Nahana ka seo batho ba ileng ba lokela ho se tela hore ba latele Jesu. Hobaneng ha qetellong ho tla be ho lokeleha?`