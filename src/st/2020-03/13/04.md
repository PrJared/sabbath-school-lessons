---
title:  'Pauluse: Sejana se Khethiloeng ke Molimo'
date:  22/09/2020
---

Ha Pauluse a amohela Kreste, bophelo ba hae bo ile ba fetoha ka botlalo. Kreste a mo fa bokamoso bo bocha ka kotloloho. A mo tlosa moo a tloaetseng a mo isa maiphihlelong ao a na ke ke a a nahana. Ka tataiso ea Moea o Halalelang, moapostola Pauluse o ile a phatlalatsa Lentsoe la Molimo ho likete-kete tsa lefatše la Mediterranean. Bopaki ba hae ba fetola nalane ea Bokreste le lefatše.

`Bala Liketso 9:3–6, 10–20. Litemana tsee li senola joang hore Jesu o ne a na le morero o halalelang bakeng sa Pauluse?`

Jesu o atisa ho khetha batho ba sa lebellehang ho ba lipaki tsa lebitso la Hae. Nahana ka banna ba neng ba kenoe ke batemona, mosali oa Samaria, seotsoa, molekhetho, batšoasi ba lihlapi ba Galelea, ‘me joale mohlorisi ea matla oa Bokreste. Bana bohle ba ile ba fetoloa ke mohau ‘me ba romeloa ka thabo lipelong tsa bona ho ea bolela pale ea seo Kreste a se entseng maphelong a bona. Ho ne ho se ea mong oa bona ea khathalang ke ho pheta pale ea bona. Seo Kreste a n’a ba etselitse sona se ne se babatseha hoo ba ne ba lokela ho bolela. Ba ne ba sitoa ho khutsa.

`Bapisa Liketso 28:28–31 le 2 Timothea 4:5–8. Ke lintho li fe litemaneng tsee tse supang hore Pauluse ha ho na mohla a ileng a thekesela boitelong ba hae ba ho fana ka bophelo bohle ba hae ho Kreste bosebeletsing ba khapo ea meea?`

Qetellong ea bophelo ba hae, moo a neng a haneloa ho tsoa katlung Roma, Pauluse a tiisa hore “‘Poloko eo ea Molimo e romeloa lichabeng, ‘me li tla e utloa!’” (Liketso 28:28). Tlaleho e supa hore o ne a amohela e mong le e mong ea neng a mo etela ‘me o ne a ba ruta Lentsoe (Liketso 28:30, 31). Qetellong ea bophelo ba hae, o ile a khothaletsa Timothea ho etsa mosebetsi oa moevangeli, ‘me Pauluse o ne a re ka eena, “‘Ke loanne ntoa e molemo, ke mathile ka qeta sebaka, ke bolokile tumelo’” (2 Tim. 4:7). Leha pitso ea rona e ke ke ea ba ea lietsahala tse kholo joalo ka ea Pauluse, Molimo o bitsa e mong le e mong oa rona ho sebetsa le Eena mosebetsing oa ho fetola lefatše. Ho hlakile hore ho sa natse maima ao a tobaneng le ‘ona ka lilemo (sheba 2 Bakor. 11:25–30), Pauluse o ile a lula a tšepahallese pitso ea hae ho Morena. Pale ea kamoo enoa ea neng a hlorisa balateli ba Jesu a ileng a fetoha ‘muelli ea matla ka ho fetisisa oa tumelo ea Bokreste (kathoko ho Jesu) e lutse e le bopaki bo matla ba seo Morena a ka se etsang ka motho ea nehelanang ka bophelo ba hae ho sebeletsa Morena.

`Molimo o u bilelitse ho etsa eng? U ntse u e etsa?`