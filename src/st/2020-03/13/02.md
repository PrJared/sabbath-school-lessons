---
title:  Lerato le Itlhabang la Kreste
date:  20/09/2020
---

Moapostola Pauluse o re khothaletsa ho “ba” kapa ho “lumella” pelo ea Jesu ho ba kahare ho rona. Sena se tlisa potso tse thahasellisang. Pelo [kelello] ea Jesu e ne e le joang? Mehopolo ea kelello ea Hae e ne e busoa ke eng? Taba-kholo ea mehopolo ea Hae e ne e le e fe?

`Bala Bafilipi 2:5–11. Litemana tsena li senola khubu ea menahano ea Kreste joang le tsela ea bophelo ba Hae kaofela?`

Ho tloha bosahlaheng esale Jesu a lekana le Molimo. Pauluse o patlalatsa ‘nete ena ea bosafeleng ka mantsoe ana, “eo leha a na a ema ka sebopeho sa Molimo, a sa kang a lekanya hobane oa utsoa ha a iketsa ea lekanang le Molimo” (Bafil. 2:6). Lentsoe le fetoletsoeng e le “sebopeho” ke lentsoe la se-Gerike morphē. Le bolela seo e leng boleng ba ntho. Le hokela lintho tse peli tse lekanang ka boleng. The SDA Bible Commentary e e beha ka tsela ena: “Ena se beha Kreste boemong ba tekano le Ntate, ‘me e mo behe holimo haholo ho matla a mang ‘ohle. Pauluse o toboketsa taba ena hore a tle a bontše ka ho hlakisisa botebo ba boitheolo ba boithaopo ba Kreste.”—Pokelo ea 7, leq. 154. Ha a bua ka sebopeho sa Hae sa bosafeleng, Ellen G. White oa tlatsa, “Ho Kreste ho teng bophelo, ba qalo, bo sa alingoang, boo ho seng moo bo tsoang teng hosele.”—The Desire of Ages, leq. 530.

Jesu, eo e sa leng a lekana le Molimo ho tloha bosahlaheng, “o ifelisitse.” Le ena ke poleloana ea se-Gerike e thahasellisang. E ka fetoleloa ka kotloloho ho ba “iphelisa.” Jesu o ile a “iphelisa” menyetla le matla a ho ba ea lekanang le Molimo ka boikhethelo hore a tle a nke sebopeho sa motho ‘me e be mohlanka ea ikokobelitseng oa botho. Joalo ka mohlanka, o senotse molao oa lerato oa leholimo ho tlholeho eohle ‘me, qetellong, a etsa ketso ea mapomelo ea lerato sefapanong. O nehelane ka bophelo ba Hae ho pholosa a rona, ka ho sa feleng. Khubu ea mehopolo ea Jesu e ne e le lerato le itlhabang. Ho latela Jesu ho bolela hore re rata joalo ka ha a ratile, re sebeletsa joalo ka ha a sebelelitse, re ruta joalo ka ha a rutile. Ho lumella Jesu ka Moea o Halalelang ho re felisa taba-tabelo tse tletseng boikhabo ho tla re ‘nqosa ho hong. Ho ‘nqositse Jesu sohle. Empa Lengolo ha le bua ka Jesu, le re, “Ke ka baka leo Molimo o mo phahamisitseng ka ho fetisisa, ‘me o mo neileng lebitso le holim’a mabitso ‘ohle”(Bafil. 2:9). Leholimo le tla be le lokeloa ke sehlabelo se seng le se seng seo re se entseng lefatšeng. Ho tla ba le lihlabelo tseleng, empa menyaka ea bosebeletsi e tla li fetisa hole kajeno, ‘me thabo ea ka ho sa feleng ea ho phela le Kreste ka ho sa feleng e tla etsa hore sehlabelo se fe kapa se fe seo re se etsang mona e be ntho feela.

`U qetetse neng ho iphumana u lokela ho shoa ka ‘nqeng ea nama ka lebaka la Kreste? Karabo ea hau e re’ng ho uena ka leeto la hau la Bokreste?`