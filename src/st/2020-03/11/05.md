---
title:  Ho Paka ka Tiisetso
date:  09/09/2020
---

`Bala 1 Johanne 5:11–13; Baheberu 10:19–22; le 1 Bakorinthe 15:1, 2. Mangolo a re fa tiisetso e fe ea bophelo bo sa feleng e re lumellang ho paka ka pholoho ea rona e ho Kreste ka tieo?`

Haeba re se na tiisetso ea motho ka bo mong ea pholoho ea Jesu, ha ho kamoo re ka e arolelanang le motho e mong osele. Re sitoa ho arolelana seo re se nang sona. Ho na le Bakreste ba hlokolosi ba phelang boemong ba ho hloka botsitso bo tsoellang, ba ipotsa hore na ho na le mohlang ba tla fihlela boemo boo ba ka fumanoang ba lokile hore ba ka bolokeha. Joalo ka ha moreri e mong oa khale a kile a bolela, “Ha ke talima Jesu, ha ke bone khonahalo ea ho lahleha.” Mantsoe a Morena a luma ho theosa ka mengoaha, “‘Sokolohelang ho ‘na, ‘me le bolokehe, lona lipheletso tsohle tsa lefatše. Hobane ke ‘na Molimo, o mong ha o eo’” (Esa. 45:22).

Morena oa rona o batla hore e mong le e mong a nyakalle pholohong eo a e fanang ntle ho tefo. O lakatsa ha re ka fihlela se boleloang ke ho lokafatsoa ka mohau oa Hae ‘me ba lokollohe boikutlong ba molato bo tlisoang ke sebe. Joalo ka ha Pauluse a bolela ho Baroma 5, “Joale, ha re beiloe ba lokileng ka tumelo, re na le khotso ho Molimo, ka Jesu Kreste, Morena oa rona” (Baroma 5:1). O tlatsa ka hore re ka ba le tiisetso ena hore “Ha ho le joalo, ha ho sa le tsuo joale leha e le ‘ngoe ho ba leng ho Jesu Kreste”(Baroma 8:1). Moapostola Johanne o tiisa hore “Ea nang le Mora o na le bophelo; ea se nang Mora oa Molimo, ha a na bophelo” (1 Johanne 5:12).

Haeba re amohetse Jesu ka tumelo, ‘me a phela lipelong tsa rona ka Moea o Halalelang, mpho ea bophelo bo sa feleng ke ea rona kajeno. Hona ha ho bolele hore, hang hoba re fihlele mohau oa Molimo le pholoho ea Kreste, ha re ka ke ra lahleheloa ke eona (2 Pet. 2:18–22, Baheb 3:6, Tšen. 3:5). Re lutse re na le bolokolohi ba ho khetha ho tloha ho Eena, empa hang hoba re fihlele lerato la Hae ‘me re utloisisitse botebo ba sehlabelo sa Hae, re ka se khethe le ka mohla o le mong ho tloha ho tloha ho Eo ea re ratileng ka lerato le kaalo. Letsatsi le letsatsi re tla batlana le menyetla ea ho arolela ba bang mohau oo a re fileng oona ho Jesu.

`Na u na le tiisetso ea pholoho ho Jesu? Haeba ho joalo, u e tšetlehile holim’a eng? Hobaneng u na le tiisetso eo? E fumaneha hokae? Ka lehlakoreng le leng, haeba u se na bonnete, hobaneng ha u se na bonnete? U ka e fumana joang tiisetso eo?`