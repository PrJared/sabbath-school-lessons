---
title:  Ho Ithuta Haholoanyane
date:  11/09/2020
---

Bala Mareka 5:25–34. “Letšoele le neng le petelitse Jesu ha leaka la fumana matla a bophelo, empa ha mosali ea neng a na le bohloko a otlolla letsoho la hae ho mo ama, ka tumelo ea hore o tla fola, o ile a utloa matla a folisang. Ho joalo linthong tsa moea. Ho bua ka borapeli ka tsela e se nang tieo, ho rapela u se na tlala moeeng le tumelo e phelang, ha ho thuse. Tumelo e sa tieang ho Kreste, e mo amohelang feela e le Mopholosi oa lefatše, ha e ka ke ea tlisa pholo moeeng. Tumelo e isang pholohong ha se feela ho amohela ‘nete ka kutloisiso ea kelello. ha hoa lekana ho lumela feela ka Kreste; re lokela ho lumela ho Eena. Tumelo e tla re tsoela molemo feela ke e mo nkang e le Mopholosi oa rona ka sebele sa rona; e re fang makhabane a Hae. “Boipolelo ba rona ba botšepehi ba Hae ke mocha o khethiloeng ke leholimo bakeng sa ho senola Kreste ho lefatše. Re lokela ho ananela mohau oa Hae joalo ka ha re o tsebisitsoe ke banna ba khale ba halalelang; empa se tla sebetsa ka ho fetisisa ke bopaki ba maiphihlelo a rona. Re lipaki tsa Molimo ha re senola ka ho rona tšebetso ea matla a halalelang. Motho e mong le e mong o na le bophelo bo fapaneng le ba ba bang bohle, le boiphihlelo bo fapanang haholo le ba bona. Molimo o lakatsa ha thoriso ea rona e ka nyolohela ho Eena, e na le letšoao la bo-rona. Kananelo tsena tsa bohlokoa tsa thoriso ea mohau oa Hae, ha li tšehetsoa ke bophelo bo tšoanang le ba Kreste, bo na le matla a se nang ho latoloa a sebeletsang pholoho ea meea.”—Ellen G. White, The Desire of Ages, leq. 347.

**Lipotso tsa Puisano**

`1. Lintlha tsa bopaki bo hohelang ke li fe? Bala bopaki ba Pauluse kapele ho Agripa ho Liketso 26:1–23. Motheo oa bopaki ba hae e ne e le o fe?`

`2. U nahana bopaki ba rona ba seo Kreste a re etselitseng sona bo na le matla a maholo hobaneng? Leha ho le joalo, u ka araba potso ee joang: Ho lokile, seo ke se etsahetseng ho uena, haeba teng ke sa be le boiphihlelo bo joalo? Hobaneng boiphihlelo ba hau bo lokela ho nthuta letho ka lebaka la ho latela Jesu?`

`3. Ke lintho li fe tseo u lokelang ho li qoba ha u fana ka bopaki ba hau ho motho ea sa lumelang?`

`4. Nahana ka potso e mabapi le tiisetso ea pholoho. Hobaneng see e le karolo ea bohlokoa ea boiphihlelo ba Bokreste? Re ka ba le tiisetso ea pholoho ea rona joang, feela ka nako e tšoanang, re sa ithetse?`