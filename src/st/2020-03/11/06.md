---
title:  Ntho e Loketsoeng ke ho Boleloa
date:  10/09/2020
---

“Ke thakhisitsoe le Kreste, ‘me ha e hlole e le ‘na ea phelang, empa e le Kreste ea phelang ka ho ‘na; ‘me joale, ha ke sa ntse ke phela nameng, ke iphelela tumelong ho Mor’a Molimo, ea nthatileng, a ba a itella ‘na” (Bagal. 2:20).

‘Nete ke hore ho na le lihlabelo ha re amohela Kreste, ho na le lintho tseo a re laelang ho li nehela. Jesu o ile a totobatsa boinehelo hlokehang hore re mo latele: “ ‘Ekare ha e mong a rata ho ntatela, a ke a itele, a ipelese sefapano sa hae ka tsatsi le leng le le leng, ‘me a ntšale morao’ ” (Luka 9:23). Lefu la sefapano ke lefu le bohloko. Ha re neelana ka maphelo a rona ho se hlokoang ke Kreste ‘me “motho oa khale” enoa oa sebe oa thakhisoa (sheba Baroma 6:6), ho bohloko. Ho bohloko ka nako e ‘ngoe ho tela tseo re li ratang le litloaelo tsa bophelo bohle, empa moputso o fetisa haholo bohloko boo. Mapaki a matla a fetolang maphelo a batho ba bang a tsepame holim’a seo Kreste a re etselitseng sona, e seng seo re mo fileng sona. Li tsepame holim’a sehlabelo sa Hae, e seng hoo ho ka thoeng ke “sehlabelo” sa rona. Hobane Kreste ha a ka ke a re re lese eng kapa eng eo ho leng molemong oa rona ho e boloka. Feela, nalane ea Bokreste e tletse lipale tsa ba neng ba lokela ho etsa lihlabelo tse kholo bakeng sa Kreste. E se hore batho bana ba ne ba reka pholoho, kapa hore liketso sa bona, ho sa natse na li ne li hloka boikhabo le ho ba sehlabelo ha kae, li ba file makhabane kapele ho Molimo. Ho e-na le hoo, makhetlong a mangata, ha ba elelloa seo Kreste a ba etselitseng sona, banna bana le basali bana ba ne ba ikemiselitse ho beha sohle aletareng ea sehlabelo, ho latela pitso ea Molimo bophelong ba bona.

`Bala Johanne 1:12, Johanne 10:10, Johanne 14:27, le 1 Bakorinthe 1:30. Bopaki ba rona kamehla bo holim’a seo Kreste a re etselitseng sona. Thathamisa tse ling tsa lineo tsa mohau oa Hae tse boletsoeng litemaneng tse kaholimo.`

Re ipapisitse le temana tse ka holimo, nahana ka seo Kreste a u etselitseng sona. Mohlomong u bile Mokreste ea itetseng bophelo bohle ba hau, kapa mohlomong u fihletse tšokoloho e bileng le litabahali. Nahanisa kamoo Jesu a bileng molemo ho uena le sepheo, khotso, le thabo tseo a u fileng tsona. Nahana ka linako tseo a u fileng matla a ho feta har’a maiphihlelo a thata bophelong ba hau.

`Ke lihlabelo li fe tseo u kileng oa lokela ho li etsa bakeng sa Kreste? U ithutile eng maiphihlelong a hau e ka fetohelang ba bang lehlohonolo?`