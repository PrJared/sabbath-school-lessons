---
title:  Ho Arolelana Pale ea Jesu
date:  05/09/2020
---

### Bakeng sa Boithuto ba Beke Ena Bala
Baef. 2:1–10, 1 Johanne 4:7–11, Mareka 5:1–20, Baheb. 10:19–22, Bagal. 2:20, 1 Bakor. 1:30.

> <p>Teman’a Khopolo</p>
> “Ke le ngoletse taba tseo, lona ba lumelang lebitso la Mora oa Molimo, hore le tle le tsebe hobane le na le bophelo bo sa feleng, ‘me le tle [le tsoele pele] le lumele lebitso la Mora oa Molimo” (1 Johanne 5:13).

Joalo ka ha ho boletsoe thutong e tlileng pele, ha ho na ntho e buelellang matla a evangeli ka bokheleke joalo ka bophelo bo fetohileng. Batho ba ka u phehisa khang ka tumelo ea hau, ba ka pheha khang ka lithuto tsa hau, ba ka belaella kutloisiso ea hau ea Mangolo, empa ke ka thata ba ka phehang khang le bopaki ba hau ba seo Jesu a leng sona le seo a se entseng bophelong ba hau. Ho paka ke ho arolelana seo re se tsebang ka Jesu. Ke ho tsebisa ba bang ka seo re se tsebang ka Jesu. Ke ho fa ba bang monyetla oa ho tseba seo a leng sona ho rona le seo a re etselitseng sona. Haeba maphelo a rona a tsepame feela holim’a ho leka ho tiisetsa ba bang hore re seo re lumelang hore se nepahetse le hore seo ba bang ba lumelang se fosahetse, re tla tobana le khanyetso e matla. Haeba bopaki ba rona ka Jesu bo tsoa pelong e fetotsoeng ke mohau oa Hae, e khahluoeng ke lerato la Hae, e maketseng ke ‘nete ea Hae, ba bang ba tla khahloa ke kamoo ‘nete eo re e lumelang e fetotseng maphelo a rona. ‘Nete e boleloang moelelong oa bophelo bo fetohileng e etsa phapano e felletseng.

Ha Kreste e le khubu ea thuto e ‘ngoe le e ‘ngoe, ‘me thuto e ‘ngoe le e ‘ngoe ea Bibele e bontša semelo sa Hae, bao re arolelanang Mangolo le bona ba ka amohela lentsoe la Hae habonolo..