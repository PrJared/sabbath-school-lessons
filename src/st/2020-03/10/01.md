---
title:  Ho Ikamahanya ka Tsela e Thabisang
date:  29/08/2020
---

### Bakeng sa Boithuto ba Beke Ena Bala
Gen. 1:1, 2, 26; Exod. 18:21–25; 1 Bakor. 12:12–25; Liketso 16:11–15, 40; Liketso 4:31; Liketso 12:12.

> <p>Teman’a Khopolo</p>
> “‘Ebile moo a reng ho barutuoa ba hae; kotulo e kholo ruri, empa basebetsi ha ba bakae. Rapelang ke hona Morena oa kotulo, hore a romele basebetsi kotulong ea hae’ ” (Mattheu 9:37, 38).

Motho e mong o itse, “Matla a teng bongateng,” ka tsela e itseng, taba ena ke ‘nete. Na u kile oa elelloa hore u ba sehlahlo ho ikoetlisa ha u koetla le sehlopha sa batho ho feta ha u tlameha ho etsa joalo u le mong letsatsi ka leng? Batho ba bangata ba ikopanya le lihlopha tsa bophelo bo botle, tsa boikoetliso, hobane ba lumela hore ba tla koetla haholo le ho natefeloa haholo ha ba koetla le batho ba bang. Ka tsela e tšoanang, Molimo o re bopetse kopano. Re batho ba likamano, joalo feela ka boikoetliso, ho joalo ka lintho tse ngata tsa bophelo: re etsa hantle ka ho fetisa ha re na le tšehetso ea batho ba bang. Taba ena ke ‘nete haholo litabeng tsa moea. Bibeleng eohle, lihlotšoana li totobatsoa e le oona mokhoa oa Molimo oa ho matlafatsa tumelo, ho eketsa tsebo ea rona ea lentsoe la Hae, ho tebisa bophelo ba rona ba thapelo, le ho re koetlisetse bopaki. Ntate, Mora, le Moea o Halalelang ba nkile karolo bosebeletsing ba lihlotšoana. Moshe e ne e le moetapele oa sehlotšoana. Jesu o ile a theha sehlotšoana sa Hae sa barutuoa, le moapostola Pauluse o ile a tsamaea lefatše la Roma le sehlotšoana sa bopulamaliboho ba baevangeli. Nakong ea boithuto ba beke ena, re tla tsepama holim’a Bibele e le motheo oa lihlotšoana, ‘me o tla fumana tsela e thabisang ea ho ikamahanya.