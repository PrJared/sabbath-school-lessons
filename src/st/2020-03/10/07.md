---
title:  Ho Ithuta Haholoanyane
date:  04/09/2020
---

Lilemo tse ‘maloa tse fetileng kereke e ‘ngoe e nyenyane ea Europe e kathoko ho e ‘ngoe ea litoropo tse kholo tsa kontinente eo ea etsa qeto ea hore e lokela ho etsa ntho e ‘ngoe e kholo bakeng sa Morena. Kereke eo e ne e eme ‘nqa e le ‘ngoe. Ho ne ho se motho ea kolobelitsoeng ka lilemo. Haeba litaba li ntse li tsoela pele ka tsela eo, bokamoso ba kereke ena bo ne bo le lerootho. Moruti oa kereke a kopa leihlo la kereke ho rapela le ho nahana ka hloko seo ba ka se etsang. Eare ha ba ntse ba ithuta Testamente e Ncha, ba etsa qeto ea ho qala bosebeletsi ba lihlotšoana. Litho tse robong tsa phutheho tsa tšoara pono ena. Ba itella ho rapella ‘moho le ho ithuta na ba ka theha bosebeletsi ba bona ba sehlotšoana bo atlehileng joang. Kapele ba etsa qeto ea ho fetola mahae a bona ka bo mong litsi tsa boevangeli. Lihlopha tsena tsa ithuta ho sebelisa lineo tsa bona ka tsela tse fapaneng. Ba thakhola bosebeletsi ba thapelo le ba kamohelo ea baeti. Ba etsa metsoalle motseng. Ba nanabela batho ka ho ba mosa malapeng a bona, metsoalle, le ho bao e neng e le Baleti. Baetapele ba lihlotsšoana ba qala boithuto ba Bibele malapeng a robong ka baeti ba mashome a mane. Ba ne ba hlolletsoe ke seo Moea o Halalelang o se etsang. Khabareng batho ba leshome le metso e supileng ho ba mashome a mane bao ba kolobetsoa. Bopaki ba kereke eo e nyane e emeng tsi ke hore lihlotšoana li etsa phapano e kholo. Ke e ‘ngoe ea mekhoa ea Molimo ea ho amahanya litho tse ngata-ngata tsa kereke thomong ea kereke.

**Lipotso tsa Puisano**

`1. Sehlopheng, buisanang ho tsoela pele ka lintlha tsa bohlokoa tsa sehlotšoana ka seng ho tseo ho buueng ka tsona thutong ea Labobeli. Ke lintho li fe tse ling tseo sehlotšoana se ka li etsang? Ke litsela li fe tseo ka tsona sehlotšoana se ka thusang ba nang le lineo tse khethehileng ba tsebe ho li sebelisa e le kannete ho feta nako e fetileng?`

`2. Hobaneng ho le bohlokoa hore lihlotšoana li boloke chalimo e kantle ea bosebeletsi? Ke hore, ho sa natse hore sehlopha se ka ōtla le ho tšehetsa litho tsa sona ha kae, hobaneng se lokela ho boloka khaso ea evangeli khubung ea sona? Hobaneng, hape, sehlotšoana se lokelang ho lula se hokahane le kereke? Hobaneng ha taba eo e le bohlokoa haholo?`

`3. A na u kile oa ba karolo kapa oa utloela ka lihlotšoana tse sa kang ts sebetsa ka katleho tsa ba tsa qetella li shoele? Buisanang ka mabaka ao e ka bang sesosa sa taba ena.`

`4. Nahana ka pale e kaholimo, ea se etsahetseng Europe ka bosebeletsi ba sehlotšoana. U nahana ke hobaneng ha bo sebelitse hantle ha kaalo? Ba ile ba etsa eng eo ka litsela tse ngata e neng e le bonolo feela e sebetsang ka katleho? Hape hobaneng ho sebetsa tikolohong “e bolokehileng ka ho fetisa” ea lehae, khahlanong le ea mohaho oa kereke, e ka ba tsela e sebetsang ka katleho ea ho qala boevangeli motseng kapa sechabeng?`