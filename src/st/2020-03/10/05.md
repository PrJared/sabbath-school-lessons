---
title:  Lihlotšoana tsa Testamente e Ncha
date:  02/09/2020
---

Kereke ea Testamente e Ncha e ile ea phahloha ke kholo. Ka lengoana tse seng kae e ile ea hola ho tloha sehlotšoaneng sa balumeli ho ea ho barapeli ba mashome a likete. Ho na le lintho tse ngata tse susumelitseng ho kena hona ho hongata ha balumeli le kholo ena e matla. Bosebeletsi ba Jesu bo ile ba jala peo ea evangeli ‘me ba lokisetsa matšoele ho amohela ho ruta ha barutuoa. Kamor’a nyolohelo, Moea o Halalelang oa theoha ka matla a maholo ka tsatsi la Pentakonta, oa theohela holim’a barutuoa ba neng ba rapela ba bile ba lumela. Ntlha e ‘ngoe e kentseng letsoho kholong ea sekhahla ea kereke ea Testamente e Ncha ke tlhophiseho ea bona ea lihlotšoana. Lihlotšoana li ile tsa etsa phapano.

`Bala Liketso 18:1–5 le Liketso 20:1–4. U nahana ke hobaneng ha Luka a boletse mabitso a ba bang ba batho ba ne ba sebetsa le Pauluse?`

Hoa thahasellisa ho hlokomela hore Luka o bitsa mabitso a batho ba neng ba sebetsa le Pauluse. Ho eena e mong le e mong o ne a le bohlokoa. O ne a ba tseba ka mabitso. Ba ne ba tšehetsana bosebeletsing ba bona ba evangeli. Leha palo ea mabitso ao a a bitsitseng e le nyenyane, seo se thusa ho pakahatsa bohlokoa ba ho sebetsa hammoho, le ka lipalo tse nyenyane. E mong le mong oa batho bana ho lokela e be o ne a na le lineo tse fapaneng le tsa ba bang. Ba ne ba tsoa libakeng le meetlong e fapaneng. Tsela eo ba talimang litaba ka eona e ne e sa tšoane kamehla, empa e mong le e mong o ne a na le tlatsetso ea bohlokoa mosebetsing oa Kreste. Lineo tsa bona tse fapaneng, libaka, le maiphihlelo li ne li tlatsetsa kholong ea kereke. Ba ne ba tlatsetsa thomong ea Kreste ka bo mong ka menono ea boiphihlelo ba bona ka bo mong le Kreste le nalane ea bona.

`Bapisa Liketso 16:11–15, 40; le Liketso 12:11, 12. Lidia o ile a fa Pauluse memo e fe hang kamor’a tšokoloho ea hae? Pauluse le Petrose ba ile ba ea kae kamor’a hore ba lokolloe chankaneng?`

Balumeli ba Testamente e Ncha ba ne ba atisa ho kopana malapeng. Mahae a Bakreste a ile a fetoha litsi tsa tšusumetso le khubu ea bosebeletsi ba lihlotšoana.

`A na u kile oa nahana ka ho qala bosebeletsi ba sehlotšoana lehaeng la hau kapa ho ikopanaya le motsoalle ho qala bosebeletsi ba sehlotšoana lehaeng la hae? Haeba u se u ntse u le karolo ea bosebeletsi ba sehlotšoana, nahana ka seo u ka se arolelanang le sehlopha sa hau sa Sabatha Sekolo bekeng ena ka melemo ea sona.`