---
title:  Ho Hlopheha Bakeng sa Tšebetso
date:  01/09/2020
---

`Bala 1 Bakorinthe 12:12–25. ‘Mele oa motho o fana ka pontšo e tsoang pele bakeng sa ho sebetsa hammoho ka lihlotšoana joang?`

Pauluse ha a senole bohlokoa ba lineo tsa moea feela bophelong ba kereke, o boetse o eletse kamoo li ka hlophisoang kateng. O bua ka lineo tsa moea ka sebopeho sa ‘mele oa Kreste le kamoo o ka sebetsang kateng.

Boithuto ba popeho ea ‘mele oa motho bo bontša hore litho tsa ‘mele li hlophisehile ka tsela e nang le kamano. Mohlala, tlhophiseho ea tšilo, pelo, ho hema, le masapo ke mehlala e fokolang ea litlhophiseho tsa ‘mele tse thata. Lineo tsa moea li tšoana le litho tsa ‘mele. Li sebetsa hantle ha li kopane ka lihlopha. Hantle-ntle, hangata, li sitoa ho sebetsa ka bo mong. ‘Mele ea rona ha se pokella feela ea litho tse arohaneng tse iketsetsang seo li se ratang ka nako eo li se ratang. Tšebetso e ‘ngoe le e ‘ngoe ea ‘mele e hlophisehile ka tsela e lohellaneng haholo ho sebeletsa pakana e le ‘ngoe e tšoanang.

Tsena tsohle li re bolella ka tikoloho eo ho eona re ka tsebang ho sebelisa lineo tsa rona tsa moea ka tsela e ipabolang. Ho bonolo ho nyahama ha re sebetsa re le bang, empa ha re le karolo ea sehlotšoana sa batho ba nang le lithahasello le lipakana tse tšoanang, re fumana hore maleke a rona a ka topa habonolo ‘me a matlafatsoa haholo. Lihlotšoana li fana ka tikoloho e molemo ka ho fetisisa bakeng sa ho sebelisa lineo tsa rona tsa moea ‘me e ka ba khubu ea boevangeli ba phutheho ea rona.

Ellen G. White o tšoaea boleng ba lihlotšoana ka mantsoe ana: “Popo ea lihlotšoana e le motheo oa boiteko ba Bokreste ke e bontšitsoe ke Eena ea sa foseng. Haeba ho na le palo e kholo kahare ho kereke, ha litho li bope lihlotšoana, e seng feela ho sebeletsa kereke, empa le ho sebeletsa ba sa lumelang. Haeba sebakeng se le seng ho na le ba babeli ba bararo ba tsebang ‘nete, ha ba ikopanya ho etsa sehlotšoana sa basebetsi. Ba ke ba boloke tlamo ea bona ea bonngoe ba sa arohane, ba tsitlallela pele ka lerato le bonngoe, ba khothatsana ho tsoela pele, e mong le e mong a fumana khothatso le sebete ka thuso ea ba bang.”— Testimonies for the Church, vol. 7, maq. 21, 22. Bosebeletsi ba lihlotšoana bo hlophisitsoe ke Molimo molemong oa ho thusa setho ka seng ho hola moeeng, ho fihlela kopano e mofuthu, le ho sebelisa lineo tsa bona tseo ba li filoeng ke Molimo bakeng sa bosebeletsi.

`Nahana ka polelo ea Ellen G. White e kaholimo. E hlahlolle poleloana ka poleloana. Keletso ee ea leholimo re ka e sebelisa joang kerekeng ea rona?`