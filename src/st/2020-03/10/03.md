---
title:  Lihlotšoana Lengolong
date:  31/08/2020
---

Bibele e fana ka mehlala e mengata ea lihlotšoana thapelong, kopanong, ho khothatsaneng, le ho sebeletseng Kreste. Lihlotšoana tsena li file batho ba Molimo monyetla oa ho arolelana maikarabello le ho sebelisa lineo tsa bona tse fapaneng ka botlalo. Ke hore, lihlotšoana li ka re fa Molimo monyetla oa ho sebelisa e mong le e mong oa rona ka botlalo bo fetisang.

`Bala Exoda 18:21–25. Ke keletso e fe ea bohlokoa eo mohoe oa Moshe, Jethro a ileng a a e-fa Moshe ‘me ea etsa phetoho e kholo bakeng sa Moshe? Hobaneng ha leano le le ne le le bohlokoa haholo?`

Motho e mong le e mong kahare ho kampo ea Iseraele e ne e ba karolo ea sehlopha sa batho ba leshome, se etelletsoeng pele ke ofisiri e tšabang Molimo. Lihlotšoana tsena e ne e le tsa ho rarolla mathata, feela li ne li etsa le ho fetang hoo. E ne e le libaka tsa kopano tseo ho tsona mathata a ka thibeloang ‘me bophelo ba moea ba ōtloa. E ne e le libaka tsa pono moo maano a Molimo bakeng sa Iseraele a ka arolelanoang. Lihlopheng tse kang tsena, batho ba ne ba e-ba le monyetla oa ho etsa likamano tse tiileng tse nang le tsotellano tse neng li ka ba thusa bohle ho ikamahanya ho sebetsana le taba e fe le e fe eo ba neng ba tobana le eona. Ha ho potang—hoo joalo ka ha joale, batho ba ne ba sokolisoa ke lintho tseo ba bang ba ka ba thusang ka tsona. Lihlotšoana li fana ka monyetla oa kopano e mofuthu, kholo ea moea, le tharollo ea mathata. Hoa thabisa hore litsebi tsa lihlotšoana li re boholo ba sehlotšoana e lokela ho ba batho ba tšeletseng ho isa ho ba leshome le metso e ‘meli. Bona ke bona boholo boo Moshe le Jesu ba ileng ba bo sebelisa ho etsa lihlopha sa bona.

`Bala Luka 6:12, 13; Mattheu 10:1; le Mareka 3:13–15. Sepheo sa Jesu se ntlha-peli sa ho bitsa barutuoa e ne e le se fe le ho ba khetha ho ba karolo ea bosebeletsi ba Hae ba sehlotšoana?`

Sepheo sa Jesu sa ho bitsa barutuoa e ne e le ka bobeli ho ba lokisa moeeng le liketsong bakeng sa thomo ea bona lefatšeng. Ka ho ba le Eena, ba ne ba tla hola mohaung. Moelelong oa likopano tsa bona tsa sehlotšoana, ba ne ba tla ithuta ho sebeletsa ka katleho e fetisang. Letsatsi le letsatsi, ha ba ntse ba talimile Jesu ha a ntse a sebeletsa litlhoko tsa batho ba mo potileng, ba ne ba ithuta ka ho shebella na ba ka sebelisa lineo tsa bona joang. Sepheo sa Jesu ka lihlotšoana e ne e le ka bobeli khaho ea moea le boevangeli.

`Nahana ka nako eo u kileng oa ba har’a sehlotšoana sa batho, ho sa natse maemo, ba neng ba tsotellana ‘me ba sebeletsa pakana e tšoanang molemong oa bohle. U ile oa ithuta eng moo e ka u thusang ho utloisisa bohlokoa ba lihlotšoana boemong ba tumelo?`