---
title:  ‘Nete e Boletsoeng ka Lerato
date:  27/08/2020
---

Jesu o ne a sa lese ho bolela ‘nete “ka lebaka la lerato,” hobane hoo e ne e tla be e se lerato. Lerato le batla tse molemo o fetisisang ho ba bang kamehla. Ha ho na khohlano mahareng a lerato le ‘nete. ‘Nete e boletsoeng ka boikokobetso le ka mosa ke polelo ea lerato. Jesu o itse, “ ‘Ke ‘na tsela, le ‘nete, le bophelo’ ” (Johanne 14:6). Jesu ke Eena feela tsela ea pholoho (Liketso 4:12). Mohau oa Hae o re pholosa hore re tle re tsebe ‘nete ea Hae ‘me re phele bophelo ba Hae. ‘Nete ha e se na lerato e lebisa qhafutsong ea bomolaong, bo bolaeang bophelo ba moea. Hona ho bitsoang “lerato” kantle ho ‘nete ho lebisa maikutlong a ho mamellana feela a se nang motheo, a siea motho a phaphametse leoatleng la ho hloka botsitso. ‘Nete e boletsoeng ka lerato e lebisa boiphihlelong ba Bokreste ba ‘nete bo fanang ka tsela e hlakileng, sepheo, le botsitso.

`Bala 1 Petrose 3:15; 2 Timothea 4:2; le Tite 3:4, 5. Ke lipolelo li fe litemaneng tsee tse fanang ka tekano pakeng tsa ho bolela ‘nete ea Bibele le moea o ikokobelitseng, o amohelang?`

Lingoli tsa Testamente e Ncha li ne li sa phahamise taba ea lerato holim’a ‘nete. Ba ne ba tsoaka lerato le ‘nete, mohau le molao, lereko le botšepehi ka makhethe a maholo. Petrose o eletsa balumeli ‘moho le eena ho “ikarabela ka mosa le ka hlompho ho ea le botsang tšepo e ho lona”(1 Pet. 3:15). Ka mantsoe a mang, u lokela ho tseba seo u se lumelang, le lebaka la ho lumela, ‘me u tsebe ho hlalosa seo u se lumelang le mabaka a teng. Sena ha se bolele hore u na le likarabo kaofela kapa u lokela u tsebe ho kholisa ba bang ka seo u se lumelang. Ho bolela feela hore ka “mosa le ka hlompho”—ke hore, ka boikokobetso le ka kutloisiso ea boholo ba taba e paneng—u hlalose le ho buelella tumelo ea hau.

Pauluse o eletsa mohlankana ea ntseng a le tataisong ea hae, Timothea hore a “Bolele Lentsoe, u phehelle nako ha e tšoaneleha, le ha e sa tšoanelehe; u lae, u khalemele u khothatse ka mamello eohle le ka ho ruta” (2 Tim. 4:2). O hopotsa Tite hore ke mosa le lerato la Molimo tse pholositseng ba tsoetsoeng bocha ho Eena (Tite 3:5). Le rona, re biletsoa ho bolela ‘nete ka lerato le ka boikokobetso le ka hlompho le bonolo. Morena oa rona o re memela ho ikopanya le Eena ho arolelana molaetsa oa Hae oa mehla ea bofelo ka lerato ka katamelo ea kamohelo ho lefatše le timelang ke ho ke ho hloka Kreste.

`Haeba motho e mong a ne a ka u botsa, “Hobaneng u le Mokreste?” U ne u tla arabela joang, hobaneng?`