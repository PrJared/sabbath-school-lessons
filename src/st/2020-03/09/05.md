---
title:  Mohloli oa Kamohelo
date:  26/08/2020
---

`Bala Baroma 15:7 le Baefese 4:32. U ka hlalosa motheo oa kamohelo eohle joang? Taba-kholo ea katamelo e nang le kamohelo ke e fe?`

Liqotsulong tsena tse peli moapostola Pauluse o bua ka litšiea tseo e leng kaletsa ea ho amohelana ha rona. Kahobane Kreste o tšoaretse le ho amohela e mong le e mong oa rona, na re ka tseba ho hana ho tšoarelana le ho amohelana? Hantle-ntle, re amohelana hobane Kreste a re amohetse, ho sa natse likoli tsa e mong. Nahana ka thata ka se boleloang ke taba ena. Nahana ka uena le ka lintho tse ling tseo u li entseng tseo e ka bang u ntse u loana le tsona le joale—lintho tseo, mohlomong, li tsejoang ke uena feela, lintho tseo u ka hoamang ka maleng ha ba bang ba ka li tseba.

Feela? Ka tumelo, u amohelehile ho Kreste, ea tsebang ka lintho tsohle tseo e ka bang ba bang ha ba li tsebe ka uena. E, o li tseba kaofela, feela, o u amohela ho ntse ho le joalo, e seng ka lebaka la botle ba hau, empa ka lebaka la botle ba Hae. Ha ho le joalo, katamelo ea hau ho ba bang e lokela ho ba joang? Ena ke taba e thata ho ba bang hore ba e utloisise. Kamohelo ea ‘nete ke hore re amohela ba batho ba le joalo, ka litloaelo tsa bona tsohle tsa sebe, hobane ke batho ba bopuoeng ka setšoantšo sa Molimo. Hobane Kreste o re shoetse “ha re sa le baetsalibe” ‘me a re “boelanya le Molimo” re sa le lira tsa Hae, re ka tšoarela ba bang ‘me ra ba amohela. Lerato leo a re ratang ka lona e ba lona motheo oa ho amohela le ho tšoarela ba bang (Baroma 5:6–10).

Empa hang ho ba kamano e amohelang e tsotellang e thehoe, hangata ho ea hlokahala ho toba motho e mong ka lerato ka ‘nete ea Lengolo. Ho hloleha ho etsa sena ke ho lesa ho rata. Joalo ka metsoalle, re tsotella ho lekana hore re arolelane linnete tsa bosafeleng tse fetolang maphelo le metsoalle ea rona. Katamelo ea Jesu e ne e se, “Etsa sohle seo u se ratang. Ho lokile. Ke tla u amohela ho le joalo.” Katamelo ea Hae e ne e le, “Ho sa natse seo u se entseng, ke ikemiselitse ho u tšoarela le ho u fa matla a ho fetoha.” ‘Nete ea Bibele ha e boleloa ka boikokobetso ka moea oa Kreste ka katamelo e tletse lerato e hapa lipelo ‘me e fetole maphelo.

`Ho khonahala joang ho amohela motho kantle ho ho amohela boitšoaro ba hae ba sebe? Ke joang re ka amohelang feela ka nako eona eo re sa lumelle kapa ho iphapanyetsa sebe?`