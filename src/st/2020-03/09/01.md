---
title:  Ho Bopa Katamelo e Hapang
date:  22/08/2020
---

### Bakeng sa Boithuto ba Beke Ena Bala
Johanne 4:27–30, 39–42; Matt. 15:21–28;2 Bathess. 1:1–4; Baroma 15:7; Baef. 4:32;1 Pet. 3:15.

> <p>Teman’a Khopolo</p>
> “Le mpe le tšabe Morena Jesu lipelong tsa lona, ‘me le itokisetse ka mehla ho ikarabela, ka mosa le ka hlompho, ho ea le botsang tšepo e ho lona” (1 Petrose 3:15).

Ha re tsoela pele ho ithuta bophelo ba Jesu, ke moo re tla eketsa ho babatsa bokhoni ba ho amohela le ho tiisa batho. Leha a ne a khalemela ka thata baetapele ba borapeli ba mehleng ea Hae, o ne a amohela ba loantšanang le sebe, ba hlasetsoeng ke molato, le ba lahlehetsoeng ke tšepo le ba tsuoeng, ka thabo. Mohau oa Hae e ne e le oa bona. Mohau oa Hae o ne o fihlela le moetsalibe ea mobe ka hofetisisa. Botebo ba tšoarelo ea Hae bo ne bo feta ba libe tsa bona ka tsela e se nang pheletso. Lerato la Hae le ne le se na meeli. Haho le a mohla Jesu a neng a bontša le tlhasenyana feela ea boikhohomoso kapa boiphahamiso. O ne a bona motho e mong le e mong e le ea entsoeng ka setšoantšo sa Molimo, feela a oele sebeng, ‘me e le eo a tlileng ho mo pholosa. Ho ne ho se ea ke keng a fihleloa ke lerato la Hae. Ho ne ho se ea oeleng tlase hoo a ke keng a fihleloa ke mohau oa Hae. O ne a hlompha motho e mong le e mong eo a teanang le eena ‘me a ba atamela ka seriti se ba lokelang. O ne a susumetsa batho bakeng sa ‘muso hobane a ne a lumela ho batho. Maphelo a bona a ne a fetoha boteng ba Hae hobane o ne a ba tsotella ka tsela e tebileng haholo. Ba ne ba phahamela boemong bo a neng a lumela hore ba ka fihla ho bona. Thutong ea beke ena re tla lekola ka botebo haholo katamelo ea Jesu ho batho ‘me re fumane hore na re ka sebelisa litšiea tsena joang maphelong a rona.