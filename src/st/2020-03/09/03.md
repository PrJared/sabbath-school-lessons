---
title:  Phetoho ea Katamelo
date:  24/08/2020
---

Katamelo ea rona e atisa ama bokhoni ba rona ba ho susumetsa ba bang. Katamelo e bohale, e hlaolang, e se nang setsoalle e tla tebela batho, leha u khona ho pala, mantsoe a hau, ho sa natse na ke ‘nete ha kae, ke ka thata a ka amoheloang. Ka ho fapana, katamelo e mofuthu le ho lumela ho ba bang e ba hulela ho rona. E bopa tlamahano ea setsoalle. Jesu o ile a beha tšiea ena hamonate ha a re, “ ‘Ha ke sa tla le bitsa bahlanka, kahobane mohlanka ha a tsebe se etsoang ke morena oa hae; ke le bitsitse metsoalle, kahobane ke le tsebisitse tsohle tsee ke li utloileng ho Ntate’ ”(Johanne 15:15). Metsoalle ea amohelana ho sa natse mefokolo le liphoso hape ba arolelana thabo ea bona le mahlomola ka bolokolohi.

`Bala Mattheu 15:21–28 le Mareka 14:6–9. Litemana tsena li hlalosa basali ba babeli ba maemo a fapaneng haholo. Jesu o utloahala a le bohale ho e mong empa a le bonolo ho e mong. Ke matšoao a fe ao u a bonang litemaneng tsee a supang hore Jesu o ne a nanabela e mong le e mong oa bona ka mohau ‘me a bopa ho tšepana?`

Mosali ea ho Mattheu 15 ke mo-Kanana. Jesu o hana kopo ea hae ka boomo qalong e le hore, ha a pheella, tumelo ea hae e tle e hole. Qetellong o mo nea takatso ea hae e be o etsa polelo e makatsang eo ho seng moetapele oa borapeli Judea ea neng a ka e etsa ka nako eo ho mosali eo oa mofutsana oa mo-Kanana. O bua phatlalatsa o re, “‘Mosali, tumelo ea hao e kholo!’” (Matt. 15:28). O mo fa thoriso e kholo ka ho fetisisa eo moruti oa borapeli a neng a ka fana ka eona. Nahana kamoo pelo ea hae e ileng ea nyakalla kateng le ka moo bophelo ba hae bo ileng ba fetoha.

Mosali ea tlotsang maoto a Jesu ka setlolo ke mo-Juda—mosali ea botumo bo bobe, mosali ea hlolehileng hangata ‘me a etsa libe hangata, empa ea neng a tšoaretsoe, a fetohile, a nchafetse. Ha ba bang ba bo bua hampe, Jesu oa mo rorisa ‘me o ananela liketso tsa hae. Oa bua, o re, “‘Hohle lefatšeng moo Evangeli ena e tla boleloa teng, se entsoeng ke eena le sona se tla boleloa, a tle a hopoloe ka sona’” (Mareka 14:9).

`Re ipapisitse le lipale tse peli tseo re li balileng kaholimo, lintlha tsa bohlokoa bakeng sa katamelo e hapang ke li fe? U hloka ho lokisa eng katamelong ea hau, e seng feela bakeng sa ho paka, empa bakeng sa bophelo ka kakaretso?`