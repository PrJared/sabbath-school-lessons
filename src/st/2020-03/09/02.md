---
title:  Ho Bulehela Evangeli
date:  23/08/2020
---

`Bala Johanne 4:27–30, 39–42. Kopano ea Jesu le mosali oa Samaria e bontša joang ‘nete ea hore mefuta eohle ea batho e bulehile bakeng sa evangeli. Le libakeng tse sa lebellehang?`

Sebaka sa ho qetela seo ho sona barutuoa ba ne ba lebelletse ho fumana lipelo tse bulehetseng ho amohela evangeli e ne e le Samaria. Ba-Samaria ba ne ba lutse ba loantšana le ba-Juda ka litaba tsa thuto le borapeli. Bora bona e ne e le ba mashome-shome a lilemo. Ba-Samaria ba ne ba lakalitse ho kenya letsho khahong ea tempele e Jerusalema empa ba ne ba hanetsoe ka lebaka la honyallana ha bona le meetlo ea bahetene ba ba potileng le mekhoa ea bona ea ho sheba litaba e neng e sa amohelehe. Ka lebaka leo, ba-Samaria ba aha tempele ea bona holim’a thaba ea Gerisime. Barutuoa ba ne ba ka feta Samaria habonolo feela ka hore ke naha e otileng bakeng sa khaso ea evangeli. Jesu o ile a bona seo barutuoa ba sa se boneng: lipelo tse bulehileng ho amohela. Tlaleho ea Johanne ea pale ea mosali selibeng e qala ka mantsoe ana: “A tloha Judea, ‘me a boela a ea Galelea. E ne e ka khona a haole ka Samaria” (Johanne 4:3, 4). Jesu O ne a “hloka” ho haola ka Samaria hobane Moea o Halalelang o ne o mo kholisitse hore ho tla ba le lipelo tse bulehileng sebakeng sena se sa lebellehang. Ha mahlo a rona a tlotsitsoe ke Moea o Halalelang ka tlotso ea leholimo, re bona menyetla moo ba bang ba bonang mathata feela. Re bona kotulo e nonneng ea meea bakeng sa ‘muso oa Molimo moo ba bang ba bonang masimo a lekhoara.

`Bala Liketso 8:4, 5, 14. Ho qetelletse litholoana tsa bosebeletsi ba Jesu Samaria e le li fe?`

Barutuoa ba ka be ba fetile Samaria feela ba sa fana ka monyetla oa hore ba-Samaria ba utloe ‘nete ea Lentsoe la Molimo. Jesu o ne a bona hore ha ba bone. O ile a bona hore Moea o Halalelang o butse pelo ea mosali. Tšokoloho ea hae ea sekhahla e ile ea ama mashome- shome a batho motseng oo. Ha se ka mehla re tlang ho bona litholoana tsa mesebetsi ea rona ea bopaki hang-hang, empa ha re ntse re jala pelo lipelong tse bulehileng ho amohela, ka letsatsi le leng li tla tlisa kotulo bakeng sa tlotliso ea Molimo.

`Ha re tsebisise hantle na mantsoe le liketso tsa rona a ama ba bang ha kae, e ka ba ho ea botleng kapa bobeng. Ka baka leo, ke hobaneng ha re lokela ho lula re le hlokolosi ka seo re se buang le seo re se etsang boteng ba ba bang?`