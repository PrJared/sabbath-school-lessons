---
title:  Qala Moo u Leng Teng
date:  14/07/2020
---

Motho e mong ka nepo o itse, “Bophelong sebaka se le seng feela seo u lokelang ho qala ho sona ke moo u leng teng, hobane ha ho sebaka se seng seo u ka qalang ho sona.” Jesu o tiisa taba ena ho Liketso 1:8, moo a reng, “ ‘Empa le tla fuoa matla mohla Moea o Halalelang o tlang ho lona, ‘me le tla ba lipaki tsa ka Jerusalema, le naheng eohle ea Judea, le ea Samaria, le ho isa pheletsong ea lefatše.’ ”

Molaetsa oa Jesu ho barutuoa ba Hae o ne o hlakile haholo hore o ka utloelloa: qala moo u leng teng. Paka moo Molimo a u behileng teng. Ho na le ho lora ka menyetla e fetisang ka molemo, qala ka se u pota-potileng. Bona ka leihlo la leholimo menyetla e haufi-ufi le uena! Ha u hloke ho ba motho ea rutehileng ka ho fetisisa lefatšeng, kheleke e fetang tsohle, ea fuoeng ka ho fetisisa. Ho sa natse hore na lineo tseo tsohle li ka thusa ha kae ha li sebelisoa ka nepo, qetellong sohle seo u se hlokang ke lerato la hau ho Molimo le ho meea. Haeba u ikemiselitse ho paka, Molimo o tla u bulela tsela ea ho etsa joalo.

`Bala Johanne 1:40, 41, Johanne 6:5–11, le Johanne 12:20–26. Litemana tsee li u bolella eng ka chalimo ea Andrease ea semoea le katamelo ea hae ea ho paka?`

Boiphihlelo ba Andreas bo bua le rona ka ho hlaka. O ile a qala ka lapeng labo. O qalile ho arolelana Kreste le moena oa hae Petrose. O ile a etsa setsoalle se mofuthu le moshanyana ea monyane ea ileng a fa Jesu lisebelisoa tsa ho etsa mohlolo, ‘me Andreas o ne a tseba na o etsa joang ka ba-Gerike. Ho e-na le ho pheha khang ka litaba tsa Molimo, o ne a ela hloko bohloki ba bona e be o ba tsebisa Jesu.

Bonono ba khapo ea meea e atlehileng ke bonono ba ho bopa likamano tse nang le tsotellano. Nahana ka batho ba haufi-ufi le uena bao e ka bang ha ba tsebe Jesu. Na ba bona bophelong ba hau motho ea lereko ea tsotellang? Na ba bona ho uena khotso le sepheo tseo ba li lapetseng? Na bophelo ba hau ke papatso ea evangeli? Re etsetsa Molimo metsoalle ka ho arolelana Jesu. Ba fetoha metsoalle ea Bakreste, ‘me khabareng, ha re ntse re arolelana molaetsa oa Molimo oa mehla ea bofelo oa ‘nete ea Bibele. Ho ka etsahala le ho Bakreste ba Masala, le bona.

`Hobaneng ka nako tse ling ho ka ba thata ho tataisetsa litho tsa malapa a bo rona le baamani ho Kreste? Na u kile oa atleha ho arolelaneng Jesu le litho tsa lelapa leno kapa metsoalle e haufi? A ko fe sehlopha malepa a ka ba thusang.`