---
title:  Ho Elelloa Menyetla ea Leholimo
date:  16/07/2020
---

Buka ea liketso e tletse lipale tsa kamoo barutuoa ba ileng ba nka monyetla ka menyetla ea leholimo bakeng sa ntšetsopele ea ‘muso oa Molimo. Ho tloha qalong ho isa qetellong ea buka eo, re bala litlaleho tse monate tsa kereke ea pele le kamoo e ileng ea hola kateng, le hara liqholotso tseo e neng e tobane le tsona kahare le kantle.

Ho 2 Bakorinthe 2:12, 13, mohlala, moapostola Pauluse o pheta boiphihlelo ba hae Trooase: “ ‘Me mohla ke tlileng Trooase ho bolela Evangeli ea Kreste, leha nkile ka buleloa monyako teng ke Morena, ha kea ka ka iketla moeeng oa ka, kahobane ha kea ka ka fumana Tite, ngoan’eso; ka mpa ka ba lumelisa, ka ntoo ikela Masedonia.” Molimo o ile a bulela Pauluse monyako ka mohlolo hore a tle a rute evangeli kontinenteng ea Europe, ‘me o ile a tseba hore menyako eo Molimo a e bulang kajeno e ka koaleha kamoso. A kakatlela monyetla oo ‘me a bona bokhoni bo teng, hang a sesisa sekepe ho ea Masedonia. Molimo oa Testamente e Ncha ke Molimo oa monyako o butsoeng—Molimo o fanang ka menyetla ea leholimo ho rona hore re arolelane tumelo ea rona. Molimo o tšebetsong, hohle kahare ho buka ea Liketso. Ho na le menyako e butsoeng kahare ho litoropo, literekeng, linaheng, kaholimo ho tsohle, lipelong tsa batho ka bomong.

`Bala Liketso 8:26–38. Litemana tsee li re ruta eng ka ho buleha ha Filipi tataisong ea Molimo le kamoo a arabelang menyetla ea leholimo?`

“Lenyeloi le ile la tataisa Filipi ho ea ho ea neng a ntse a batla leseli hape a ikemiselitse ho amohela evangeli, ‘me kajeno manyeloi a tla tataisa mehato ea basebetsi ba tla lumella Moea o Halalelang ho halaletsa maleme a bona le ho hloekisa le ho lokisa lipelo tsa bona. Lenyeloi le neng le rometsoe ho Filipi le ka be le iketselitse mosebetsi oo ka bo lona ho mo- Ethopia eo, empa eo ha se eona tsela ea Molimo ea tšebetso. Ke leano la Hae hore batho ba sebeletse batho ba bang.”—Ellen G. White, The Acts of the Apostles, leq. 109.

Haeba re na le litsebe ho utloa le mahlo ho bona, le rona, re tla tataisoa ke manyeloi a sa bonoeng ho fihlela ba batlang ‘nete ka linnete tsa ‘muso.

`Bona kamoo Mangolo a neng a le khubung ea pale ena. Hape, bona kamoo mothating ona ho neng ho le bohlokoa hore ea tsebang Mangolo a a manolle. Ke lithuto li fe tse teng bakeng sa rona moo?`