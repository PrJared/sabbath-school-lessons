---
title:  Ho Ithuta Haholoanyane
date:  07/08/2020
---

Bala Ellen G. White, “Litalenta,” maq. 325–365, ho Christ’s Object Lessons. Kutloisiso e nepahetseng ea thuto ea Bibele ka lineo e tlisa bonngoe kerekeng. Kelohloko ea hore e mong le e mong oa rona o bohlokoa ‘me ke setho se hlokehang sa ‘mele oa Kreste ke mohopolo o kopanyang. Setho se seng le se seng sa kereke sea hlokeha bakeng sa ho phetha thomo ea Kreste. Setho se seng le se seng se filoe bakeng sa bosebeletsi. “E mong le e mong o fuoe mosebetsi oo a lokelang ho u etsetsa Morena. O tšepetse mohlanka e mong le e mong oa Hae lineo kapa litalenta tse khethehileng. ‘A nea e mong litalenta tse hlano, e mong a mo nea li le peli, e mong a neoa e le ‘ngoe; e mong le e mong a neoa ka matla a hae.’ Mohlanka e mong le e mong ho na le seo a se tšepetsoeng seo a jarang boikarabello ba sona; ‘me tseo re li tšepetsoeng li fapana ho ea ka matla a rona. Ha a fana ka lineo tsa Hae, Molimo ha a ea ka leeme. O fane ka litalenta ho latela matla ao a a tsebang a bahlanka ba Hae, ‘me o lebelletse puseletso e tšoanelang.”—Ellen G. White, Testimonies for the Church, pok. 2, leq. 282.

Hape hopola hore lineo tsa Moea li fanoe bakeng sa tlotliso ea Molimo e seng ea rona. Molimo o li fane ho phahamisa lebitso la Hae le ho ntšetsapele mosebetsi oa Hae.

**Lipotso tsa Puisano**

`1. Tsepama mohopolong oa hore e mong le e mong oa rona o amohetse mpho ho tsoa ho Molimo. Se se re’ng ho kereke ea hau ea lehae? Mohopolo oo o ka tlisa phapano e fe bakeng sa ho kenyelletsa setho ka seng bosebeletsing?`

`2. Arolelana le litho tsa Sabatha Sekolo hore na lineo tsa setho se seng li u hlohonolofalitse joang. Arolelana le sehlopha kamoo u sibollotseng lineo tsa hau tsa moea. U nahana lineo tsa hau ke li fe, ‘me u li sebelisa joang ho hlohonolofatsa ba bang?`

`3. Thuto ena e supile hore lineo tsa rona lia hola ha re li sebelisa. Hetla morao bophelong ba hau. U ka nahana ka lineo tseo Molimo a u fileng tsona tse sarolohileng ke hobane u li sebelisitse tlotlisong ea lebitso la Hae? Ka nako e tšoanang, ipotse hape potso, e botsitsoeng qetellong ea thuto ea Labone, ea kamoo u tšepehang kateng ka seo Molimo o u fileng sona.`