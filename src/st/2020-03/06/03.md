---
title: 'Molimo: Mofani oa Mpho Tsohle tse Molemo'
date:  03/08/2020
---

Ho latela 1 Bakorinthe 12:11, 18; Baefese 4:7, 8; le Jakobo 1:17, Molimo ke Eena mofani oa limpho tsohle tse molemo, ‘me “neo e ‘ngoe le e ‘ngoe e phethehileng” e tsoa ho Eena. Kahona, matsoalo a rona a ka khutsa hore o tla re nea lineo tsa Moea o Halalelang tse loketseng libopeho tsa rona, ‘me o tla sebelisa litsebo tsa rona ho ntšetsa mosebetsi oa Hae pele le ho tlotlisa lebitso la Hae.

`Bala Mareka 13:34 le 1 Bakorinthe 12:11. Molimo o nea bo mang lineo tsa moea?`

Bibele e hlakile, Molimo o na le thomo e ikhethileng bakeng sa rona ka bo mong, oa ho arolela ba bang evangeli. Setšoantšong sa Jesu sa mong’a ntlo ea nkang leeto a siea bahlanka ba hae le ntlo ea hae a ba laela ho e hlokomela, mong’a ntlo o fa mohlanka e mong le e mong mosebetsi oo e leng oa hae (Mareka 13:34). Motho ka mong o na le mosebetsi, ‘me Molimo o fana ka lineo tsa moea ho bohle ho phethahatsa mosebetsi o halalelang kapa bosebeletsi boo ba bo bilelitsoeng. Ha re nehelana ka maphelo a rona ho Kreste, ‘me re fetoha litho tsa ‘mele oa Hae, kereke, ka kolobetso, Moea o Halalelang o fana ka lineo hore re tle re tsebe ho sebeletsa ‘mele le ho pakela lefatše. Ka 1903, Ellen G. White o ile a ngolla monna e mong lengolo a mo khothaletsa ho sebelisa lineo tseo Molimo a mo fileng tsona bakeng sa mosebetsi oa Hae. “Kaofela re litho tsa lelapa la Molimo, haholo kapa hanyane re tšepetsoe litalenta tse tsoang ho Molimo, tseo re jarang boikarabello ba tšebeliso ea tsona. E ka ba talenta ea rona e kholo kapa e nyane, re lokela ho e sebelisa mosebetsing oa Molimo, ‘me re lokela le ho ananela tokelo ea e mong le e mong ea ho sebelisa neo eo a e neiloeng. “Le ka mohla re se keke ra nyenyefatsa leha ekaba moruo o kang o monyenyane oa ‘mele, kelello le moea.”—Lengolo la 260, Tśitoe 2, 1903.

`Bala Liketso 10:36–38, Mattheu 3:16–18, le Liketso 2:38–42. Litemana tsee li re ruta eng ka tšepiso ea Moea o Halalelang kolobetsong?`

Joalo ka ha Jesu a ile a tlotsoa ka Moea o Halalelang ha a ne a kolobetsoa e le ho mo lokisetsa le ho mo matlafaletsa bosebeletsi ba Hae lefatšeng, e mong le e mong oa rona o tšepisitsoe Moea o Halalelang ha a kolobetsoa. Molimo o lakatsa hore re be le tiisetso e molemo ea hore o phethahalitse Lentsoe la Hae ‘me o re neile lineo tsa moea bakeng sa ho hlohonolofatsa kereke le lefatše.