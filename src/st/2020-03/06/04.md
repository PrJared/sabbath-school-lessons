---
title:  Sepheo sa Lineo tsa Moea
date:  04/08/2020
---

`Bala 1 Bakorinthe 12:7 le Baefese 4:11–16. Hobaneng ha Molimo o fana ka lineo tsa moea molumeli ka mong? Merero ea lineo tseo ke e fe?`

Lineo tsa moea li phetha merero e mengata. Molimo o li fana ho ōtla le ho matlafatsa kereke ea Hae hore e tsebe ho phetha bosebeletsi. Li reretsoe ho aha kereke e nang le bonngoe e ikemiselitseng ho phetha thomo ea Hae lefatšeng. Lingoli tsa Bibele li re fa mehlala ea lineo tsa moea tseo Molimo a li fang kereke ea Hae, joalo ka tšebeltso, ho etsa lithuso, ho phatlalatsa, ho ruta, ho khothatsa, le ho fana. E boetse e bua ka lineo tsa ho amohela baeti, mohau, ho thusa, ho elisa lifahleho, ho bua ka tse seng kae. Ho fumana lenane le felletseng, bala Baroma 12 le 1 Bakorinthe 12. Mohlomong o ipotsa lipotso ka phapano mahareng a lineo tsa moea le litalenta tsa tlhaho. Lineo tsa moea ke makhabane a fanoang ke Moea o Halalelang ho molumeli ka mong ho ba fa matla a ho etsa bosebeletsi ba bona bo ikhethang kahare ho kereke le lefatšeng. Li ka ‘na tsa kenyelletsa litalenta tsa tlhaho tse halalelitsoeng ke Moea o Halalelang ‘me li sebelisoa tšebeletsong ea Kreste.

“lineo tse khethehileng tsa moea ha se tsona feela litalenta tseo ho buuoang ka tsona setšoantšong. Ho kenyellelitse le lineo le limpho tsohle, e le tsa tsoalo kapa tse iphumanetsoeng, tsa tlhaho kapa tsa moea. Tsohle li loketse ho sebelisetsoa tšebeletso ea Kreste. Ha re ba barutuoa ba Hae, re inehela ho Eena ka sohle seo re leng sona le seo re nang le sona. O busetsa ho rona lineo tsena li hloekisitsoe li bile li ntlafalitsoe, molemong oa ho sebelisetsoa tlotliso ea lebitso la Hae ka ho hlohonolofatsa batho ba habo rona.”—Ellen G. White, Christ’s Object Lessons, leq. 328. Hape, Molimo o thehile lineo tse khethehileng joalo ka neo ea boporofeta le mesebetsi e khethehileng ka kerekeng, ho kenyelletsa balisa le baholo, bao e leng baruti kahare ho ‘mele oa Kreste ho ōtla le ho matlafatsa setho ka seng bakeng sa bosebeletsi (sheba Baef. 4:11, 12). Ke mosebetsi oa boetapele bohle ba kereke ho thusa setho ka seng ho fumana lineo tsa sona tsa moea le ho li thusa ho sebelisa lineo tsena ho aha ‘mele oa Kreste.

`Ke litalenta li fe tsa tlhaho tseo u nang le tsona tseo, leha li thusa hape li le molemo boemong ba lefatše, li ka boelang tsa ba molemo le kerekeng?`