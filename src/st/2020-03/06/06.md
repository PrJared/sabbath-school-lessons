---
title:  Ho Holisa Lineo tsa Rona
date:  06/08/2020
---

`Bala setšoantšo sa litalenta ho Mattheu 25:14–30. Ke mohopolo o feng oa bohlokoahali o hlahlellang ka mahetla ho uena paleng ee? Hobaneng ha bahlanka ba babeli ba thoholetsoa ke Molimo ‘me oa ho qetela a tsuoa? Setšoantšo see se re bolella eng ka tšebeliso ea litalenta tsa rona? Talima ka kotloloho Mattheu 25:29.`

Morena o ile a nea mohlanka e mong le e mong ho ea ka “matla a bona” (Matt. 25:15). Motho ka mong o fumane talenta tse sa lekaneng ka palo. E mong a fuoa talenta tse hlano, e mong tse peli, ‘me e mong e le ‘ngoe. Mohlanka ka mong o ne a na le khetho ea hore na o hoeba kapa ho sebelisa talenta tseo a li fuoeng joang. Taba ea bohlokoa mona ke hore seo ba neng ba se fuoe e ne e se sa bona. E ne e le tsa e mong osele ea neng a ba beile balebeli ba tsona.

Khathatseho ea morena oa bona e ne e se hore na ke mang ea fetisang kapa ea fokolang ho feta ba bang ka litalenta. E ne e se hore na mohlanka ka mong o fuoe talenta tse kae. Khathatseho e ne e le hore na mohlanka ka mong o entse eng ka seo a se fuoeng. Pauluse o e beha tjena ho 2 Bakorinthe 8:12, “Hobane haeba pele ho le teng kelello e ikemiselitseng, e amoheloa ho latela seo motho a nang le sona” ho Molimo, hoa bohlokoa ha se hore na u na le eng, empa, hore na u etsa eng ka seo u nang le sona.

Molimo o ile a thoholetsa bahlanka ba babeli ba pele hobane ba ile ba sebelisa litalenta tsa bona. Litalenta tsa bona li ile tsa eketseha ka lebaka la ho sebelisoa. Mohlanka ea “khopo” ha a ka a sebelisa talenta eo a e fuoeng, ‘me ha ea ka ea eketseha. Ke ‘nete ea bosafeleng hore “Molao oa bosebeletsi o fetoha khokahano e re hokahanyang le Molimo le batho ba habo rona.”—Ellen G. White, Christ’s Object Lessons, leq. 326. Mohlanka ea soto o ne a bapetse ka monyetla oa ho sebeletsa ‘me a qetella a lahlehetsoe ke bokhoni ba ho sebeletsa. Ha re sebelisa lineo tseo Molimo o fe fileng tsona bakeng sa tlitliso ea ea lebitso la Hae, li tla eketseha, li sarolohe, ‘me li hole. U ka sibolla joang litalenta tseo Molimo o u fileng tsona? Kopa ka boikokobetso hore Molimo o u sibollele libaka tseo a lakatsang hore u sebetse ho tsona boromuoeng. Haa u ama, ikamahanye. Lineo tsa hau li tla hola ha u li sebelisa, ‘me u tla fumana khotsofalo bosebeletsing ba Hae.

`Nahana ka setšoantšo sena ‘me u se amahanye le bophelo ba hau. Se reng ho uena, haeba ho na le letho, ka seo u ntseng u se etsa ka seo u se fuoeng ke Molimo? (Hopola hape, eng kapa eng eo u nang le eona ke mpho e tsoang ho Molimo.)`