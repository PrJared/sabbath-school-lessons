---
title:  Menyetla e se Nang Meeli
date:  01/08/2020
---

### Bakeng sa Boithuto ba Beke Ena Bala
1 Bakor. 12:12, Matt. 3:16–18, 1 Bakor. 12:7, 1 Bakor. 1:4–9, Matt. 25:14–30.

> <p>Teman’a Khopolo</p>
> “Tsohle tseo li sebetsoa ke oona Moea oo o le mong feela, o ntse o abela e mong le e mong kamoo o ratang kateng” (1 Bakorinthe 12:11).

Molimo o re biletsa ho mo pakela (Liketso 1:8, Esa. 43:10). Ho paka ha se neo e khethehileng ea moea e fuoeng ba fokolang feela ba khethetsoeng eona. Ho paka ke pitso ea leholimo ea Mokreste e mong le e mong. Bibele e sebelisa mantsoe a fapaneng ho hlalosa pitso ea rona kapele ho Molimo. Re lokela ho ba “leseli la lefatše,” “manqosa a Kreste,” “marena le baprista” (Matt. 5:14, 2 Bakor. 5:20, 1 Pet. 2:9). Oona Molimo ona o re biletsang ho paka le bosebeletsi o re fa matla a ho etsa mosebetsi oo. O fana ka lineo tsa moea ho molumeli ka mong. Molimo ha o bitse ba nang le makhabane a lokelang. O fana ka makhabane ho bao a ba bitsitseng. Joalo feela ka ha a fana ka pholoho ntle ho tefo ho bohle ba lumelang, o ba nea le lineo feela joalo.

Ha re inehela ho Molimo re nehelana ka maphelo a rona mosebetsing oa Hae, bokhoni ba rona ba ho sebetsa ha bo na pheletso. “Ha ho na moeli oa molemo oa ea behellang botho ba hae kathoko, e be o etsetsa tšebetso ea Moea o Halalelang sebaka pelong ea hae, e be o phela bophelo bo inehetseng ho Molimo ka botlalo.”—Ellen G. White, The Ministry of Healing, p. 159. Thutong ea beke ena, re tla ithuta ka bokhoni ba rona ba ho sebeletsa bo se nang moeli ka neo ea Moea o Halalelang.