---
title:  Matšoao a Lentsoe la Molimo
date:  09/08/2020
---

`Bala Lipesalema 119:105, Jeremia 23:29, Luka 8:11, le Mattheu 4:4. Ke matšoao a fe a mahlano a sebelisitsoeng ho hlalosa Lentsoe la Molimo litemaneng tsee? U nahana matšoao aa a mahlano a khethiloe hobaneng ho emela Lentsoe la Molimo?`

Matšoao a fapaneng a sebelisitsoeng litemaneng tsena a hlalosa mesebetsi ea mathomo ea Lentsoe la Molimo. Ha re arolelana Mangolo le ba bang, hoba joalo ka leseli le bonesang bophelo. Jesu, “leseli la lefatše,” o phunyelletsa har’a lefifi la ho hloka kutloisiso ha bona ka Molimo le ka semelo sa Hae. Likelello tse fifalitsoeng ke ho hloka kutloisiso ea Molimo li bonesetsoa ke Moea o Halalelang ka Lentsoe la Molimo.

Ho ea ka Jeremia, Lentsoe la Molimo le joalo ka mollo le hamore. Le metsa manya a sebe bophelong ba rona e be le thuha lipelo tse thata. Ha re thusa batho ho bona khanya ea Jesu Lengolong, lipelo tsa bona tse thata lia thubeha, e be mollo oa lerato la Hae o metsa manya a boikhabo, meharo, takatso, le boinahanelo.

Hape Lentsoe la Molimo le tšoantšoa le peo. Semelo sa peo ke hore e fana ka bophelo. Peo e nka nako ho hola. Ha se lipeo tsohle tse melang ka nako e tšoanang. Ha se limela tsohle tse holang ka sekhahla se lekanang. Empa tlas’a maemo a lokileng, bophelo bo peong bo phunyelletsa mobu ho qala bophelo bo bocha. Ha re jala peo ea Lentsoe la Molimo ka lipelong le likelellong tsa ba bang, ha re ka ke ra bona litholoana hang hang kamehla, empa peo e ntse e hola ka ho khutsa, ‘me ka nako ea Molimo, haeba ba mamela qeko ea Moea o Halalelang, e tla hlahisa kotulo bakeng sa ‘muso oa Molimo.

Jesu o tšoantša lentsoe la Hae le bohobe bo matlafatsang. Lentsoe la Molimo le khorisa tlala ea moea e be le matlafatsa takatso ea moea e kahare. Ha u arolelana litšepiso tsa Lentsoe le ba bang ‘me u ba thusa ho fumana hore Jesu ke Eena Lentsoe, maphelo a bona a tla fetoloa ke molemo oa Hae, a khahloe ke lerato la Hae, a makatsoe ke mohau oa Hae, ‘me a khotsofatsoe ke boteng ba Hae.

`Nahana hape, ka linnete tseo re li tsebileng ka Bibele feela. Hoo ho lokela ho re ruta eng ka hore na re loketse ho le boloka seo le re rutang sona e le sa bohlokoa ha kae?`