---
title:  Ho Arolelana Lentsoe
date:  08/08/2020
---

### Bakeng sa Boithuto ba Beke Ena Bala
Lipes. 119:105, Jer. 23:29, Baheb. 1:1–3, 2 Tim. 3:14–17,1 Johanne 1:7–9, Moek. 3:1, 2 Tim. 4:2.

> <p>Teman’a Khopolo</p>
> “‘Ho lutse joalo le lentsoe la ka le tsoang molomong oa ka: le ke ke la khutlela ho ‘na le le feela, empa le tla tsebetsa se ratoang ke ‘na, le phethe seo ke le romeletseng sona’” (Esaia 55:11).

Ha re paka, re bua ka Jesu. Empa re ne re tla tseba eng ka Jesu ha Bibele e ne e le sieo? Hantle-ntle, re ne re ka tseba ha kae ka ntoa e kholo, lerato la Molimo, tlhaho, bophelo, le fu, tsoho, le ho khutla ha Morena oa rona haeba re ne re se na Mangolo? Leha tlhaho e senola borena le matla a Molimo, ha e senole leano la pholoho. Jesu, ka Moea o Halalelang, ke “leseli la ‘nete le bonesetsang motho e mong le e mong ea hlahang lefatšeng” (Johanne 1:9). Leha ho le joalo, kantle ho Lentsoe la Molimo hore le hlalose ‘nete e halalelang, tšenolo ea Moea o Halalelang lipelong tsa rona e na khaello. Lentsoe la Molimo le ngotsoeng ke tšenolo e hlakileng hape e tletseng ka ho fetisisa ea Jesu, Lentsoe le Phelang. Leha baetapele ba borapeli ba ne ba ithuta Lentsoe la Molimo, bongata ba bona ba ne ba fosa molaetsa oa mathomo. Jesu a re: “‘Le botsisisa mangolo, ka hobane le lekanya hore le na le bophelo bo sa feleng ho ‘ona; athe ke ‘ona a mpakang’” (Johanne 5:39). Thuto e ‘ngoe le e ‘ngoe ea Bibele ha e utloisisoa hantle e bontša botle ba semelo sa Jesu. Ha re arolelana Lentsoe la Molimo, sepheo sa rona sa mathomo ha se ho bontša hore re nepile le hore motho e mong o fositse; ke ho senola Jesu leseling le leng le le leng la ‘nete leo re le arolelanang.