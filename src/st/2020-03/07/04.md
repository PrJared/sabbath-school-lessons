---
title:  Melemo ea ho Ithuta Lentsoe la Molimo
date:  11/08/2020
---

Ho na le melemo e mengata ea ho ithuta Lentsoe la Molimo. Moapostola Petrose o re bolella hore ka litšepiso tsa Lengolo re “fuoa lefa le sa boleng” (2 Pet. 1:4). Jakobo o bua ka “Lentsoe le hlomiloeng ka ho lona, le tsebang ho boloka meea ea lona” (Jakobo 1:21). Pauluse o eketsa ka hore “‘Lentsoe la mohau oa Oona . . . [le na] le matla aho le hahisa, le ho le nea lefa hammoho le bahalaleli bohle’” (Liketso 20:32). Bibele e na le morero oa topollo. Ha re bona Jesu hohle kahare ho Lengolo rea fetoha. Ha re mo bona Lentsoeng la Hae, e tšoana le Eena (2 Bakor. 3:18). “Ke molao ho bohlale ba kelello le moeeng ka bobeli hore ka ho talima rea fetoha. Butle-butle kelello e ikamahanya le lintho tseo e lumelloang ho tsepama ho eona.”—Ellen G. White, The Great Controversy, leq. 555.

`Bala 2 Timothea 3:14–17 le Johanne 17:14–17. Ke melemo e fe e meng e fumanehang ho baleng Lentsoe la Molimo?`

Ha a ngolla mphato oa hae ea monyenyane Timothea, moapostola Pauluse o mo khothaletsa ho tšepahalla Lengolo ‘me o mo arolela melemo ea ho ithuta Lentsoe le bululetsoeng. Ho latela Pauluse, Bibele e “na le molemo oa ho ruta.” E senola ‘nete e pepese leshano. E hlalosa leano la Molimo bakeng sa leloko la botho. E khalema libe tsa rona, e lokisa mehopolo ea rona e khelohileng, ‘me e re laela ka ho loka. Mangolo a senola ho loka ha Kreste. A re holla phosong ea boetsalibe ba rona ho re isa botleng ba ho loka ha Hae. Ha re bona lerato la Jesu le se nang boikhabo khahlanong le boichebo , rea hlolloa. Ha re bona botebo ba lereko le tsotello ea Hae Lengolong, maphelo a rona a ea fetoha. Ha re arolelana lentsoe la Hae le ba bang, le bona, ba ea fetoha. Ha re bona Jesu lentsoeng la Hae, re eketsa ho tšoana le Eena. Ho paka ha se ho arolelana ka seo re se nahanang kapa seo re se lumelang. Ke taba ea ho arolelana linnete tsa bosafeleng tse fumanehang Lentsoeng la Molimo. Ha Lentsoe la Molimo le hlahonolofalitse maphelo a rona ka khaphatseho, re na le sebete sa ho bolella ba bang kamoo le ka hlohonolofatsang maphelo a bona le bona.

`Nahana ka nako ea maima eo u kileng oa tobana le eona le kamoo Lentsoe la Molimo le ileng la fetoha matla a hau kateng. U ile oa ithuta eng boiphihlelong boo?`