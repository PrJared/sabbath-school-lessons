---
title:  Ho Sebelisa Lentsoe la Molimo
date:  12/08/2020
---

Motho e mong o balile litšepiso tse fetang tse likete tse tharo Lentsoeng la Molimo. Tšepiso ka ‘ngoe e tsoa pelong ea Molimo o lerato o “ka tsebang, ka matla a hae a sebetsang ho rona, ho etsa ho fetisang haholo tsohle tsee re ka li qelang le tsee re ka li hopolang” (Baef. 3:20). Litšepiso tsa Molimo ke boitlamo ba Hae boo a bo etsetsang e mong le e mong oa rona. Ha re kopa litšepiso tsena ka tumelo ‘me re ruta batho ba bang ho li kopa, mahlohonolo a leholimo a phalla ho kena maphelong a rona. Moapostola Pauluse o tiisa taba ena ea leholimo ho Baroma 8: “O’na o sa kang oa qenehela Mora oa oona oa sebele, oa mpa oa mo tella rona bohle, na o ke ke oa re sitsa ka lintho tsohle le eena na?” (Baroma 8:32). Moapostola Petrose o hlakisa tšepiso ena, a phatlalatsa hore, “Ha e le moo matla a hae, e leng matla a Molimo, a re neile lintho tsohle tseo e leng tsa bophelo le tsa borapeli, ka tsebo ea Ea re bitsitseng ka khanya le ka matla a hae”(2 Pet. 1:3). Ka lefu la Kreste sefapanong, le tlholo ea Hae holim’a Satane le makhotla le matla a lihele, o e file tsohle tseo re li hlokang ho phela bophelo ba moea ka khalalelo. O boetse o tšepisa ho re fa litlhoko tsa rona tsa nama.

`Bapisa 1 Johanne 1:7–9 le Bafilipi 4:13, 19. Leha litšepiso tsena li fapane haholo, li re ruta eng ka semelo sa Molimo? Litšepiso tsee li amme maphelo a rona joang?`

Litšepiso tseo re li balileng litemaneng tsena li bua lintho tse fapaneng ka bo ‘ngoe ba tsona, empa setšoantšo sa Molimo seo li re fang sona se tšoana haholo. Li senola Molimo o lerato le tšoarelo, matla ‘ohle, hape o tsotellang litlhoko tsa rona tsa mantlha. Li re fa tiisetso ea hore Molimo o re tsotella ka botebo.

`Bala Baheberu 3:19; 4:1–3; le Mattheu 13:58. Litemana tsee li re bolella eng ka tlhokahalo ea tumelo?`

Ka Bibeleng ho na le litšepiso tse monate tsa Molimo, ‘me haeba ka tumelo re kopa litšepiso tsena tsa Lentsoe la Molimo ka tumelo ‘me re li lumela hobane Kreste a re tšepisitse, litšepiso tseo e ba tsa rona. Ke ho hloka tumelo ho bokhoni ba Molimo ba ho phethahatsa seo a se tšepisitseng lentsoeng la Hae ho kotelang phethahatso ea litšepiso tsa Molimo maphelong a rona. Rapela hore bekeng ena Molimo o ke o u tataisetse ho e mong ea hlokang litšepiso tse tletseng tšepo tse fumanehang Lentsoeng la Molimo.