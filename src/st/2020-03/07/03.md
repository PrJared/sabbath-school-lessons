---
title:  Matla a Pōpo a Lentsoe la Molimo
date:  10/08/2020
---

`Bapisa Baheberu 1:1–3, Baheberu 4:12, le Lipesalema 33:6, 9. Litemana tsee li re bolella eng ka matla a Lentsoe la Molimo?`

Lentsoe la Molimo ke lentsoe le phelang. Ho lona le na le matla a ho fihlela lintho tseo le li phatlalatsang. Mantsoe a motho a ka bua ka se leng teng, empa Molimo o bua ka lintho tse e-so etsuoe e be o li etsa ka matla a lentsoe la Hae. Lentsoe la Molimo ke lentsoe le bopang. Lentsoe le utloahalang le tsoang molomong oa Hae le na le matla a ho hlola lintho tsohle tseo a li phatlalatsang. Paleng ea Tlholeho ea Genese 1, poleloana “Molimo oa re” e sebelisoa ka makhetlo (Gen. 1:3, 6, 11, 14, 20, 24, 26, 29). Mantsoe a phatlalatso a Molimo a ne a na le matla a mangata hoo e neng e re ha a bua, ha hlaha sebaka se ommeng, limela tsa mela, lipalesa tsa thunya, lifate tsa litholoana tsa kiba-kiba, le liphoofolo tsa thala. Ho na le lentsoe la se-Heberu le thahasellisang le sebelisitsoeng ho Genese ho hlalosa tšebetso ea Molimo ea tlholeho. Lentsoe leo ke bara. Boemong bona ka ho khetholoha, le sebelisitsoe ho hlalosa ketso ea Molimo ea ho hlola letho ka se sieo. Leetsi lena le sebelisitsoe feela moo ho buuoang ka Molimo. Ke hore, ke Molimo feela o ka etsang bara, ‘me o etsa joalo ka matla a lentsoe la Hae le buuoeng.

Molimo ha oa hlola lefatše lena feela ka matla a lentsoe la Hae, empa o boetse o le tšehelitse le ho le tiisa ka lentsoe lona leo la Hae. Matla a tšoanang a lentsoeng la Molimo le buuoeng a teng le lentsoeng le ngotsoeng. Oona Moea o Halalelang o neng o sebetsa Tlholehong o ne o boetse o sebetsa ho susumetsa Lengolo. O teng ha re bala Bibele kapa re e arolelana le ba bang. Ho na le matla a fana ka bophelo, a fetolang bophelo, a popo Lentsoeng la Molimo. “Matla a popo a buileng hore mafatše a be teng a lentsoeng la Molimo. Lentsoe lena le fana ka matla; le tlisa bophelo. Taelo e ‘ngoe le e ‘ngoe ke tšepiso; ha le amohetsoe ke kelello, le amohetsoe moeeng, le tla le bophelo ba Rabosafeleng. Le fetola sebopeho hape le bope bocha moea hore o tšoane le setšoantšo sa Molimo.”—Ellen G. White, Education, leq. 126. Ha re itšoareletsa ka litšepiso tse fumanehang Lentsoeng la Molimo, maphelo a rona a fetoha, ‘me ha re thusa ba bang ho itšoareletsa ka litšepiso tsena tse makatsang, le bona Moea o Halalelang o tla fetola maphelo a bona.

`Nahana: Molimo o ile a bua ha etsahala. Ke joang re ka tšoarang na see se bolela’ng? taba ee e makatsang e re bolella eng ka matla a Hae? Hobaneng ha ‘nete ee ea matla a Molimo a popo e lokela ho ba khothatso ho rona?`