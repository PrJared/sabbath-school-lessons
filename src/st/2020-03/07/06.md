---
title:  Ho Arolelana Lentsoe
date:  13/08/2020
---

Litaba tse monate lia arolelanoa. Nahana ka linako tseo bophelong ba hau u neng u thabisitsoe ke litaba tse monate. Mohlomong e ka ba letsatsi leo o neng o behellelitsoe lenyalo, tlhaho ea ngoana, mosebetsi o mocha, kapa ho reka koloi e ncha kapa ntlo. U ne u thabile ho u sitoang le ho itšoara u batla ho li fetisa. Ke taba e monate ho arolelana thabo ea rona le ba bang, empa litaba tse monate ka ho fetisisa tlholehong eohle ke pale ea Jesu. Ha re fumana temoho tse ncha lentsoeng la Hae ka pholoho e leng teng ho Kreste, thabo ea lipelo tsa rona ea khaphatseha, ‘me re lakatsa ho bolella motho e mong osele. Ha baetapele ba borapeli ba leka ho hanela bapostola ho ruta, Petrose a phatlalatsa hore, “‘Hobane ha e le rona, ha ho kamoo re ka lesang kateng, ho bolela tseo re li boneng le tseo re li utloileng’” (Liketso 4:20).

“Hang feela hore motho a tsoaloe ho Kreste ho mela ka pelong ea hae takatso ea ho tsebisa ba bang ka motsoalle oa bohlokoa eo a mo fumaneng ho Jesu; ‘nete e bolokang, e halaletsang ha e ka ke ea bolokoa ka pelong. Haeba re apesitsoe ho loka ha Kreste ‘me re tletse thabo ea Moea oa Hae o lulang kahare ho rona, ha re ka ke ra khutsa.”—Ellen G. White, Steps to Christ, leq. 78. Ho Baroma 1:14–16, Pauluse o ngotse hore: “Ke molato ho ba-Gerike le ho babarebare, ho ba bohlale le ho ba maoatla. ‘Me joale, ha e le ka ‘na, ke itokisitse ho bolela Evangeli, hobane ke matla a Molimo a ho pholosa mang le mang ea lumelang, mo-Juda pele, le eena mo-Gerike.”

Moapostola Pauluse o ne a sa khathale ke ho pheta pale ea tšokoloho ea hae. Thabo ea pelo ea hae e ne e khapatseha ke Jesu. Ho eena litaba tse monate li ne li arolelanoa, kahona o ne a sitoa ho khutsa.

`Esaia 50:4, Moekelesia 3:1, le 2 Timothea 4:2 li re fa litšiea li fe tsa bohlokoa tsa ho arolelana Lentsoe la Molimo?`

Ha re neelana ka maphelo a rona ho Kreste le mosebetsi oa Hae, o tla re bulela menyetla ho re re “bue nako ha e tšoaneleha leha e sa tšoanelehe” kapa ka nako e tšoanelehang ho bao a butseng lipelo tsa bona. Ho pakeng hohle ha rona, re lokela ho boloka litšiea tse tharo tsa Bibele ka likelellong: seo re se bolelang, kamoo re se bolelang kateng, le nako eo re se bolelang ka eona.

`Ke batho ba fe bao u ntseng u kopana le bona, ‘me ke joang u ka bang paki e molemo ho fetisa ho bona?`