---
title:  Ho Ithuta Haholoanyane
date:  18/09/2020
---

“Molimo o bitsitse kereke ea Hae mehleng ena, joalo ka ha a ile a bitsa Iseraele ea khale, ho ema joalo ka leseli lefatšeng. O ikaroletse bona ka sabole e kholo ea’nete—molaetsa oa lenyeloi la pele, la bobeli, le la boraro—ho likereke le ho lefatše ho ba tlisa katamelong e halalelang ho Eena. O ba entse polokelo ea molao oa Hae ‘me a ba tšepela linnete tse kholo tsa boporofeta ba nako ena. Joalo ka litaba tse halalelang tse neng li tšepetsoe Iseraele, tsena ke tse halalelang tse tšepetsoeng ho bona tse lokelang ho bolelloa lefatše. “Manyeloi a mararo a Tšenolo 14 a tšoantša batho ba amohelang leseli la molaetsa oa Molimo ‘me ba tsoela pele e le baromuoa ba Hae ho ea phatlalatsa tlhokomeliso ka bophara ba lefatše. Kreste o re ho balateli ba Hae: ‘Le leseli la lefatše.’ Mattheu 5:14. Ho moea o mong le o mong o amohelang Jesu, sefapano sa Golgotha ea bua: ‘Bonang boleng ba moea. “E eang ka lefatše lohle, le bolelle babopuoa bohle evangeli.”’ Mareka 16:15. Ha ho na ntho e lumelletsoeng ho sitisa mosebetsi ona. Ke mosebetsi oa bohlokoa ka ho fetisisa oa nako ea rona; o lokela ho fihlela hole joalo ka bosafeleng. Lerato leo Jesu a le bonahalitseng ho meea ea batho ka sehlabelo seo a se entseng bakeng sa topollo ea bona, le tla susumetsa balateli ba Hae bohle. “Kreste oa amohela, ‘me ka thabo e kholo! Motho e mong le e mong ea inehetseng ho Eena. O tlisa botho kopanong le tsa leholimo, hore a tle a buisane le lefatše ka liphiri tsa lerato le bileng nameng. Bua ka oona, rapela ka oona, bina ka oona, tlatsa lefatše ka molaetsa oa ‘nete, ‘me o tsoele pele ho phunyelletse libakeng tse mose.”—Ellen G. White, Counsels for the Church, maq.58, 59.

**Lipotso tsa Puisano**

`1. Melaetsa ea Manyeloi a mararo e ho Tšenolo 14 e hloaea boleng ba Kereke ea Baleti ba Letsatsi la Bosupa joang?`

`2. Nahana ka Sabatha le bohlokoa ba seo e se emetseng. Joalo ka ha re bone bekeng ena, molaetsa oo e o phuthetseng o bohlokoa hoo Molimo a laelang hore re behelle kathoko karolo ea bosupa ea bophelo ba rona hore re tle re mo hopole joalo ka ‘Mopi oa rona le Mopholosi. Hape, ho fapana le thaba e halalelang kapa motse o halalelang, ha rea lokela ho ea ho eona ho khumanela. Beke e ‘ngoe le e ‘ngoe, ka lebelo la limaele tse ka bang sekete ka hora (bonyane pela bohare ba lefatše equator), Sabatha e tla ho rona. ‘Nete ee e boela e re thusa ho utloisisa bohlokoa ba letsatsi lee le seo le se supang joang?`

`3. Re ka hlalosa taba ea ho oa ha Babilona kapa taba ea letšoao la sebata ka tsela e hapang joang? Ke hore, ke joang re ka behang ‘nete ee ka tsela e sa khopiseng kamoo ho ka khonehang, leha re lokela ho utloisisa hore ho sa natse liteko tsa rona tse tsoang pele ho na le batho ba ntse ba tla khopeha?`