---
title:  Molaetsa oa Petrose oa ‘Nete ea Kajeno
date:  13/09/2020
---

Hohle nalaneng ea pholoho, ha e sa le Molimo o romela molaetsa o khethehileng ka Lentsoe la boporofeta ho lokisetsa batho se tlang. Molimo ha a tšoaroe tsome (Esa. 46:9, 10). O lokisetsa batho ba Hae bokamoso ka ho romela baporofeta ho senola molaetsa oa Hae pele kahlolo e oa (Amose 3:7). Matsatsing a pele ho Moroallo, Molimo o ile a romela molaetsa lefatšeng ka Noe hore Moroallo oa tla. Egepeta, Molimo o ile oa phahamisa Josefa ho lokisetsa nako ea tlala nakong ea lilemo tse supileng tsa nala. Baporofeta ba ba-Juda ba ne ba hlokomelisa baetapele ba Iseraele ka tšenyeho e tlang ea Jerusalema ka makhotla a Babilona. Molaetsa oa pako oa Johanne Mokolobetsi o ne o lokisetsa sechaba ho tla ha pele ha Jesu.

`Bala 2 Petrose 1:12. Petrose o sebelisa puo e fe ho hlalosa molaetsa oa Molimo molokong oa hae?`

`Bala 2 Petrose 1:16–21. Ke o fe molaetsa oo oa “‘nete ea kajeno” oo Petrose le barutuoa ba neng ba u phatlalatsa?`

Molaetsa oa bohlokoa ba ka ho sa feleng nakong ea mongoaha-kholo oa pele e ne e le hore Kreste o tlile. Lerato la Ntate le ne le bonahalitsoe ka sehlabelo sa Kreste sefapanong. Leha e le hore “moputso oa sebe ke lefu,” bophelo bo sa feleng ho bohle bo netefalitsoe ka Kreste. Ke khetho ea rona hore na ka tumelo re tla bo amohela (Baroma 3:23, Baroma 6:23, Baef. 2:8). Molaetsa ona oa pholoho e ho Jesu ha u ka ke oa fetoa ke nako. Ke ‘nete ea kajeno molokong o mong le o mong. Buka ea ho qetela ea Bibele, Tšenolo, e hlahisa Jesu le pholoho ea Hae ea bosafeleng moelelong oa mehla ea bofelo ho lokisetsa batho ho khutla ha Hae ho haufi. E senola bohata ba lithuto tsa batho le borapeli bo tsepameng holim’a bo-‘na. Ho tloha qalong ho ea fihla qetellong, Tšenolo e senola Jesu le mosebetsi oa Hae bakeng sa botho. Jesu ke paki ea ‘nete ea semelo sa Ntat’ae. Ke “Morena oa marena a lefatše.” Ke Eena ea “re ratileng, ea re hlatsoitseng libe tsa rona ka mali a hae, a ba a re bea marena le baprista ho Molimo, Ntat’ae”(sheba Tšen. 1:1–6). Tšenolo kaofela ha eona e bua ka Jesu le molaetsa oa Hae oa nako ea bofelo ho lokisetsa batho ba Hae ho khutla ha Hae ho haufi.

`Ha u nahana ka buka ea Tšenolo, ke eng se tlang kelellong ea hau? A na mehopolo ea hau e ba ea libatana le lipapiso tsa boporofeta ho feta ka Jesu? U nahana Jesu o re file boporofeta ba Tšenolo hobaneng? Bo senola maano a Hae a lerato bakeng sa botho joang?`