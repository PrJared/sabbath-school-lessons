---
title:  Chalimo ea Nako ea Bofelo ea Tšenolo
date:  14/09/2020
---

Lievangeli li li talimile haholo-holo ho tleng ha pele ha Jesu. Li tlaleha pale ea tsoalo ea Hae, bophelo ba Hae le bosebeletsi, le lefu la Hae le tsoho. Leha li bua ka ho tla ha Hae ha bobeli, oo ha se oona ‘mokotaba oa tsona. Chalimo ea mantlha ea buka ea Tšenolo, leha ho le joalo, ke sehlohlolo sa ntoa ea makholo-kholo a lilemo. Boporofeta ba eona ba mantlha ka bo ‘ngoe bo felella ka ho khutla ha Morena ka khanya.

`Bala Tšenolo 1:7, Tšenolo 11:15, Tšenolo 14:14–20, le Tšenolo 19:11–18. Ke pheletso li fe tse tšoanang tseo u li bonang litemaneng tsee?`

Ho tloha khaolong ea pele ho isa ho ea ho qetela ea buka ea Tšenolo, sehlohlolo sa boporofeta bo bong le bo bong ke ho tla ha Jesu. “Konyana e hlabiloeng” (Tšen. 5:12) e tla hape e le Morena oa marena le ‘Musi oa babusi (Tšen. 19:16). O tla hlōla lira tsa Hae tsohle tse hatellang le ho hlorisa batho ba Hae (Tšen. 17:14). O tla ba lopolla tlokotsing ea bona ea sebe a ba ise hae khanyeng. Ntoa e kholo pakeng tsa botle le bobe e tla felisoa. Lefatše le tla nchafatsoa, ‘me balopolloa ba tla phela le Morean oa bona ka ho sa feleng (Tšen. 21:1–4). Ho Tšenolo 22:7 (sheba le teman ea 12, 17 le 20), Jesu o re: “‘Bona, ke se ke e-tla kapele! Ho lehlohonolo ea bolokang litaba tsa boporofeta ba buka ena!’” Ka mokhoa o joalo, boipiletso ba ho qetela ba Jesu ho batho bohle ke hore ba arabele lerato la Hae, ba amohele mohau oa Hae, ‘me ba latele ‘nete ea Hae hore ba tle ba lokele ho tla ha Hae ho haufi. Tšenolo e qetella ka memo ea Jesu, “Moea le monyaluoa ba re: ‘Tloo!’ Le ea utloang a ke a re: ‘Tloo!’” (Tšen. 22:17). Morena oa rona o mema bohle ba batlang bophelo bo sa feleng ho tla ho Eena. Kamor’a moo o mema rona bohle ba amoehetseng molaetsa oa pholoho, ba emetseng ho khutla ha Hae ka cheseho ho ikopanya le Eena ho mema ba bang hore ba amohele molatsa oa lerato la Hae. O re roma ho ea arolelana molaetsa oa Hae ho lokisetsa lefatše ho tla ha Hae ho haufi. Ha ho na ntho e khotsofatsang joalo ka ho sebetsa le Jesu thomong ea Hae ho lefatše. Ha ho na ntho e khotsofatsang joalo ka ho sebetsa ‘moho le Jesu leanong la Hae la topollo la mehla ea bofelo.

`Kreste, o tla kapele? Johanne o ngotse mantsoe ao lilemo tse ka bang 2,000 tse fetileng. Leha ho le joalo, re ipapisitse le kutloisiso ea rona ka boemo ba bafu, hobaneng ha ho tla ha bobeli ha Jesu, ho e mong le e mong oa rona maiphihlelong a rona ka bo mong, e leng taba ea hang hang kamor’a ho shoa ha rona? Taba ee e re thusa joang ho utloisisa na ho tla ha Kreste ho potlakile ha ka kae?`