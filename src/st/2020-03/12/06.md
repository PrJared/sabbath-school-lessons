---
title:  Boipiletso ba ho Qetela ba Molimo
date:  17/09/2020
---

`Bala Tšenolo 14:8, Tšenolo 17:3–6, le Tšenolo 18:1–4. Re ithuta eng ka Babilona ea moea litemaneng tsee?`

Bukeng ea Tšenolo, lentsoe “Babilona” le tšoantša tsamaiso ea borapeli ba bohata e itšetlehileng mosebetsing ea motho, litloaelo tse entsoeng ke motho, le lithuto tse khelohileng. E phahamisa batho le boitokafatso ba bona holim’a Jesu le bophelo ba Hae bo se nang sebe. E beha litaelo tsa batho bao e leng baruti ba borapeli kaholimo ho litaelo tsa Molimo. Babilona e le e le setsi sa borapeli ba litšoantšo, borapeli ba letsatsi, le thuto e khelohileng ea moea o sa shoeng. Tsamaiso ena ea borapeli e lohelletse ka masene litloaelo tse ngata tsa borapeli ba Babilona ea khale khumamelong ea eona. Molaetsa oa mehla ea bofelo oa Molimo lefatšeng le timelang ke molaetsa oa Jesu le ho loka ha Hae. O hooeletsa boipiletso ba leholimo, “‘O oele, o oele Babilona e moholo. . . Tsoang ho eena, lona sechaba sa ka’” (Tšenolo 18:2, 4). Molimo ka khalalelo ea Hae o hlahisitse Kereke ea Baleti ba Letsatsi la Bosupa ho phahamisa molaetsa oa Kreste botlalong ba oona bohle. Ho phahamisa Jesu ke ho phahamisa tsohle tseo a li rutileng. Ke ho phatlalatsa Eena eo e leng “tsela, le ‘nete, le bophelo” (Johanne 14:6). Ke ho pepesa le phoso tsa Babilona khahlanong le linnete tsa Jesu.

`Bala Tšenolo 14:7, 9–11. Ke bobeli bo fe bo khumameloang boo ho buuang ka bona litemaneng tsee?`

Tšenolo 14 e hlalosa liketso tse peli tsa borapeli—khumamelo ea ‘Mopi, le khumamelo ea sebata. Borapeli bona ka bobeli khubu ea bona ke letsatsi la Molimo la khumamelo, Sabatha ea ‘nete le Sabatha ea bohata e e nkelang sebaka. Sabatha e fana ka phomolo, tiisetso, le tšireletso eo re nang le eona ho Kreste ‘Mopi oa rona, Molopolli, le Morena ea tlang. Ea bohata e hlahisa hoa bohata hoa motho ho e nkelang sebaka ho itšetlehileng kelellong ea motho le litaelo tsa motho.

`Bala Tšenolo 14:12. Temana ee e re’ng, haholo-holo moelelong oa se tlileng pele? Molao le mohau li bonahatsoa joang temaneng ee, ‘me e lokela ho re ruta eng ka kamoo molao le mohau e leng lintlha tse peli tsa evangeli tse sa arohaneng?`