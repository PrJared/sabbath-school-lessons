---
title:  Ho Utloisisa Molaetsa oa Molimo ka Botlalo
date:  16/09/2020
---

Molaetsa oa mehla ea bofelo oa Tšenolo o hlahisa Jesu botlalong ba mohau oa Hae o pholosang batho bohle (Tšen. 14:6). Ke boipiletso bo tiileng ba ho “tšaba” kapa ho fana ka hlompho ho Molimo ka sohle seo re se etsang—ho hlompha litaelo tsa Hae le ho latela molao oa Hae ka moelelo oa kahlolo ea Molimo (Tšen. 14:7). Ho “tšaba Molimo” ho amana le kamoo re nahanang. Ke boipiletso ba ho phelela ho khahlisa Molimo le ho mo beha pele mehopolong ea rona eohle. Ke botšoaro ba kutlo bo re tataisetsang ho pheleng maphelo a lokileng (Liprov. 3:7, Liketso 9:31, 1 Pet. 2:17). Molaetsa ona o boetse o re memela ho “isa khanya” ho Molimo. Ho isa khanya ho Molimo ho amana le seo re se etsang lintlheng tsohle tsa maphelo a rona.

`Bala Moekelesia 12:13, 14 le 1 Bakorinthe 6:19, 20. Litemana tsee li re thusa joang ho utloisisa se boleloang ke ho tšaba Molimo le o isa khanya ho Eena?`

Mengoaheng ea boitšoaro bo hlephileng, ha limilione tsa batho li ikutloa li sa ikarabelle ho mang kapa mang ha e se ho bona, molaetsa ona oa nako ea ho ahlola o re hopotsa hore re na le boikarabello ka liketso tsa rona. Ho na le kamano pakeng tsa katamelo ea hlompho ho Molimo, kutlo ho Molimo, le kahlolo. Kutlo ke tholoana ea kamano e bolokang le Jesu. Ke ho loka ha Hae feela ho lokileng ho lekana hore ho ka feta kahlolong, ‘me ho lokeng ha Hae, re bolokehile. Ka ho loka ha Hae re phelela ho tlotlisa lebitso la Hae ka sohle seo re se etsang.

`Bala Tšenolo 14:7, Tšenolo 4:11, Genese 2:1–3, le Exoda 20:8–11. Motheo oa khumamelo eohle ea ‘nete ho Molimo ke o fe, ‘me Sabatha e bontša kutloisiso ee joang?`

Satane o hlasetse Sabatha hobane a tseba hore ke eona khubu ea khumamelo. E phahamisa Kreste e le ‘Mopi hape e ipiletsa ho banna le basali bohle ba leng hohle ho “khumamela ea entseng maholimo le lefatše” (Tšen. 14:7). E bua ka molaetsa o amehang nakong ena ea boitlholo [evolution]. E re khutlisetsa ho khumameleng Jesu ea re bopileng ‘me ea re fang moelelo oa boleng ba ‘nete ho Eena.

`Nahana kamoo Sabatha e leng bohlokoa kateng e le sehopotso sa Molimo e le ‘Mopi oa rona, kahona, e leng Eena feela ea loketsoeng ke khumamelo ea rona. Ebile, ke thuto e fe esele e bohloka hoo Molimo a laelang, a laelang hore karolo ea bosupa ea maphelo a rona beke le beke e be ea Hae e le ho re thusa ho mo hopola hore ke ‘Mopi oa rona?`