---
title:  Kereke e Matlafetseng
date:  27/07/2020
---

Ka nepo buka ea Liketso e bitsitsoe “Liketso tsa Moea o Halalelang.” Ke tlaleho ea liketsahalo tse thahasellisang tsa ho paka, phatlalatso ea evangeli, le kholo ea kereke. Liketso ke pale ea balumeli ba halalelitsoeng, ba tlatsitsoeng ka Moea o Halalelang, ba amang lefatše bakeng sa Kreste. Ba ne ba itšetlehile ho Moea o Halalelang ka botlalo ho fumana kotulo e mohlolo. Hoo ha bona ke mohlala oa seo Moea o Halalelang a ka se fihlelang ka banna le basali ba inehetseng ho Eena ka botlalo.

`Bala Liketso 2:41, 42; Liketso 4:4, 31; Liketso 5:14, 42; Liketso 6:7; Le Liketso 16:5. Ke eng se amang maikutlo a hau ka ho fetisisa ka litemana tsee? Ke molaetsa o fe oo Luka, sengoli ea Liketso, a batlang ho o fetisa ka ho tlaleho kholo e potlakileng ha kaalo?`

Maikemisetso a Luka a ho ngola buka ea Liketso ke ho arolela ‘mali ka mong ka bosebeletsi ba Moea o Halalelang kerekeng ea pele. Bona, hape, hore ha a khanane ho sebelisa lipalo ho kala tšebetso ea Moea mongoaha-kholong oa pele. Ke hore, o ne a bala likolobetso. Ho Liketso 2:41, o totobatsa taba ea hore palo ea 3,000 e ile ea kolobetsoa ka letsatsi le le leng sebakeng se le seng. Ho Liketso 4:3, o bua ka banna ba 5,000 ba ileng ba kolobetsoa. Ho Liketso 5:14, matšoele-tšoele a tla ho Morena ‘me a ea kolobetsoa.

E ka ba ke motho a le mong joalo ka Lidia, molebeli oa Chankana oa Filipi, ngoanana oa mohlanka ea neng a kenoe ke batemona, kapa leqhalaha la Ethipia, Luka o ela hloko ‘me o tlaleha tšebetso ea Moea o Halalelang lipelong tsa batho bana. Ntlha ea bohlokoa ke hore kamor’a lipalo tsena tse kholo ke batho ka bo mong ba bona, eo e mong le e mong oa bona e leng ngoan’a Molimo eo Jesu a mo shoetseng. E, re rata lipalo tse kholo, empa qetellong, ho fana ka bopaki ke boikitlaetso ba motho ho motho ka bomong. Ho atlehisa kholo e potlakileng ea kereke ea Testamente e Ncha, ho ile ha hlongoa likereke tse ncha. Le leng la mabaka ao ka oona kereke ea pele e ileng ea hola kapele haholo ke hore kereke e ne e nchafatsoa ka ho lula ho hlongoa likereke tse ncha. Ke molaetsa o bohlokoa ha kaakang bakeng sa rona kajeno.

`Maikemisetso a sehlooho a kereke ea Testamente e Ncha e ne e le bosebeletsi. Re ka etsa joang hore, khubung ea tsohle tseo re li etsang likerekeng tsa rona tsa lehae, bosebeletsi bo lula bo le khubung?`