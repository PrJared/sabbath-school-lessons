---
title:  Moea o Halalelang, Lentsoe, le Bopaki
date:  29/07/2020
---

Lentsoe la Molimo le ne le le bohareng ba bopaki ba kereke ea Testamente e Ncha. Thero ea Petrose ka letsatsi la Pentakonta e ne thehiloe haholo holim’a Testamente ea Khale ho paka hore Kreste ke Mesia. Bopaki ba lefu la Setefane ba hlahloba nalane ea Israele ba Testamente ea Khale. Petrose o ne a bua ka “lentsoe leo Molimo o le rometseng ho bana ba Iseraele” (Liketso 10:36) eaba o arolelana ka pale ea Tsoho le Kornele. Khafetsa moapostola Pauluse o ne a bua ka boporofeta ba Testamente ea Khale bo buang ka ho tla ha Mesia, le Filipi o ne a hlalosa ka hlokolosi ho mo-Ethopia bohlokoa ba boporofeta bo buang ka Mesia ho Esaia 53. Ketsahalong ka ‘ngoe, barutuoa ba ne ba phatlalatsa Lentsoe la Molimo, e seng la bona. Lentsoe le susumelitsoeng ke Moea e ne e le ona mohloli oa matla a bona.

`Bala Liketso 4:4, 31; Liketso 8:4; Liketso 13:48, 49; Liketso 17:2; Liketso 18:24, 25. Litemana tsee li re ruta eng ka kamano ea Moea o Halalelang le Lentsoe la Molimo, le bopaki kerekeng ea Testamente e Ncha?`

Eena Moea o Halalelang ea susumelitseng Lentsoe la Molimo, o sebetsa ka lona Lentsoe ho fetola maphelo. Ho na le matla a fanang ka bophelo Lentsoeng la Molimo hobane, ka Moea, ke Lentsoe le phelang la Kreste.

`Bala 2 Petrose Peter 1:21 le Baheberu 4:12. Hobaneng ha Lentsoe la Molimo le le matla ha kaale ho fetola maphelo?`

“Matla a pōpo a buileng eaba mafatše a e-ba teng a lentsoeng la Molimo. Lentsoe lena le fana ka matla; le tsoala bophelo. Taelo e ‘ngoe le e ‘ngoe ke tšepiso; ha le amoheloa ke kelello, le fihlela moeeng, le tla le nkile bophelo ba Rabosafeleng. Le fetola tlhaho ‘me le bope bocha moea ka setšoantšo sa Molimo.”—Ellen G. White, Education, leq. 126. Lebaka leo Bibele e nang le matla a maholo ha kana ho fetola maphelo ke hobane Moea o Halalelang o susumelitseng Bibele ho tloha sethathong e ntse e le oona o re susumetsang, o re fetolang ha re le bala. Ha re arolelana Lentsoe la Molimo le ba bang, Moea o Halalelang o sebetsa ho fetola maphelo a bona ka Lentsoe leo a le susumelitseng. Molimo o tšepisitse ho hlohonolofatsa Lentsoe la Hae, e seng mantsoe a rona. Matla a Lentsoeng la Molimo, e seng litabeng tsa motho.