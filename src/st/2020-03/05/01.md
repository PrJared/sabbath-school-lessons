---
title:  Bopaki bo Matlafalitsoeng ke Moea
date:  25/07/2020
---

### Bakeng sa Boithuto ba Beke Ena Bala
Johanne 15:26, 27; Liketso 2:41, 42; Liketso 8:4; Baheb. 4:12; Liketso 17:33, 34; Liketso 18:8.

> <p>Teman’a Khopolo</p>
> “Eitse hobane ba rapele, ‘nqalo eo ba phuthehetseng ho eona ea sisinyeha, ‘me bohle ba tlala Moea o Halalelang, ‘me ba bolela lentsoe la Molimo ka matla” (Liketso 4:31).

Ha Jesu a laela balumeli ba pele a re, “‘E-eang ka lefatše lohle, le bolelle babopuoa bohle Evangeli,’” ho tlameha hone ho bonahala e le thomo e sa khoneheng (Mareka 16:15). Ba ne ba ka fihlela qholotso e kholo ha kaalo joang? Lipalo tsa bona li ne li fokola. E ne e le sehlotšoana sa balumeli ba sa rutehang ba bathonyonyana feela tjee. Empa ba ne ba e-na le Molimo o sa tloaelehang o neng o tla ba fa matla bakeng sa thomo ea bona e sa tloaelehang.

Empa Jesu o ile a phatlalatsa, “Empa le tla fuoa matla mohla Moea o Halalelang o tlang ho lona, ‘me le tla ba lipaki tsa ka Jerusalema, le naheng eohle ea Judea, le Samaria, le ho isa pheletsong ea lefatše’”(Liketso 1:8). Ho matlafatsoa ke Moea o Halalelang ho ne ho tla ba thusa tseba ho arolelana molaetsa oa sefapano ka matla a fetolang bophelo, a fetolang lefatše. Moea o Halalelang o ne o etsa hore bopaki ba bona bo atlehe. Ka mashome a seng makae a lilemo, evangeli e ile ea ama lefatše lohle. Liketso e phatlalatsa hore balumeli bana ba pele “ba ferekantse lefatše” (Liketso 17:6). Moapostola Pauluse o tlatsa ka hore evangeli e “boleletsoeng babopuoa bohle ba tlas’a leholimo” (Bakol. 1:23). Thutong ea beke ena, re tla shebana le mosebetsi oa Moea o Halalelang oa ho matlafatsa bopaki ba rona ka Kreste.