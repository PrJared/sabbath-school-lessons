---
title:  Moea o Halalelang le Bopaki
date:  28/07/2020
---

Hohle kahare ho buka ea Liketso, Moea o Halalelang o ne a le teng ka matla a maholo. O sebelelitse le ho sebetsa ka balumeli ha ba ntse ba paka ka Morena oa bona ka litsela tse ngata. O ile a ba fa matla a ho tobana le liteko le liqholotso tsa ho paka meetlong e tletseng bora. O ile a ba tataisetsa ho batho ba patlong ka lipelo tse tiileng. O ne a lokisa lipelo tsa batho ba litoropong le pele balumeli ba fihla litoropong tseo. O ile a bula menyako ea menyetla eo ba neng ba sa nahane hore e ka ba teng ‘me a matlafatsa mantsoe le liketso tsa bona.

`Bala Liketso 7:55; Liketso 8:29; Liketso 11:15; Liketso 15:28, 29; le Liketso 16:6–10. Moea o Halalelang o ile a sebeletsa barutuoa ba neng ba paka joang boiphihlelong ka bong ho a thathamisitsoeng litemaneng tsee? Ka mantsoe a mang, ke lintho li fe tse fapaneng tseo Moea o Halalelang o li entseng maemong aa?`

Bosebeletsi bo fapaneng ba Moea o Halalelang mongoaha-kholong oa pele e ne e le bo hlollang. Liketsahalo tse kaholimo empa e le mehlala feela ea liketso tsa Hae. O ile a matlatsatsa Setefane hore a pakele Morena oa Hae har’a letlaburu la batho ba neng ba tsoile taolong ba mo tlepetsa ka majoe ho isa lefung. O ile a tataisetsa Filipi ho mo-Ethopia ea neng a na le tšusumetso ea neng a batla ‘nete hore a bulele Afrika evangeli. A fa Petrose letšoao le tiisang taba ha balumeli ba Balichaba le bona ba amohela Moea o Halalelang. O ile a kopanya kereke bonngoeng nakong eo e ka beng e arohane habonolo feela ka lebaka la taba ea lebollo, ‘me a bula kontinente eohle ea Europe hore e rutoe evangeli ka moapostola Pauluse.

Moea o Halalelang o ne a le sebetsa ka matla kerekeng ea Testamente e Ncha ‘me o ntse a sebetsa le bophelong ba kereke kajeno. O laba-labela ho re matlafatsa, ho re ruta, ho re tataisa, ho re kopanya, ‘me a re rome ka thomo ea bohlokoahali ka ho fetisisa lefatšeng, e leng ho tlisa banna le basali ho Jesu le ‘nete ea Hae. ntlha eo re lokelang ho e hopola ke hore o ntse a le sehlahlo a le tšebetsong le kajeno, joalo feela ka nakong ea baapostola le ea kereke ea pele.

`Re ka etsa eng letsatsi ka letsatsi, ho etsa hore re be boemong boo re ka neoang matla a Moea o Halalelang maphelong a rona? Ke mefuta e fe ea khetho tse nepahetseng e tla mo lumella ho sebetsa ka ho rona le ka rona?`