---
title:  'Jesu: ‘Muelli e Moholo'
date:  20/07/2020
---

`Bala Luka 3:21, Luka 5:16, le Luka 9:18. Litemana tsee li re bolella eng ka bophelo ba Jesu ba thapelo le katleho ea bosebeletsi ba Hae?`

Bophelo ba Jesu e ne e le ba puisano ea nako eohle le Ntat’ae. Nakong ea kolobetso ea Hae ha a khakola bosebeletsi ba Hae ha e le Mesia, o ile a rapella matla a leholimo hore a tle a phethe morero oa leholimo. Moea o Halalelang o ile oa mo matlafatsa hore a etse thato ea Ntat’ae ‘me a phethe mosebetsi o kapele ho Eena. E ka ba e ne e le ho fepeng likete tse hlano, ho foliseng molepera, kapa ho lokolleng ba kenoeng ke batemona, Jesu o ne a elelloa hore, ntoeng e pakeng tsa botle le bobe, thapelo ke sebetsa se seholo ho hlola makhotla a lihele. Thapelo ke tsela ea leholimo e tlotselitsoeng ho kopanya ho hloka thuso le ho fokola ha rona le matla a a Molimo a sa sitoeng ke letho. Ke tsela eo ka eona re phahamisetsoang ho Molimo, eo e leng Eena feela a ka amang lipelo tsa bao re ba rapellang.

`Bala Luka 22:31–34 le Baheberu 7:25. Ke tiisetso e fe eo Jesu a ileng a e fa Petrose e le ho mo lokisetsa liteko tseo a tla tobana le tsona bokamosong bo haufi? O re fa tiisetso e fe ka bo mong ba rona ha re tobana le liteko?`

Batho ba atlehang khapong ea meea ke banna le basali ba thapelo. Jesu o ile a rapella Petrose ka lebitso. O ile a tiisetsa Petrose hore nakong ea hae ea moleko o moholo ka ho fetisisa, o tla be a mo rapella. Satane o ne a utloisisa matla a Petrose hantle bakeng sa ntšetsopele ea ‘muso oa Molimo. O ile a rera ho etsa sohle se ka esoang ho senya tšusumetso e molemo ea Petrose kerekeng ea Bokreste. Empa litekong tsa hae tsohle, Jesu o ne a ntse a rapella Petrose, ‘me thapelo tsa Morena li ile tsa arabeloa. Ke taba e thabisang hakaakang ho hlokomela hore Mopholosi oa re rapella le rona. O re mema ho ba ‘moho le Eena thapelong ena ea bobuelli ‘me re phahamise ba bang ka mabitso kapele ho terone ea Hae. Ho tiisetsa ha rona thapelong ho ananela boitšetleho ba rona bo tletseng bo felletseng ho Molimo bakeng sa ho fihlela motho ka mong eo re mo rapellang.

`U ntse u rapella mang hona joale? Hobaneng ho le bohlokoa ho se khaotse, ho sa natse na boemo bo bonahala bo le boima ha ka kang?`