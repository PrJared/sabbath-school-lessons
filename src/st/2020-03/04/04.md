---
title:  Lithapelo tsa Pauluse tsa Bobuelli
date:  21/07/2020
---

Thapelo ea bo buelli ke ntho ea Bibele. Bosebeletsing ba hae bohle, Pauluse o ne a rapella balumeli ba bacha likerekeng tseo a li hlommeng ka bosebeletsi ba hae ba evangeli. Pauluse o ne a lumela hore ho na le se etsahalang ha re rapela se neng se ke ke sa etsahala he e ne e ba ha rea ka ra rapela. Leha a ne a arohane le bao a ba ratang, o ne a elelloa hore lipelo tsa bona li ka teana ha ba rapellana.

`Bala Baefese 1:15–21. Meleng e katlase, thathamisa likopo tse fapaneng tseo Pauluse a neng a li etsa ho Molimo bakeng sa Baefese. O ne a kopa hore Molimo o ba fe eng ka ho khetholloha?`

Thapelo eo Pauluse a e rapellang balumeli ba Efese eea tsoteha. O rapela hore Molimo o ba fe bohlale le tšenolo ea tsebo ea oona, hore a tle a elise mahlo a lipelo tsa bona ka ‘nete ea leholimo ‘me a ba fe tšepo ea bophelo bo sa feleng. O ile a ba rapella le hore ba tle ba tsebe le matla a boholo bo sa lekanngoeng ba Oona maphelong a bona. Molimo ona o sebelitseng ka oona matla ana a sa sitoeng ke letho ho tsosa Jesu bafung, e leng ketsahalo ea motheo oa tšepo ea bona ea bophelo bo sa feleng bo ho Eena. Thapelo ena e qetella ka ho ba hopotsa ka “monono oa khanya ea Kreste” le “lefa la Hae.” Ho lokela e be Bakreste ba Efese ba ne ba tletse ka matla, ha ba hopola hore Pauluse o ntse a ba rapella le se a ba rapellang sona.

`Bala Bafilipi 1:3–11 ‘me u tšoaee boemo ba thapelo ea Pauluse. Haeba u ne u le setho sa kereke e Filipi joale u fumana lengolo le tjena ho tsoa ho Pauluse, a sa arolelane le lona feela hore u ntse a le rapella empa a bile a bolela seo a ntseng a se rapella, u ne u tla ikutloa joang, hobaneng? Ke litšepiso li fe tse fumanehang mantsoeng a eona? Ka nako e tšoanang, ke likeletso li fe tse teng hape?`

Ana ke a mang a mantsoe a khothatsang ka ho fetisisa ka hare ho Bibele, a tletseng litšepiso, le lipitso tsa ho tlatsoa ka lerato le tsebo le tšenolo e tlisoang ke ho tseba Jesu e le hore re tle re be seo Molimo a rerileng hore re be sona ho Eena.