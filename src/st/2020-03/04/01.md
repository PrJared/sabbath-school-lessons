---
title:  'Matla a Thapelo: Ho Rapella ba Bang'
date:  18/07/2020
---

### Bakeng sa Boithuto ba Beke Ena Bala
Tšen. 12:7–9, Baef. 6:12, Baheb. 7:25, Baef. 1:15–21, Dan. 10:10–14, 1 Johanne 5:14–16.

> <p>Teman’a Khopolo</p>
> “Bolellanang litšito tsa lona, ‘me le rapellane, le tle le fole. Thapelo ea ea lokileng e na le matla a maholo ho sebetseng ha eona” (Jakobo 5:16).

Litho tsa kereke ea Testamente e Ncha li ne li utloa bohloki ba tsona ba thapelo. “Eitse hobane ba rapele, ‘nqalo eo ba phuthehetseng ho eona ea sisinyeha, ‘me bohle ba tlala Moea o Halalelang, ‘me ba bolela lentsoe la Molimo ka matla” (Liketso 4:31). Bona, barutuoa ba ile ba rapela. Ba ile ba tlala Moea o Halalelang, eaba ba bua Lentsoe la Molimo ka matla kapa ka sebete.

Ho ne ho na le kamano e otlolohileng pakeng tsa lithapelo tsa bona, ho tlala ka Moea o Halalelang, le phatlalatso e matla ea Lentsoe la Molimo. “Barutuoa . . . ha ba ka ba ikopela litlhohonolofatso feela. Ba ne ba imetsoe ke moroalo oa pholoho ea meea. Ba ne ba hlokomela hore evangeli e lokela ho isoa lefatšeng, eaba ba kopa matla ao Kreste a neng a a tšepisitse.”—Ellen G. White, The Acts of the Apostles, leq. 37.

Ha re batla Molimo ‘me re rapella ba bang, Molimo o sebetsa lipelong tsa rona ho re hulela ho Eena e be o re fa bohlale ba leholimo hore re tle re ba fihlele bakeng sa ‘muso oa Hae (Jakobo 1:5). O boetse o sebetsa ka matla maphelong a bona ka litsela tseo re ke keng ra li bona kapa hona ho li utloisisa ka botlalo ho ba hulela ho Eena (1 Johanne 5:14–17).