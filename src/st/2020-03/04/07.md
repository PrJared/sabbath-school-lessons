---
title:  Ho Ithuta Haholoanyane
date:  24/07/2020
---

Bala Ellen G. White, “The Privilege of Prayer,” maq. 93–104, ho Steps to Christ; “Work for Church Members,” maq. 19–24, ho Testimonies for the Church, pok. 7. Ha re rapella ba bang, Molimo o hlompha boinehelo ba rona ho Eena le boitšetleho ba rona holim’a matla a Hae ka ho kenya tšebetsong lisebelisoa tsa leholimo ho fetola maphelo a batho. Ha lithapelo tsa rona li nyolohela teroneng ea Hae, manyeloi a raoha ka taelo ea Hae. “Manyeloi a sebeletsang a eme ho potoloha le terone hore a tle a phethe taelo ea Jesu Kreste ea ho arabela thepelo e ‘ngoe le e ‘ngoe e entsoeng ka tieo, ka tumelo e phelang.”—Ellen G. White, Selected Messages, buka ea 2, leq. 377. Re na le tiisetso ea hore ha ho le thapelo e le ‘ngoe e lahlehang; empa ho batla hore e arajoe ka tsela le bakeng sa eona ntho eo re e lebelletseng ka ho otloloha, ke boithetso.”—Ellen G. White, Testimonies for the Church, pok. 1, leq.231. Taba ena e re fa khothatso e ka kang ha re rapella balekane ba rona ba sa tsebeng Kreste kapa bara le barali, baamani, metsoalle, le basebetsi ‘moho. Ha ho na le thapelo e le ‘ngoe e entsoeng ka tieo e lahlehang. Re ka ‘na ra se ke ra bona karabo ea hang hang ho bao re ba rapellang, empa Molimo o ntse a sebetsa lipelong tsa bona ka litsela tseo re tla li tseba feela ha re le ho bosafeleng.

**Lipotso tsa Puisano**

`1. Bala Bafilipi 1:19; Bakolose 4:2, 3; le 2 Bathesalonika 3:1, 2. Nakong ea ho ba chankaneng ha hae, Pauluse o ile a ba le tiisetso e fe ka lebaka la lithapelo tsa Filipi? O ile a kopa hore ba-Kolose le ba-Thesalonkia ba rapelle eng sebakeng sa hae? lithapelo tsee tsa bobuelli li na le kamano e fe le khapo ea meea?`

`2. Nahana ka boteng ba ntoa e kholo le ka hore ke eona ‘moko taba oa lafetše leo re phelang ho lona. Tsebo ea hau ea ntoa ee e kholo e u thusa joang ho elelloa bohlokoa ba thapelo? E, Jesu o hlotse ntoa, ‘me rea tseba hore lehlakore la Hae lea hlola qetellong. Empa nakong ena, hobaneng ho le bohlokoa hore re lule re rapela ‘me re leka ho etsa sohle se ka etsoa ho lula re mo tšepahalletse le ho sebeletsa pholoho ea ba bang?`

`3. Ke li fe tse ling tsa litšita tsa bophelo bo atlehileng ba ho rapella ba bang? U sebelisa boitatolo bo fe (haeba u etsa joalo) ho lesa ho rapella ba bang ka ho fetisa ba hlokang thapelo?`