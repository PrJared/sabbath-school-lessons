---
title:  Chalimo ea Thapelo
date:  23/07/2020
---

Hohle kahare ho Bibele, ho hatelloa ho qaqa thapelong. Thapelo ha se ngongoreho e lerootho ea moea. E hlahisa likopo tse hlakileng ho Molimo. Jesu o ne a rapella barutuoa ba Hae ka tsela e qaqileng. Moapostola Pauluse o ile a rapella Bakreste ba Efese, Filipi, le Kolose ka ho qaqa. O ile a rapella basebetsi ‘moho le eena ba banyane joalo ka Timothea, Tite, le Johanne Mareka.

`Bala 1 Samuele 12:22–24 le Jobo 16:21. Liqotsulo tsee ka bobeli li na le eng e tšoanang? Li re bolella eng ka thapelo ea bobuelli?`

Bobeli Samuele le Jobo ba tiisa bohloki ba bobuelli bo qaqileng bo tsoang botebong ba pelo. Mantsoe a Samuele a matla haholo. Oa hooeletsa, “‘Ha e le ‘na nke ke ka siteloa Jehova, le ho leka, ka ho lesa ho le rapella’” (1 Sam. 12:23). Ho utloahala molumo oa mantsoe a Samuele mantsoeng a Jobo, “‘Hore o emele motho ho Molimo (Jobo 16:21), le ngoan’a motho ho metsoalle ea hae” Ke mosebetsi oa rona ho bua le Molimo sebakeng sa banna le basali ba sa mo tsebeng.

`Bala 1 Johanne 5:14–16. Ho etsahala eng ha re buella ba bang?`

Ha re rapella ba bang, re fetoha mocha oa tlhohonolofatso ho bona. O ba tšollela noka ea metsi a bophelo ho tsoa teroneng ea leholimo ka rona. Makhotla ‘ohle a Satane a ea thothomela ha a utloa bobuelli bo tiileng. Ellen G. White o hlalosa matla a thapelo ka mantsoe ana a matla: “Satane ha a batle ha ho ipiletsoe sereng sa hae se matla, hoba oa tšoha oa thothomela kapele ho matla le motlotlehi ba Hae. makhotla ‘ohle a Satane a ea thothomela ha a utloa thapelo e etsoang ka tieo.”—Testimonies for the Church, pok. 1, leq. 346. Thapelo e re hokahanya le Mohloli oa matla a halalelang ntoeng e tsekang meea e lahlehileng ea banna le basali.

`Bala Mattheu 18:18, 19. Litemana tsee li na le kamano e fe le thapelo ea bobuelli, ‘me litemana tsee ke khothatso joang hore re rapele le ba bang bakeng sa pholoho ea ba sa tsebeng Morena?`