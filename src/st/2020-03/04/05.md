---
title:  Matla a sa Bonoeng Tšebetsong
date:  22/07/2020
---

Thapelo ea bobuelli ke sebetsa se matla ntoeng e pakeng tsa botle le bobe eo re e bitsang “ntoa e kholo.” E ‘ngoe ea tšenolo tse hlakileng ka ho fetisisa ea ntoa ena ke Daniele 10. U tla hopola hore moporofera Jeremia o ile a porofeta hore ba-Juda ba tla ba kholehong Babilona lilemo tse mashome a supileng. Qetellong ea bophelo ba Daniele, nako ena e porofetiloeng e ne e atamela pheletso. Daniele o ne a tšoenyehile. O ne a bona bopaki ba phethahalo ea mantsoe a Jeremia bo fokola. Sechaba sa habo se ne ntse se le kholehong. Babilona e ile ea hloloa ke ba-Mede le ba-Persia, empa ba-Juda ba ne ntse ba le kholehong. Daniele a itima lijo a rapela ka libeke tse tharo. O ile a rapella sechaba sa habo ka tieo. Qetellong ea libeke tse tharo lenyeloi la hlaha ho eena.

`Bala Daniele 10:10–14. Lithapelo tsa Daniele li ile tsa utluoa neng, empa li ne li thibetsoe keng ha nakoana?`

Ena ke qotsulo e thahasellisang. Hore re e utloisise hantle, ha re hloae ba bang ba banka- karolo ho eona. Khosana ea ‘muso oa Persia ke mang? E ke se be Siruse. Ke morena oa ‘Muso oa Persia. Ho ka etsahala hore polelo “khosana ea ‘muso oa Persia” e tšoantša Satane. Jesu o na ‘mitsa “morena oa lefatše lena” kapa “[‘musi] oa lefatše lena” (Johanne 12:31, Johanne 14:30). Pauluse o ne a mo rehile “morena ea busang matla a sebaka”(Baef. 2:2). Haeba khosana ea Persia e tšoantša Satane, joale Mikaele eena ke mang? Lentsoe Mikaele le sebelisitsoe makhetlo a mahlano kahare ho Bibele (Tšen. 12:7; Juda 9; Dan. 10:13, 21; le Dan. 12:1). Boithuto bo tebileng ba litemana tsena bo senola hore Mikaele (e bolelang “ Ea kang Molimo”) e hlalosa Jesu Molaoli oa manyeloi ‘ohle ntoeng khahlanong le Satane. Jesu ke Mor’a Molimo oa bosafeleng eo esaleng a le teng. E meng ea mesebetsi ea Hae e le Molaoli ke ho hlola le ho timetsa Satane qetellong.

Daniele 10 e soaea lesira ‘me e senola ntoa e pakeng tsa botle le bobe. Ha Daniele a rapela, Mikaele, Jesu ea matla ‘ohle, o theoha leholimong ho chechisa makhotla a lihele. Leha mohlomong re sa bone, Jesu o tšebetsong ho arabela lithapelo tsa rona tsa bobuelli. Ke Mopholosi ea matla. Ha ho le e ‘ngoe ea lithapelo tsa rona e fetang a sa e hlokomela.

`U bona taba ee ea ntoa e kholo e etsahala joang bophelong ba hau? Boteng ba ntoa ee bo lokela ho u bolella eng ka likhetho tseo u lokelang ho li etsa?`