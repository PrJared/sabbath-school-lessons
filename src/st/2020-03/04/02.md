---
title:  Ntoa ea Maholimo le Mafatše
date:  19/07/2020
---

`Bapisa Tšenolo 12:7–9, Baefese 6:12, le 2 Bakorinthe 10:4. Litemana tsee li susumetsa kutloisiso ea rona ea thapelo e etsetsoang ba bang joang?`

Bibele e tlosa lesira le pakeng tsa lefatše le bonoang le le sa bonoeng. Ho na le ntoa mahareng a botle le bobe, mahareng a matla a ho loka le matla a lefifi, pakeng tsa Kreste le Satane. ntoeng ena ea maholimo le mafatše, Molimo o batla tokoloho ea batho. Ha a ka ke a qhekanyetsa kapa hona ho qobella kelello. O romela Moea oa Hae ho kholisa banna le basali ka ‘nete ea leholimo (Johanne 16:7, 8). Manyeloi a leholimo a kena ntoeng ena ho susumeletsa batho ho ea ho bosafeleng (Baheb. 1:14). Hape Molimo o hlophisa menyetla ea leholimo ho tataisetsa batho ho Eena.

Seo Molimo o ke keng oa se etsa ke ho qobella kelello. Qobello e khahlanong le ‘muso oa Molimo. Qobello e hosele le tšiea ea lerato, leo e leng motheo oa ‘muso oa Molimo. Mona ke hona moo thapelo e leng bohlokoahali. Leha Molimo a etsa sohle se matleng a Hae ho fihlela batho le pele re rapela, lithapelo tsa rona li lokolla matla a maholo a Molimo. O hlompha bolokolohi ba rona ba khetho ka ho rapella e mong, ‘me a ka etsa se fetisang, moelelong oa ntoa e pakeng tsa botle le bobe, ha re rapela ho feta ha re sa rapele. Lemoha polelo ena ka hloko, “Ke karolo ea leano la Molimo ho re nea, karabelong ea thapelo e entsoeng ka tumelo, seo a ne ke ke a re fa sona hoja re sa rapela.”—Ellen G. White, The Great Controversy, leq. 525. Ntoeng e kholo mahareng a botle le bobe, thapelo e etsa phapano. Ha re rapella motho e mong ea sa tsebeng Kreste, e bula mecha ea tlhohonolofatso e halalelang hore e tle e phallele maphelong a bona. Molimo o hlompha khetho ea rona ea ho ba rapella ‘me o sebetsa ka matla a fetisang bakeng sa bona. Ha re sebetsana le taba ea thapelo ea bo buelli, ka boikokobetso re lokela ho ananela hore ha re utloisise mesebetsi ea Molimo ka botlalo, empa sena ha sea lokela ho re thibela ho kena tlhohonolofatsong tse tlisoang ke thapelo ho rona le ho ba bang.

`Hobaneng u nahana hore Molimo o sebetsa ka matla a maholo ha re rapela ho feta ha re lesa thapelo? Leha re sa utloisisa ka botlalo kamoo e sebetsang kateng, hobaneng ha keletso ea Bibele ea hore re rapelle ba bang e lokela ho re susumetsa ho etsa seo hantle?`