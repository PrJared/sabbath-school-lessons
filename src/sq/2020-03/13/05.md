---
title:  Shkolla në përjetësi
date:  23/09/2020
---

`“Sepse trishtimi ynë i lehtë që është vetëm për një moment, prodhon për ne, një peshë të pamasë e të pashoqe të amshueshme lavdie; ndërsa ne nuk i drejtojmë sytë ndaj gjërave që duken, por ndaj gjërave që nuk shihen, sepse gjërat që duken janë për një kohë, kurse ato që nuk shihen janë të përjetshme” (2 Korintasve 4:17–18). Çfarë shpresë na ofron ky tekst? Cilat mund të jenë disa prej atyre gjërave të përjetshme, që na presin sipas premtimit që kemi në Jezus? Shih edhe Zbulesa 21:1, 2; Zbulesa 2:7; Zbulesa 7:14–17.`

Pavarësisht sa reale janë premtimet e Jezusit, pavarësisht sa arsye të mirë kemi për të besuar në to, fakti është që Bibla na jep vetëm ca hije të asaj jete, që na pret në përjetësi. E vetmja gjë që dimë me siguri është që ajo jetë do të jetë e mrekullueshme, sepse vetëm imagjinoni sa mirë do të ishte të jetojmë pa vuajtjet, që na sjell mëkati!

Tërë dhimbja jonë, tërë vuajtjet, tërë gjërat me të cilat luftojmë këtu, vijnë nga mëkati dhe pasojat e mëkatit. Krishti erdhi për t’i dhënë fund kësaj dhe Ai do të restaurojë tokën në bukurinë e saj origjinale para mëkatit. Në fakt, Toka e Re do të jetë akoma më e mirë, sepse përmes lavdisë së saj, ne do të kemi gjithmonë mundësi për të parë plagët në duart dhe këmbët e Jezusit, çmimin e lartë të shpëtimit tonë.

“Atje, kur të tërhiqet perdja, e cila e errëson shikimin tonë dhe, kur sytë tanë do të shikojnë botën e bukurisë, të cilën tani mund ta kapim vetëm pjesërisht me anë të mikroskopit; kur do të shohim lavditë qiellore që tani i shohim vetëm me anë të teleskopit; kur do të shkatërrohet mallkimi i mëkatit, kur tërë toka do të shfaqet në ‘bukurinë e Zotit tonë’, çfarë fushe studimi do të hapet për ne! Atje studenti i shkencës mund të studiojë mrekullitë e krijimit, pa asnjë kujtim nga ligjet e ligësisë. Ai mund të dëgjojë muzikën e tingujve të natyrës, pa asnjë notë të trishtuar. Në tërë gjërat e krijuara, ai do të gjejë një dorëshkrim të vetëm – në tërë gjithësinë ai do shikojë vetëm emrin e Zotit të shkruar me gërma të mëdha mbi çdo gjë të krijuar, pa asnjë shenjë ngelur nga ligësia”—Ellen G. White, Education, fq. 303.

`Përpiquni të imagjinoni se si do të jetë jeta e përjetshme në një botë të re, pa vështirësitë që na mundojnë këtu. Si e imagjinoni atë? Cilat gjëra mezi po prisni t’i përjetoni në veçanti?`