---
title:  Fati i të vdekurve
date:  20/09/2020
---

Në shekullin XVII, shkrimtari francez Blez Paskal ishte duke reflektuar mbi gjendjen njerëzore. Një gjë ishte shumë e qartë për atë: pavarësisht sa gjatë jetojmë (dhe në fakt, në kohën e tij jetëgjatësia nuk ishte dhe aq e gjatë), dhe pavarësisht sa mirë e shijojmë jetën (dhe në atë kohë jeta as nuk ishte aq e mirë), herët a vonë të gjithë do të vdesim.

Më tepër, ajo që vjen pas vdekjes do të ishte më e gjatë, pafundësisht më e gjatë, sesa jeta jonë e shkurtër këtu para vdekjes. Kështu, për Paskalin, gjëja më logjike që mund të bënte njeriu ishte të zbulonte se çfarë fati e pret të vdekurin. Ai ishte shokuar duke parë njerëz shumë të shqetësuar rreth gjërave si “humbja e postit, ose për një fyerje të imagjinuar ndaj nderit” të tyre, pa i kushtuar asnjë interes çështjes se çfarë i pret pas vdekjes.

Paskali kishte të drejtë. Dhe pa dyshim, pikërisht për këtë arsye Bibla flet shumë rreth premtimit që i pret ata, të cilët kanë gjetur shpëtim në Jezus Krisht, premtimin e shpërblimeve, që na presin pas vdekjes.

`Lexoni tekstet vijuese. Çfarë shpresë na ofrojnë ato? Gjoni 6:54; Gjoni 3:16; 1 Gjoni 5:13; 1 Timoteut 1:16; Gjoni 4:14; Gjoni 6:40; Juda 1:21; Titit 3:7.`

Jeta e përjetshme ka shumë kuptim në dritën e Kryqit. Në dritën e Kryqit asnjë gjë nuk ka kuptim përveç jetës së përjetshme. Përse Krijuesi i gjithësisë (Hebrenjve 1:2), Ai në të cilin “jetojmë, lëvizim dhe jemi” (Veprat 17:28), u mishërua dhe vdiq në kryq? Përse dha jetën e Tij? Që ne të vdesim dhe kalbemi?

Prandaj Dhiata e Re përmban aq shumë premtime të jetës së përjetshme. Sepse as një milion, as një miliard vjet nuk mjaftojnë për të shpërblyer të keqen që kemi patur në këtë jetë. Vetëm përjetësia është një dëmshpërblim i përshtatshëm.

Paskali kishte të drejtë: koha jonë këtu është aq e kufizuar në kontrast me të ardhmen e mëtejshme. Është budallallëk të mos përgatitemi për përjetësinë që na pret.

`Çfarë mund t’i thoni dikujt, i cili është plotësisht indiferent ndaj asaj çfarë ndodh pas vdekjes? Si mund ta ndihmoni atë të shikojë sesa i palogjikshëm është një qëndrim i tillë?`