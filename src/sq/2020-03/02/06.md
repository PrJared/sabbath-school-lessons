---
title:  Që të mos harrojmë
date:  09/07/2020
---

Para se bijtë e Izraelit të hynin në Tokën e Premtuar, Moisiu i foli sërish atyre, duke u rikujtuar mënyra të mrekullueshme sesi Zoti i kishte udhëhequr, dhe i paralajmëroi vazhdimisht të mos harrojnë çfarë Zoti kishte bërë për ata. Ligji i Përtërirë në shumë mënyra ishte amaneti dhe testamenti i Moisiut. Edhe pse është shkruar mijëra vite më përpara, në një kulturë dhe jetë shumë ndryshe nga jeta moderne, parimet i këtij libri janë ende aktuale edhe për ne sot.

`Lexoni Ligji i Përtërirë 6. Çfarë mund të mësojmë nga ky kapitull rreth parimeve të edukimit të krishterë? Çfarë duhet të jetë në qendër të tërë mësimeve tona, jo vetëm për fëmijët tanë, por për çdokënd që nuk di atë çfarë dimë ne rreth Zotit dhe veprave të Tij madhështore të shpëtimit? Çfarë paralajmërime gjejmë në këto vargje?`

Këtu ne shohim që, në qendër të çdo gjëje që izraelitët kishin për t’u mësuar bijve të tyre ishin veprat e mrekullueshme të Zotit. Gjithashtu u dha një paralajmërim i qartë që të mos harrojnë asgjë nga ato çfarë Zoti kishte bërë për ata.

Sigurisht, në qoftë se prindërit kanë rolin kryesor në integrimin e mësimeve biblike në jetët e fëmijëve të tyre, ata kanë gjithashtu përgjegjësi për të organizuar jetët e tyre, në mënyrë që të kenë njohuri të nevojshme shpirtërore dhe kohë për të kaluar me fëmijët e tyre.

“Nëna është mësuesja e parë e fëmijës. Gjatë moshës kur fëmija është më i hapur ndaj çdo gjëje dhe zhvillohet në mënyrë të shpejtë, edukimi i tij/saj është kryesisht në duart e nënës”—Ellen G. White, Education, fq. 275.

Kjo është një kohë esenciale gjatë së cilës prindërit duhet t’i mësojnë fëmijët rreth dashurisë së Perëndisë dhe premtimeve të Tij. Duke caktuar një orar të rregullt për t’ju mësuar personalisht urtësinë dhe premtimet e Zotit fëmijëve tuaj kjo do të ndikojë pozitivisht në familjen tuaj madje edhe për brezat e ardhshëm.

`Lexoni këtë tekst: “Do t’ua ngulitësh bijve të tu, do të flasësh për to kur rri ulur në shtëpinë tënde, kur ecën rrugës, kur ke rënë në shtrat dhe kur çohesh” (Ligji i Përtërirë 6:7). Cili është mesazhi këtu? Çfarë na tregon kjo rreth sesa e rëndësishme është për ne, që t’i kujtojmë realitetin e Zotit jo vetëm fëmijëve tanë, por edhe vetes tonë?`