---
title:  Fëmijëria e Jezusit
date:  06/07/2020
---

Bibla na jep shumë pak detaje rreth fëmijërisë së Jezusit. Megjithatë, kemi pak informacion rreth karakterit të prindërve të Tij tokësorë, Marisë dhe Jozefit. Dhe kjo na ndihmon të shpjegojmë diçka rreth fëmijërisë dhe edukimit të parë të Jezusit.

**Çfarë na mësojnë këto tekste rreth Marisë dhe Jozefit? Çfarë përshtypje ju japin këto tekste – si mund të jetë edukuar Jezusi nga prindërit e Tij?**

`Luka 1:26–38`

`Luka 1:46–55`

`Mateu 1:18–24`

Në këto tekste shohim që Maria dhe Jozefi ishin judenj besnikë, të cilët jetonin duke iu bindur ligjeve dhe urdhërimeve të Zotit. Dhe vërtet, kur erdhi Zoti dhe i tha se çfarë do të ndodhte me ta, ata plotësuan me besnikëri çdo porosi të Tij.

“Fëmija Jezus nuk mori mësim në shkolla apo në sinagoga. Mamaja e Tij ishte mësuesja e Tij e parë njerëzore. Ai mësoi për gjërat qiellore nga buzët e saj dhe nga pergamenet e profetëve. Ato fjalë, që Ai vetë i kishte thënë Moisiut për Izraelin, Ai po i mësonte tani në gjunjët e nënës së Tij. Teksa kaloi nga fëmijëria në rini, Ai nuk kërkoi të mësonte në shkollat e rabive. Ai nuk kishte nevojë të arsimohej nga burime të tilla, sepse Perëndia ishte Mësuesi i Tij”—Ellen G. White, Biografia e Dashurisë, fq. 44.

Me siguri, ata ishin mësues të mirë dhe besnikë për fëmijën e tyre, por siç na zbulon historia e Lukës 2:41–50 kishin shumë gjëra, që nuk i kuptonin rreth Birit të tyre, sepse Jezusi kishte një njohuri dhe urtësi të fituar nga Vetë Zoti.

`Lexoni sërish citatin e mëparshëm të Ellen G. White. A arrijmë dot ta kuptojmë realitetin që Jezusi në prehërin e nënës së Tij mësoi fjalët, që i kishte Vetëfolur Izraelit në lashtësi? Çfarë na tregon kjo rreth dashurisë së mahnitshme të Zotit? Si duhet të përgjigjemi ndaj kësaj dashurie, që ai bëri si sakrificë për ne?`