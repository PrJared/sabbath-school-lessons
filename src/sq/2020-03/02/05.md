---
title:  Roli i prindërve
date:  08/07/2020
---

> <p></p>
> “Dhe ju, etër, mos provokoni për zemërim fëmijët tuaj, por i edukoni në disiplinë dhe në këshillë të Zotit” (Efesianëve 6:4).

> <p></p>
> “Kush do të gjejë një grua të fortë dhe të virtytshme? Vlera e saj është shumë më e madhe nga ajo e margaritarëve” (Fjalët e Urta 31:10).

Prindërit kanë një përgjegjësi të jashtëzakonshme. Ati është kreu i familjes dhe familja është fidanishtja e kishës, e shkollës dhe e shoqërisë. Në qoftë se babai është i dobët, i papërgjegjshëm dhe i paaftë, atëherë pasojat do t’i pësojë edhe familja, kisha, shkolla dhe shoqëria. Baballarët duhet të zhvillojnë dhe të shfaqin frytin e Frymës, që është “dashuria, gëzimi, paqja, durimi, mirëdashja, mirësia, besimi, zemërbutësia dhe vetëkontrolli” (Galatasve 5:22, 23).

Roli i nënës është më i rëndësishmi në shoqëri. Ato kanë një ndikim të madh në formimin e karaktereve të fëmijëve të tyre dhe në krijimin e atmosferës në shtëpi. Baballarët duhet të bëjnë çdo gjë të mundshme për të bashkëpunuar me nënën në edukimin e fëmijëve.

`Çfarë mund të mësojnë prindërit nga këto tekste?   Efesianëve 5:22, 23, 25, 26; 1 Korintasve 11:3; 2 Korintasve 6:14; Romakëve 13:13, 14; 2 Pjetri 1:5–7; Filipianëve 4:8.`

Prindërit e krishterë kanë një detyrë morale, për të treguar me anë të sjelljes së tyre modelin biblik të marrëdhënies midis Krishtit dhe kishës. Marrëdhënia martesore është analoge e marrëdhënies së Krishtit me kishën. Kur prindërit refuzojnë të udhëheqin ose, në qoftë se udhëheqin në mënyrë despotike, ata krijojnë për fëmijët e tyre dhe për botën një imazh fallso të Krishtit. Zoti i urdhëron tërë prindërit e krishterë të mësojnë fëmijët e tyre në mënyrë të zellshme (shih Ligji i Përtërirë 6:7). Prindërit kanë përgjegjësi t’u mësojnë fëmijëve që ta duan Zotin me gjithë zemrën e tyre. Ata duhet t’u mësojnë atyre frikën e Zotit, përkushtimin dhe nënshtrimin total ndaj Atij, në dashuri.

Tek Ligji i Përtërirë 6:7, bijtë e Izraelit morën udhëzime specifike rreth edukimit të fëmijëve të tyre në lidhje me gjërat e mëdha që Zoti kishte kryer për ta. Por, pavarësisht sa të mrekullueshme ishin historitë e izraelitëve të lashtë, ne që jetojmë pas kryqit të Krishtit kemi një histori akoma më të mirë, apo jo?

Kështu, edukimi familjar duhet të jetë një proces i vazhdueshëm dhe proaktiv gjatë të cilit ne mbushim fëmijët tanë me të vërtetën e Zotit dhe i përgatisim për marrëdhëniet personale me Krishtin.

Në fund, patjetër që ne të gjithë zotërojmë vullnetin e lirë, dhe fëmijët tanë, kur të rriten do të përgjigjen vetë para Zotit për zgjedhjet e tyre.