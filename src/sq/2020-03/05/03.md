---
title:  Duke zbuluar Atin – pjesa 2
date:  27/07/2020
---

Në hyrjen prekëse të Ungjillit sipas Gjonit (Gjoni 1:1–18), autori na paraqet Jezusin si “Fjalën” e përjetshme. Pohimet e Gjonit nuk janë as të ndrojtura, as të kufizuara; ato janë të guximshme dhe kozmike. Jezusi ka ekzistuar, madje para krijimit të botës. Ai, pra, vjen nga përjetësia. Në fakt, Jezusi ka qenë agjenti i Krijimit (Gjoni 1:2, 3). Ai është “drita e njerëzve” (Gjoni 1:4), dhe, si Fjala që erdhi në këtë botë, Ai “ndriçon çdo njeri që vjen në botë” (Gjoni 1:9).

`Sipas Gjonit, çfarë rezultati solli mishërimi i Krishtit? Si Fjala, çfarë drite na solli Ai? Çfarë kualifikimesh ka Ai për ta bërë këtë? Gjoni 1:14, 18.`

“Drita u shfaq kur bota ishte në errësirën më të madhe. . . .

“Ekzistonte vetëm një shpresë për racën njerëzore . . . që të restaurohej njohuria e Zotit në këtë botë.

“Krishti erdhi për të restauruar këtë njohuri. Ai erdhi për të hedhur poshtë mësimet e rreme me anë të të cilave ata që pohonin se e njihnin Perëndinë, në fakt e paraqisnin në mënyrë të shtrembëruar. Ai erdhi për të shfaqur natyrën e ligjit të Tij, për të zbuluar në karakterin e Tij bukurinë e shenjtërisë”—Ellen G. White, Education, fq. 74-76.

Gjithçka që Jezusi bëri në jetën e Tij tokësore kishte një qëllim të vetëm: “zbulesa e Perëndisë për të ngritur njerëzimin”—Education, fq. 82.

`Jezusi Vetë ka thënë: “ ‘Kush më ka parë mua, ka parë Atin’ ” (Gjoni 14:9). Në çfarë konteksti Ai e bëri këtë shpallje? Përse i tha Ai këto fjalë? Gjoni 14:1–14.`

Është tunduese të kritikojmë Filipin (Gjoni 14:8). Pas tre viteve të shoqërisë së ngushtë me Jezusin, ai ende nuk e kishte kuptuar qëllimin thelbësor të mishërimit të Jezusit, pra, që Jezusi erdhi për të treguar karakterin e Atit Qiellor. Ndoshta mësuesit e sotëm mund të ngushëllohen pak nga fakti se, madje edhe nxënësit e Mësuesit të Madh ishin të dobët në mësime. Megjithatë, shpallja e Filipit u shkrua jo për ta kritikuar atë, por për të na dhënë mundësi për të shqyrtuar veten. Sa kohë kemi që jemi duke ecur me Jezusin? Dhe a e kemi kuptuar Jezusin më mirë se Filipi? “Kush më ka parë mua, ka parë Atin”.