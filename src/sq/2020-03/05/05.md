---
title:  Mësuesi i Madh dhe pajtimi
date:  29/07/2020
---

Marrëdhëniet njerëzore shpeshherë prishen. Ne ftohemi dhe distancohemi nga njëri-tjetri. Personi, i cili ka qenë miku yni ngushtë, me kalimin e kohës kthehet në një person, të cilit nuk i kemi besë. Megjithatë, një marrëdhënie e prishur mund të riparohet. Kur kjo ndodh, ne përjetojmë mrekullinë e pajtimit. Ka pak përvoja njerëzore po aq të ëmbla.

`Pse është pajtimi në qendër të mishërimit të Krishtit dhe rolit të Tij si Mësuesi i Madh? 2 Korintasve 5:16–21.`

Në qoftë se ndihemi të bekuar në rastet kur restaurohet marrëdhënia jonë me një tjetër njeri, sa të mrekulluar duhet të ndihemi kur jemi pajtuar me Zotin? Tek 2 Korintasve 5:16–21, Pali është i qartë se kush e bën pajtimin midis nesh dhe Zotit. Perëndia Atë ka marrë iniciativën për të restauruar marrëdhëniet e prishura që kemi me Të. Dhe, puna e pajtimit është bërë “përmes Jezus Krishtit” (2 Korintasve 5:18). “Perëndia ishte në Krisht, duke pajtuar botën me Veten” (2 Korintasve 5:19, NKJV).

Megjithatë, roli ynë nuk është thjesht ai i konsumatorit, duke shijuar gëzimin e pajtimit. Ne duhet të mësojmë nga Mësuesi i Madh. Gjatë mishërimit të Tij, Jezusi merrte pjesë në punën e pajtimit. Edhe ne jemi ftuar për të marrë pjesë në këtë punë. Zoti na ka pajtuar me Veten përmes Krishtit dhe më pas na ka dhënë “shërbesën e pajtimit”(2 Korintasve 5:18).

Kolosianëve 1:15–20 është një tjetër pasazh i madh i Dhiatës së Re mbi mishërimin e Krishtit. Pjesa e parë e pasazhit tregon rolin e Krishtit në Krijim (Kolosianëve 1:15–17), ndërsa pjesa e dytë përqëndrohet tek roli i Tij në shpengimin (Kolosianëve 1:18–20). Nëpërmjet rolit të Krishtit si Krijues-Shpengues, Zoti “bën paqe” ose pajton të gjitha gjërat me Veten. Puna e pajtimit e kryer përmes Krishtit është në një shkallë kozmike. Krishti me anë të gjakut të Tij në kryq pajtoi “të gjitha gjërat, si ato që janë mbi dhe si dhe ato që janë në qiejt” (Kolosianëve 1:20).

Ndërsa nuk mund të ndikojmë në një nivel kozmik, jemi ftuar të marrim pjesë në “shërbesën e pajtimit” në sferën tonë të ndikimit (2 Korintasve 5:18). A mund të jetë kjo ajo që pati Krishti ndërmend, kur Ai iu lut Atit: “ ‘Sikurse Ti më ke dërguar mua në botë, po ashtu unë i kam dërguar ata në botë’ ” (Gjoni 17:18)?

`Në çfarë mënyra praktike ne mund të pasqyrojmë rolin e Zotit si pajtues? Pra, në çfarë situate sot (po të keni) mund të ndihmoni njerëzit të pajtohen me njëri-tjetrin?`