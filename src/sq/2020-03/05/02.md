---
title:  Duke zbuluar Atin – pjesa 1
date:  26/07/2020
---

`Cilat janë pikat më të rëndësishme që prek apostulli këtu rreth Jezusit në fillimin e Letrës së Hebrenjve? (Hebrenjve 1:1–4).`

Autorët e Dhiatës së Re vazhdimisht theksojnë një ide të rëndësishme: Jezusi erdhi në tokë për t’i treguar njerëzimit karakterin e vërtetë të Atit. Më përpara, zbulesa e Zotit vinte pjesë-pjesë nëpërmjet profetëve; kurse me anë të Jezusit kemi marrë zbulesën përfundimtare dhe të plotë të Zotit.

Gjithashtu Jezusi, në personin e Tij, është “pasqyrimi i lavdisë së Zotit” (Hebrenjve 1:3, NRSV). Ne, njerëzit mëkatarë, nuk do të mbijetonim dot, duke parë tërë lavdinë e Zotit. Jezusi i mishëruar pasqyronte atë lavdi pa na vënë në rrezik. Kështu në personin e Krishtit mund të shikojmë qartë karakterin e Zotit.

Jezusi gjithashtu është “vula e qenies së Tij” (Hebrenjve 1:3). Fjala greke e përdorur këtu është ‘charakter’, me domëthënien karakter dhe vula gjithashtu. Pra, si një vulë me anë të së cilës janë bërë monedha të vërteta, Jezusi na ka treguar karakterin e saktë të Zotit.

Në qoftë se dëshirojmë ta njohim më mirë Atin Qiellor, ne duhet të dëgjojmë me kujdes se çfarë na tregon rreth Tij Mësuesi i Madh, Jezusi. Gjithashtu duhet të vëzhgojmë Mësuesin, sepse në Jezusin ne shohim Atin.

`Krahasoni Hebrenjve 1:1–4 me 2 Korintasve 4:1–6. Sipas 2 Korintasve 4:1–6, kush është Jezusi dhe çfarë mund të mësojmë nga Ai?   `

Duke edukuar të tjerët rreth Zotit, Pali dhe bashkëpunëtorët e tij mundoheshin të pasqyronin shërbesën e Jezusit, i cili mësonte rreth Atit. Si “shëmbëllimi i Perëndisë” (2 Korintasve 4:4), Jezusi na solli njohurinë rreth Perëndisë Atë. Në mënyrë të ngjashme, Pali shmang mashtrimet dhe shtrembërimet e Fjalës së Zotit, por përkundrazi na paraqet të vërtetën në mënyrë të qartë (2 Korintasve 4:2).

Porsi Zoti gjatë Krijimit përdori dritë për të larguar errësirën, Ai na dha Birin e Tij, Jezusin, për të zhdukur pikëpamje të gabuara rreth Tij dhe për të na treguar sesi është Ai në të vërtetë. Pikërisht “në fytyrën e Jezus Krishtit” ne shohim zbulesën më të qartë rreth Zotit (2 Korintasve 4:6).

`Jezusi e pasqyroi Atin në mënyrë të përpiktë. Por edhe ne jemi thirrur të bëjmë të njëjtën gjë. Jemi ftuar për t’u bërë “imitues të Perëndisë, si bij shumë të dashur” (Efesianëve 5:1). Çfarë do të thotë kjo, dhe çfarë mund të mësojmë nga Jezusi sesi të bëhemi “imitues” të mirë të Perëndisë?`