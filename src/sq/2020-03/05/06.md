---
title:  Nxënësit e parë të Mësuesit të Madh
date:  30/07/2020
---

Pak minuta më parë ata ishin një grup barinjsh, duke u kujdesur për delet në fushat jashtë qytetit. Papritur ata u bënë spektatorë të një shfaqjeje të mrekullueshme të engjëjve, të cilët sollën një lajm mahnitës dhe jetë-ndryshues. Të motivuar nga kjo përvojë, barinjtë kërkuan fëmijën e shpallur nga engjëjt.

`Imagjinoni veten duke hyrë bashkë me barinjtë në stallën e Betlehemit. Çfarë shikoni atje? Luka 2:8–20. `

Ne duhet t’i admirojmë nxënësit e parë të Mësuesit të Madh – Jozefin, Marinë dhe barinjtë. Kushtet e përulura të lindjes së Jezusit nuk treguan asnjë shenjë të mrekullisë së mishërimit – që ky Fëmijë në fakt ishte Zoti, që erdhi për t’u bërë një me njerëzimin. Megjithatë, me ndihmën e vegimeve, ëndrrave dhe engjëjve, këta nxënës të parë arritën të shohin përtej paraqitjes së jashtme të lindjes së Jezusit. Barinjtë ndanë me të tjerët lajmin e identitetit të veçantë të Foshnjës Jezus - Ai “ ‘Shpëtimtar që është Krishti, Zot’ ” (Luka 2:11; krahasoni me Luka 2:17).

`Si iu përgjigjën Dijetarët lajmit të lindjes së Jezusit? Si iu përgjigj Herodi? Mateu 2:1–12.`

Para se Ai të mësonte shembëlltyrën e parë, para se Ai të kryente mrekullinë e parë, Mësuesi i Madh ishte i denjë për të adhuruar, për shkak të identitetit të Tij hyjnor. Për të vlerësuar plotësisht shërbesën e mëvonshme të Mësuesit të Madh, ne duhet të bashkohemi me nxënësit e Tij të parë, Dijetarët, duke adhuruar Jezusin në grazhd. Ai, mësimet e të cilit në admirojmë aq shumë, është më shumë se një Mësues i zgjuar. Ai është Zoti, i cili erdhi për të banuar me njerëzimin. Edukimi i Krishterë është i rrënjosur në adhurimin e Krishtit.

Bashkë me Dijetarët, barinjtë dhe engjëjt, jemi thirrur për të adhuruar Krishtin – Mbretin e sapolindur – dhe për të parë Foshnjën Jezus, Vetë Zotin.

`Mendoni rreth çfarë na tregon mishërimi i Jezusit rreth karakterit të Zotit? Krijuesi i tërë gjithësisë, i cili është aq i madh sa nuk arrijmë dot të kuptojmë gjërësinë e tij – e përuli Veten duke u bërë njeri, duke jetuar siç jetoi Jezusi dhe pastaj vdiq në kryq, duke marrë përsipër dënimin për mëkatet tona. Përse është ky lajm aq i mirë?`