---
title:  Një nxënës, që kupton
date:  06/08/2020
---

Jezusi dhe ndjekësit e Tij po ktheheshin në Jerusalem. Porsi Herodi kishte qenë i shqetësuar për Gjon Pagëzorin, autoritetet, duke përfshirë Herodin, tani ishin të shqetësuar për Jezusin. Ndjekësit e Tij përfshinin njerëz të varfër dhe të shtypur, të cilët me dëshpërim shpresonin për ndonjë ndryshim.

Jezusi mbi çdo gjë tjetër dëshironte të sillte shpresë për mbarë botën. Por, Ai ishte i sigurtë që njerëz të pushtetshëm dhe të privilegjuar do të bënin çmos për të asgjësuar misionin e Tij. Ata nuk e donin suksesin e Tij.

Dishepujt e Jezusit, pra dymbëdhjetë studentët e Tij, siç dukej mbanin me zell anën e Tij. Por në të njëjtën kohë, ata dukeshin të hutuar ose të verbër. Për shembull, tek Marku 8:31–33, Mësuesi i Madh sfidon studentët e Tij që të shikonin gjërat, që ata i kishin të vështira për t’i parë. Pra, në shumë mënyra, ata ishin ende të verbër shpirtërisht ndaj gjërave të rëndësishme (shih Marku 8:37).

E gjithë kjo është sfondi i takimit të Jezusit me dikë, i cili shikon.

`Lexoni historinë e shërimit të Bartimeut, lypsarit të verbër (Shih Marku 10:46–52). Vini re mëshirën e madhe të Jezusit. Tani konsideroni sesi dëshira e njeriut të verbër për të parë e nxit atë në vendimin për të ndjekur Jezusin, rrugës për në Jerusalem. Si mendoni, mos është Marku këtu, duke pikturuar kontrastin midis Bartimeut dhe dishepujve? Si na ndihmon kjo histori të kuptojmë më mirë se çfarë do të thotë të jemi me mendje të hapur dhe t’i përgjigjemi Mësuesit tonë të Madh?   `

Bartimeu kishte dashur të shikonte kaçurrelat e një foshnje dhe ngjyrën e grurit. Por, shikimi përfshin më shumë se shikimin fizik. Kjo histori flet edhe rreth shikimit shpirtëror. Kjo histori flet rreth kuptimit të identitetit të vërtetë të Mësuesit të Madh Jezus. Shikimi fizik është një gjë. Është një gjë e rëndësishme, dhe Jezusi e di këtë. Por, Jezusi gjithashtu e di se dëshira më e thellë e çdo njeriu është të ketë një jetë të re dhe më të mirë.

`Lexoni Hebrenjve 5:12–14. Çfarë na mëson kjo rreth edukimit dhe arsimimit të vërtetë?`