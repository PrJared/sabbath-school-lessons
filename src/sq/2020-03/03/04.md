---
title:  Që të kesh mbarësi
date:  14/07/2020
---

Në Bibël ne shohim edhe raste pozitive të njohjes dhe bindjes ndaj ligjit të Zotit.

`Lexoni Jozueu 1:7, 8. Çfarë i tha Zoti Jozueut, dhe si duhet ta aplikojmë këtë sot?  `

Zoti i thotë Jozueut, ndërsa ai hyn në Kanaan: “Vetëm tregohu i fortë dhe shumë trim, duke u përpjekur të veprosh simbas tërë ligjit që Moisiu, shërbëtori im, të ka urdhëruar; mos u shmang prej tij as djathtas, as majtas, që të kesh mbarësi kudo që të shkosh” (Jozueu 1:7).

Në botën e sotme njerëzit nuk besojnë që suksesi është një efekt anësor i bindjes. Përkundrazi, shumë veta sot besojnë se shkaku i suksesit është ndryshimi, kreativiteti dhe vetëmbështetja. Për të patur sukses në filan industri, shpeshherë kërkojnë talent dhe aftësi për të rrezikuar.

Megjithatë, në sytë e Zotit suksesi vjen nga burime të tjera.

`Lexoni Zbulesa 12:17; Zbulesa 14:12; Romakëve 1:5; Romakëve 16:26; Jakobi 2:10–12. Çfarë na thonë neve sot këto vargje rreth bindjes ndaj ligjit të Zotit? Pra, edhe pse nuk shpëtohemi me anë të bindjes ndaj ligjit të Zotit, përse është aq e rëndësishme ta zbatojmë atë? `

Dhiata e Vjetër apo Dhiata e Re, Besëlidhja e Vjetër apo Besëlidhja e Re – nuk ka rëndësi: besimtarët që besojnë që Bibla është Fjala e Zotit janë thirrur për t’iu bindur ligjit të Zotit. Shkelja e ligjit, e njohur edhe si mëkat, shkakton vetëm dhimbje, vuajtje dhe vdekje të përjetshme. Kush nuk ka mësuar ose madje përjetuar pasojat e mëkatit, pasojat e shkeljes së ligjit të Zotit? Porsi Izraeli i lashtë do të kishte mbarësi vetëm nëse do të zbatonte ligjet e Perëndisë (edhe pse ai gjithashtu kishin nevojë për hirin e Tij), edhe ne sot nuk jemi ndryshe. Prandaj, në edukimin e krishterë duhet të mbajmë në qendër ligjin e Zotit si një pjesë thelbësore të së vërtetës që na mëson se çfarë do të thotë të jetosh me anë të besimit dhe nëpërmjet hirit të Perëndisë.

`Cila është eksperienca juaj personale me pasojat e mëkatit? Çfarë keni mësuar, që mund t’i ndani me të tjerët në mënyrë që ata ndoshta mund të shmangin të njëjtat gabime?`