---
title:  Problemet e zbatuesve të ligjit
date:  15/07/2020
---

Ka shumë dobi mbajtja e ligjit të Perëndisë, siç e pamë tek populli Izraelit, të cilit Zoti i dhuroi mbarësi. Jozueu zbatonte çdo statut të Zotit dhe e udhëheqi mirë Izraelin. Sërish e sërish Zoti i shpalli Izraelit që, në qoftë se ata t’i binden ligjeve të Tij, ata do të kenë mbarësi.

`Lexoni 2 Kronikave 31:20, 21. Cilat ishin arsyet kryesore, që i siguruan mbretit Ezekia mbarësi? `

Pavarësisht se ku mësojmë – në kopësht, në shkollë apo në universitet, duhet të theksojmë rëndësinë e bindjes. Megjithatë, studentët tanë nuk janë budallenj. Herët a vonë ata do të vënë re faktin e tmerrshëm që, disa njerëz edhe pse janë besnikë, të dashur dhe të bindur, megjithatë, edhe ata janë goditur nga ndonjë fatkeqësi. Si të shpjegojmë këtë?

Në fakt, nuk mund ta shpjegojmë. Ne jetojmë në një jetë mëkatare, plot ligësi, një botë fushëbeteje, në të cilën asnjë prej nesh nuk ka imunitet.

`Çfarë na mësojnë këto tekste rreth kësaj pyetjeje të vështirë? Marku 6:25–27; Jobi 1, 2; 2 Korintasve 11:23–29. `

Pa dyshim, njerëzit e mirë dhe besnikë, që i binden Zotit jo gjithmonë shijojnë mbarësi, të paktën në sytë e botës. Dhe këtu mund të gjejmë edhe një përgjigje të pjesshme ndaj kësaj pyetjeje të vështirë, që patjetër do të lindë, ndërsa po përpiqemi të mësojmë rëndësinë e bindjes ndaj ligjit të Zotit. Çfarë nënkuptojmë me fjalën “mbarësi”? Çfarë thotë psalmisti? “Mua më pëlqen më tepër të qëndroj në pragun e shtëpisë së Perëndisë tim, sesa të banoj në çadrat e të pabesëve” (Psalmi 84:10). Pa dyshim, sipas standardeve të botës, madje njerëzit besnikë dhe të bindur jo gjithmonë kanë mbarësi, të paktën jo për tani. Ne do të gënjenim, në qoftë se i mësonim studentëve tanë që jeta e tyre me Zotin gjithmonë do të eci vaj.

`Lexoni Hebrenjve 11:13–16. Si na ndihmojnë këto vargje për të kuptuar përse njerëzit besnikë ende vuajnë në këtë jetë?`