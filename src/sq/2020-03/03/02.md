---
title:  Të duash dhe të druash Zotin
date:  12/07/2020
---

Libri i Ligjit të Përtërirë përmban fjalët e fundit të Moisiut për Izraelin para një brezi të ri, brezit që më në fund do të hyjë në Tokën e Premtuar. Por, para se të ndodhë kjo, Moisiu ka disa udhëzime të qarta për ata.

`Lexoni Ligjin e Përtërirë 31:9–13. Çfarë do të thotë të kesh frikë nga Zoti? `

Zoti ishte i qëllimshëm me mënyrat sesi ia dha ligjin e Tij Izraelit. Ai i siguroi që ligjet të Tij të mos harrohen. Zoti është një mësues i durueshëm. Ai mëson dhe përsërit, dërgon profetët dhe përdor shërbëtorët e Tij për të kujtuar mesazhin e Tij. Dhe Ai e bëri këtë sërish e sërish. Vërtet, a nuk janë shumica e mësimeve të Dhiatës së Vjetër vetëm përshkrime sesi Zoti mundohej të mësonte popullin e Tij të ndiqte rrugën e jetës?

Vini re në këto vargje sesi Moisiu thekson rëndësinë që brezat e ardhshëm të mësojnë ligjin e Zotit. Moisiu e përshkruan këtë si një proces prej dy hapash. Pikë së pari, fëmijët do të dëgjojnë ligjin, dhe pastaj ata do të “mësojnë të kenë frikë nga Zoti, Perëndia juaj” (Ligji i Përtërirë 31:13).

Në fillim ata dëgjojnë, dhe pastaj mësojnë të kenë frikë nga Perëndia. Pra, frika nga Zoti nuk është një pasojë e natyrshme e njohjes së ligjit. Druajtja e Zotit duhet mësuar. Sipas Moisiut, njohja dhe frika janë proces i ngadaltë dhe jo një efekt i menjëhershëm shkak-pasojë.

Gjithashtu, çfarë do të thotë të kesh “frikë nga Zoti”, nëse Bibla na thotë edhe “Ti do ta duash, pra, Zotin, Perëndinë tënd, me gjithë zemër, me gjithë shpirt dhe me tërë forcën tënde” (Ligji i Përtërirë 6:5)? Ndoshta ne mund të krahasojmë këtë respekt të thellë me mënyrën sesi një fëmijë e do dhe e ka frikë në të njëjtën kohë një baba të mirë, një baba, i cili shpreh dashurinë dhe përkujdesjen e tij duke treguar qartë se ajo çfarë thotë ai, e ka me tërë mend. Me një baba të tillë, nëse bën faj, patjetër do të kesh pasojat e mosbindjes tënde. Po, ne mund dhe duhet të duam Zotin dhe ta druajmë në të njëjtën kohë. Këto nuk janë ide kontradiktore. Sa më shumë ne mësojmë rreth Zotit, aq më tepër biem në dashuri me Të, për shkak të mirësisë së Tij; por, në të njëjtën kohë, sa më shumë mësojmë rreth Zotit, fitojmë më shumë e më shumë frikë ndaj Tij për arsyen se e shohim sa i shenjtë dhe i drejtë është Ai dhe, sa mëkatarë dhe të padrejtë jemi ne para Tij. Dhe bëhet e qartë që, mund të shpëtohemi vetëm me anë të hirit të Tij, dhe që jemi gjallë vetëm për shkak të mëshirës së Tij.

`Si e kuptoni konceptin e dashurisë dhe frikës ndaj Zotit në të njëjtën kohë?`