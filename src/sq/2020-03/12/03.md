---
title:  Koha për të rizbuluar
date:  14/09/2020
---

Kur Zoti i kërkoi Moisiut të nxirrte izraelitët nga Egjipti ishte e qartë që, populli e kishte humbur sensin që ata ishin bijtë e Perëndisë. Ata kishin nevojë të rizbulonin se kush është ai Zot, i cili i kërkon adhurim dhe i jep aq shumë premtime për një të ardhme të mrekullueshme. Sabati për ta ishte një përjetim jashtëzakonisht i rëndësishëm, madje thelbësor, në udhëtimin e tyre të rizbulimit. Ai gjithashtu u bë një shenjë e qartë për kombe të tjera rreth marrëdhënies së tyre të veçantë me Zotin. Përjetimi me manën qiellore ishte një shembull perfekt i mënyrës së Zotit për të edukuar izraelitët.

`Çfarë mësuan izraelitët tek Eksodi 16:14–29?`

Zoti bëri një mrekulli për izraelitët, duke iu siguruar çdo ditë një racion të mjaftueshëm të manës, pikërisht aq sa i nevojitej në ditë. Në qoftë se Ai do u jepte më shumë se kaq, ata do të harronin se kush ishte siguruesi i saj. Prandaj sërish e sërish, çdo ditë Ai e kreu këtë mrekulli për ata, në mënyrë që ata të mund të shikonin përkujdesjen e Tij. Kurse në ditën e Shtunë, Sabatin, situata ishte shumë ndryshe – kjo ditë ishte e veçantë. Për Sabatin Zoti krijoi dy mrekulli: 1) një racion të dyfishtë të manës të premten, dhe 2) mana e mbetur gjatë së premtes mblidhej, (ndryshe nga ditët e tjera), sepse nuk prishej gjatë natës për të Shtunën. Kjo i bënte izraelitët të mrekulloheshin çdo të Shtunë rreth Zotit, i cili i kishte shpëtuar nga skllavëria, dhe të rizbulonin se çfarë do të thotë të jesh populli i Zotit.

Izraelitët u ushqyen me mana qiellore për 40 vite me radhë (Eksodi 16:35). Zoti gjithashtu e udhëzoi Moisiun që të mbante një omer të manës për të kujtuar se si Zoti e kishte ushqyer popullin në shkretëtirë (Eksodi 16:32, 33). Mana gjithashtu do të kujtonte përjetimin e veçantë në ditën e Shtunë.

Ka edhe raste të tjera ku Zoti u tregon qartë izraelitëve që Sabati është një ditë e veçantë.

Me anë të Sabatit Perëndia i ndihmoi izraelitët të rizbulonin identitetin e tyre dhe të njihnin më mirë Zotin e tyre. Zoti i kërkoi që të bindeshin dhe ta mbanin të shenjtë ditën e Sabatit, por kjo ishte në kontekstin e zhvillimit të një kuptimi më të thellë të karakterit të Krijuesit, duke zhvilluar marrëdhënie të ngushta dhe të qëndrueshme me Të, besëlidhjen e premtimit.

`Ju jeni duke folur me një adoleshent/e, i cili e sheh Sabatin si një ditë të mërzitshme. Ai e mban atë vetëm për shkak se kështu thotë Bibla dhe prindërit e tij/saj. Çfarë sugjerimesh mund të ofroni për të (ri-)zbuluar Sabatin si një përjetim pozitiv të mësimit?`