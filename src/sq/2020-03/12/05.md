---
title:  Koha për të gjetur balancë
date:  16/09/2020
---

Jezusi e respektonte dhe e përkrahte ligjin e Zotit (Mateu 5:17, 18). Megjithatë, Ai gjithashtu sfidonte mënyrën sesi udhëheqësit fetarë e interpretonin këtë ligj. Asnjë sfidë e Jezusit nuk ishte më kërcënuese ndaj sistemit fetar të asaj kohe sesa zgjedhjet e Tij në lidhje me mbajtjen e Sabatit. Sinagogat nuk dështuan për ta kthyer Sabatin në një mundësi për edukim – çdo Sabat aty lexohej Shkrimi i Shenjtë dhe interpretohej nga njerëz të ditur. Skribët dhe farisenjtë dinin çdo shkronjë të ligjit. Por, Jezusi hyri më thellë në edukimin e ndjekësve të Tij gjatë Sabatit.

`Lexoni Mateu 12:1–13 dhe Luka 13:10–17. Çfarë i mësoi Jezusi njerëzve të asaj kohe dhe neve sot me anë të këtyre ngjarjeve?  `

Rasti kur Jezusi shëroi në Sabat nxiti debate të rëndësishme shpirtërore rreth natyrës së mëkatit, arsyes përse na është dhënë Sabati dhe natyrës së autoritetit të Jezusit.

Qëndrimi i Jezusit ndaj Sabatit është përmbledhur shumë mirë në vargun e artë të kësaj jave: “Pastaj u tha atyre: ‘E Shtuna është bërë për njeriun dhe jo njeriu për të Shtunën. Prandaj Biri i njeriut është Zot edhe i së Shtunës’” (Marku 2:27, 28). Me këto fjalë Ai deshi të nënvizonte që Sabati nuk duhet të jetë një ngarkesë. Sabati u krijua për njerëzit si një mundësi unike për të mësuar rreth karakterit të Zotit, i cili krijoi Sabatin dhe për të mësuar me anë të eksperiencës, duke vlerësuar tërë krijesat e Tij.

Duke bërë pyetje nëpërmjet veprimeve të Tij, Jezusi i nxiti dishepujt e Tij, udhëheqësit fetarë dhe turmat të mendonin më thellë rreth Shkrimit dhe çfarë në realitet po thoshte besimi dhe Zoti i tyre. Është shumë e lehtë për secilin prej nesh të biem në grackën ku ligji dhe rregulla të ndryshme, që nuk janë të këqija vetvetiu, bëhen mjete shpëtimi. Asnjë ligj nuk ka fuqi të na shpëtojë. Ligji na është dhënë veç si mjet ndihmës për të mësuar më thellë rreth karakterit të Zotit, i cili na ka shpëtuar dhe të cilit ne i shërbejmë. Vetëm siguria e shpëtimit me anë të gjakut të Krishtit, që është dhuratë nga Perëndia, na bën t’i bindemi Zotit me besnikëri, ashtu siç do Ai, pa asnjë përpjekje të fitojmë shpëtimin me anë të veprave tona.

`Si është Sabati juaj? Mos e keni kthyer atë në një ditë me shumë ndalime në vend që të ishte koha e një pushimi dhe çlodhjeje të vërtetë në Zot, duke kaluar kohë me Të dhe, duke e njohur Atë më mirë?  Nëse po, çfarë duhet të bëni për të kaluar Sabatin ashtu siç dëshiron Zoti?`