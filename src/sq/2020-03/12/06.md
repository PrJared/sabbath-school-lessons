---
title:  Koha për komunitet
date:  17/09/2020
---

Jezusi i dha dishepujve të Tij një shembull, duke frekuentuar besnikërisht çdo të Shtunë adhurimet e përbashkëta në sinagogë. Pas ringjalljes së Tij, ata vazhduan të ndjekin shembullin e Tij, porsi ndjekësit e tjerë të Jezusit. Sinagoga u bë vendi kryesor ku apostujt sfidonin besimtarët e tjerë, duke i bërë pyetje rreth Ringjalljes dhe Sabati mundësonte komunitetin të mblidhej për të mësuar Shkrimet. Fund së fundi, Jezusi ishte Mesia hebre, Mesia i parashikuar në Dhiatën e Vjetër, të cilën ata e lexonin në sinagogë çdo Sabat. Ku mund të gjenin ata një vend më të mirë për të promovuar Jezusin sesa sinagoga, ku ata të mund t’i dëshmonin hebrenjve dhe njerëzve të tjerë “që druanin Perëndinë” (Veprat 13:16, 26)?

`Shikoni tekstet vijuese. Çfarë na tregojnë ato rreth sesi ndjekësit e Jezusit dëshmonin në vende publike? Ndërsa jeni duke lexuar këto tekste, mendoni rreth vendit ku ata predikonin, kujt i drejtoheshin, çfarë thoshnin dhe çfarë rezultati kishte fjalimi i tyre. Veprat 13:14–45; Veprat 16:13, 14; Veprat 17:1–5; Veprat 18:4.`

Dëshmia e apostujve ishte jo vetëm personale, por edhe e bazuar në Shkrimet e Shenjta. Pali e bazoi predikimin e tij në historinë e Izraelit, duke filluar me “etërit tanë” (Veprat 13:17) në Egjipt, dhe, duke vazhduar me historinë e popullit të tyre deri tek mbreti David, nga e cili kishte ardhur Jezusi, Mesia i shumëpritur.

Pali dhe të tjerët gjithashtu tregonin sesi kuptimi dhe eksperienca e tyre personale përputheshin dhe bënin sens me kontekstin e Shkrimeve. Kombinimi i dëshmisë personale me predikim, mësim dhe diskutim, ishte shumë i fuqishëm. Siç na tregon Bibla, disa udhëheqës fetarë patën zili ndaj autoritetit të apostujve dhe pushtetit që ata kishin mbi dëgjuesit e tyre, si hebrenj, po ashtu edhe johebrenj.

Kisha Adventiste e Ditës së Shtatë gjithashtu, gjithmonë ka inkurajuar dëshmitë inkurajuese dhe mësimet e Shkrimeve nëpërmjet predikimit dhe diskutimit. Kombinimi i Shkollës së Sabatit me predikimin dhe takime të tjera të Sabatit (p.sh., takimet e rinisë) i jep adhurimit në Kishën Adventiste një bazë të fortë edukative. Edhe pse ajo duhet plotësuar me përvoja të tjera të të mësuarit, ajo është thelbësore për eksperiencën tonë edukative të Sabatit.