---
title:  Koha për t’u çuditur
date:  13/09/2020
---

A e keni pyetur ndonjëherë veten përse Zoti na ka dhënë dy përshkrime harmonike të Krijimit, në dy kapitujt e parë të Zanafillës? Kapitulli i parë na tregon rreth javës së krijimit, duke na bërë të habitemi rreth mrekullisë së formimit të tokës dhe mbushjes së saj me jetë. Kapitulli përfundon me kulmin – krijimin e njerëzve të parë në ditën e gjashtë. Kapitulli i dytë i Zanafillës ritregon të njëjtin tregim, por nga një këndvështrim tjetër, me një theks të veçantë tek dita e gjashtë. Tani në qendër të vëmendjes është Adami. Gjithçka e krijuar është bërë për atë dhe gruan e tij: kopshti, lumenjtë dhe kafshët...

Krijimi është tepër i thellë për ta treguar gjithçka në një tregim të vetëm. Pikë së pari, kjo histori na mëson rreth Zotit Krijues, i cili është shumë i fuqishëm dhe po aq artistik me një sens të mrekullueshëm të bukurisë. Pastaj ne njohim Zotin e marrëdhënieve, i cili dëshiron që njerëzimi të dojë dhe të kujdeset për njëri-tjetrin dhe për krijesat e tjera.

`Lexoni Zanafilla 1 dhe 2, pastaj reflektoni se si Sabati i (Zanafilla 2:1–3) lidh të dyja historitë e Krijimit. Si ju ndihmojnë përfundimet tuaja të kuptoni më mirë se çfarë kuptimi mund të ketë ajo që Zoti e bekoi dhe e shenjtëroi ditën e shtatë, të Shtunën?`

Imagjinojeni veten si Adami ose Eva gjatë Sabatit të parë. Është dita juaj e parë e jetës, dita juaj e parë që kaloni me bashkëshortin/en tuaj, dhe dita juaj e parë me Zotin. Çfarë ditë edukimi! Ju filloni të mësoni rreth Zotit, i cili është i aftë të krijojë bukurinë përrallore që shikoni përreth! Ju habiteni duke parë elefantin e madh dhe bretkocën e vogël, të dy unikë. Ju qeshni duke parë sjelljen e gjirafës ose të majmunit. Ju heshtni të habitur, duke parë kaq shumë ngjyra dhe forma dhe ngazëlloheni nga simfonia e natyrës. Ju argëtoheni duke provuar shije të ndryshme dhe, duke eksploruar me anë të prekjes sipërfaqe të ndryshme. Por, mbi të gjitha ju filloni të mësoni rreth marrëdhënieve: përgjegjësitë, kujdesjet, dashurinë. Ju e përjetoni atë me Krijuesin tuaj dhe filloni ta vini atë në praktikë me krijesat e tjera.

Sabati i parë nuk ishte një përjetim pasiv për Adamin dhe Evën. Ajo ditë ishte një mundësi (e dhënë nga Zoti) për t’u përqëndruar tek Krijuesi i tyre dhe çdo gjë që Ai kishte krijuar. Ajo ishte koha për t’u çuditur.

`Listoni mundësitë e ndryshme edukuese që kishin Adami dhe Eva gjatë Sabatit të tyre të parë. Cilat nga këto mundësi janë ende aktuale edhe për ne sot, edhe pse në një formë ndryshe? Si mund të pasurojnë ato Sabatet tona?`