---
title:  Në Frymë dhe në të vërtetë
date:  11/08/2020
---

Një nga tregimet më të mrekullueshme të Dhiatës së Re se si Jezusi shëronte shpirtra të plagosur, është ai i gruas samaritane tek pusi.

`Lexoni Gjoni 4:7–26. Çfarë thotë Jezusi rreth adhurimit? Në fakt, si nisi në bisedën e tyre tema e adhurimit?  `

Edhe pse gruaja përpiqej të ndërronte temën e bisedës, duke filluar të flasi rreth adhurimit, Jezusi e përdori taktikën e saj për të na dhënë të vërteta të thella rreth adhurimit dhe çfarë përfshin adhurimi. Ndoshta për studimet tona sot vargu më i rëndësishëm është Gjoni 4:24: “Perëndia është Frymë, dhe ata që e adhurojnë duhet ta adhurojnë në frymë dhe në të vërtetën”.

Adhurimi i vërtetë ndaj Zotit duhet të jetë “në Frymë”, pra duhet të vijë nga dashuria jonë për Zotin, nga përvoja jonë personale me Atë, duke e njohur Atë. “Feja, që vjen nga Perëndia është e vetmja fe që të çon tek Perëndia. Ne duhet të lindim nga Shpirti i Shenjtë, në mënyrë që t'i shërbejmë sa më mirë Atij. Kjo lindje do të pastrojë zemrën dhe do të rinojë mendjen, duke na dhënë mundësi të reja për ta njohur dhe dashur Perëndinë. Do të na japë dëshirë për t'iu bindur të gjitha kërkesave të Tij. Ky quhet adhurim i vërtetë. Dhe është fryt i punës së Frymës së Shenjtë”—Ellen G. White, Biografia e Dashurisë, fq. 143.

Në të njëjtën kohë, adhurimi duhet të jetë “në të vërtetën”. Kjo do të thotë se ne duhet të kemi njohuri të saktë rreth Zotit, rreth, kush është Ai dhe çfarë kërkon prej nesh. Me fjalë të tjera, duhet të dimë doktrinat biblike. (Sa thelbësore, për shembull, është të dimë që ne adhurojmë një Zot, i cili nuk i djeg njerëzit përjetësisht në ferr).

Kështu, këtu ne shohim që adhurimi është i përbërë prej dy elementeve: përvoja, që vjen prej njohjes dhe bindjes ndaj Zotit dhe, të vërtetat objektive rreth Zotit, që na i zbulon Bibla. Fryma pa të vërtetën mund të na çojë në një sentimentalizëm të cekët të përbërë vetëm prej emocioneve. Në kontrast, e vërteta pa frymë mund të na çojë në legalizëm dhe formalizëm të pajetë. Prandaj kemi nevojë për të dyja.

`Si do të mësoni dikë të adhurojë “në Frymë dhe në të vërtetën”? Në çfarë rastesh duhet të theksoni njërën ose tjetrën?`