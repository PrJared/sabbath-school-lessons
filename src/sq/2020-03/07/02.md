---
title:  Ne të gjithë adhurojmë diçka
date:  09/08/2020
---

Është e padiskutueshme që Zoti ka ndërthurur brenda nesh një nevojë të thellë për të adhuruar, vetëm se kjo gjë si çdo gjë tjetër është e dëmtuar nga mëkati. Ёshtë e qartë, në origjinë ne u krijuam për të adhuruar vetëm Zotin tonë Krijues. Por, rënia në mëkat solli me vete ndryshime të mëdha.

Megjithatë, ne të gjithë adhurojmë diçka ose dikë. Kjo shpjegon arsyen pse nëpër tërë historinë njerëzore, dhe madje edhe sot, njerëzit e praktikojnë adhurimin. Në Egjiptin e lashtë, njerëzit adhuronin faraonin. Në vende dhe kohëra të tjera njerëzit kanë adhuruar peshq, idhujt me shumë koka dhe perëndi të tjera të rreme. Njerëzit kanë adhuruar edhe diellin, hënën dhe yjet.

Sot, shumica e njerëzve janë tepër të sofistikuar për të adhuruar një statujë të bretkocës (edhe pse, siç duket, nuk e kanë problem me statujën ose pikturën e Marisë), megjithatë, kjo nuk do të thotë se, madje edhe njerëzit sekularë nuk adhurojnë diçka. Ata adhurojnë paranë, pushtetin, seksin, vetveten, fëmijët, sportin, aktorët dhe muzikantët e famshëm, politikanët... Ajo çfarë duam më shumë, kujt i japim shumicën e vëmendjes sonë, ajo gjë për të cilën jetojmë, është objekt i adhurimit tonë. Dhe, siç na paralajmëron autori sekular David Foster Wallace, në qoftë se adhurojmë diçka tjetër përveç Krijuesit tonë të dashur, ajo gjë “do t’ju konsumojë të gjallë”.

`Çfarë na tregon historia e Danielit 3 rreth rëndësisë së adhurimit të vërtetë? `

Tre djemtë hebrenj e merrnin seriozisht urdhërimin e dytë të Zotit (Eksodi 20:4-6). Fund së fundi, ai është pjesë e Dhjetë Urdhërimeve, ku gjejmë ndalime të tjera si “mos vrit” dhe “mos vidh”. Adhurimi i vërtetë, në fakt, është po aq i rëndësishëm sa, ai do bëhet çështja qëndrore në ditët e fundit para ardhjes së Krishtit. Kështu që, edukimi i Krishterë duhet ta përfshijë çështjen e adhurimit: çfarë është adhurimi, si të adhurojmë saktë, përse është adhurimi i rëndësishëm dhe kë duhet të adhurojmë?

`Lexoni Zbulesa 14:6–12. Çfarë na mësojnë këto tekste rreth sesa qëndrore do bëhet çështja e adhurimit në krizën përfundimtare para ardhjes së Krishtit?`