---
title:  Kalimi i besimit tek brezat e ardhshëm
date:  10/08/2020
---

Psalmet e Dhiatës së Vjetër me kalimin e kohës fituan një rol të rëndësishëm në jetën fetare të Izraelit të lashtë. Psalmet recitoheshin, këndoheshin, shpeshherë të shoqëruara me muzikë instrumentale gjatë adhurimit, sidomos adhurimit publik, i cili në Dhiatën e Vjetër ishte shembulli sesi duhet të adhurojë populli në përgjithësi. Izraelitët funksionuan si komunitet, dhe si të tillë ata edhe adhuronin së bashku.

Psalmet origjinale u shkruan si poema ose si tekste të këngëve. Fjala hebreje për Psalmet, Tehillîm, do të thotë “këngë lavdie”. Dhe, kur ne lavdërojmë Zotin me këngë, jemi duke adhuruar Zotin.

`Lexoni Psalmin 78:1–17. Cili është mesazhi qëndror këtu, dhe si përputhet ai me tërë çështjen e edukimit dhe adhurimit?    `

Mesazhi i Psalmit 78 shpreh vendosmëri. Tek vargu 2 Asafi përmend se si ai do të ndajë “misteret e kohërave të lashta”. Fjala e përkthyer si “misteret” në gjuhën origjinale nuk përmban kuptimin e diçkaje të pakuptueshme dhe të panjohur, por diçka që është bërë e turbullt dhe e paqartë siç ndodh me historitë e vërteta të stërstërgjyshërve brez pas brezi. Këtu shohim se izraelitët e lashtë, duke edukuar fëmijët e tyre i treguan dhe i mësuan atyre tërë historitë rreth asaj se çfarë kishte bërë Zoti për popullin e tyre.

`Lexoni Psalmin 78:6–17. Çfarë mësimesh specifike kishin për t’i mësuar fëmijëve të tyre izraelitët? Cili ishte qëllimi përfundimtar i këtij edukimi?  `

`Përveç qëllimit për të edukuar fëmijët, siç e shohim në këto tekste, qëllimi kryesor ishte t’u mësonin fëmijëve që të kenë besim tek Zoti dhe që të mbajnë urdhërimet e Tij. Si e pasqyron Zbulesa 14:12 të njëjtën ide për ne sot?`