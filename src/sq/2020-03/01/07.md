---
title:  Për më tepër studim
date:  03/07/2020
---

“Adami dhe Eva nuk ishin thjesht fëmijë nën kujdesin prindëror të Perëndisë, por edhe nxënës, që merrnin udhëzime nga Krijuesi i gjithëdijshëm. Atyre u bënin vizitë engjëjt dhe u ishte garantuar bashkëbisedimi me Perëndinë, pa ndonjë vello a perde errësuese në mes. Ata ishin plot gjallëri, që vinte nga pema e jetës, dhe fuqia e tyre intelektuale ishte vetëm pak më e vogël se ajo e engjëjve. Misteret e universit të dukshëm, “mrekullitë e Atij, që është i përsosur në njohuri” ( Jobi 37:16), u siguruan atyre një burim të pashtershëm arsimimi dhe ngazëllimi. Ligjet dhe proceset natyrore, të cilat kanë zënë  mendjen e njeriut përmbi gjashtë mijë vjet, u shpjeguan në mendjet e tyre nga Përcaktuesi dhe Mbështetësi i gjithçkaje. Ata bisedonin me gjethen, lulen dhe pemën, duke mbledhur nga secila sekretet e jetës së vet. Adami njihte mirë çdo krijesë të gjallë, që nga kafsha e madhe dhe e fuqishme, që endet mes ujërave, deri tek insekti sa një grimcë, që kërcen në rrezen e diellit. Ai i kishte vënë secilit një emër të veçantë dhe njihte natyrën dhe zakonet e secilit. Lavdia e Perëndisë në qiej, botët e panumërueshme, në orbitat e tyre të rregullta, qëndrimi pezull i reve, misteret e dritës dhe të tingullit, të ditës dhe të natës, ishin të gjitha në dispozicion, për t’u studiuar nga prindërit tanë të parë. Mbi çdo gjethe të pyllit, a çdo gur të maleve, në çdo yll të shndritshëm, në tokë, ajër dhe qiell, ishte shkruar emri i Perëndisë. Rendi dhe harmonia e krijimit u fliste atyre për urtësinë dhe fuqinë hyjnore, që nuk ka kufi. Gjithmonë kishin diçka të re e tërheqëse për të zbuluar, gjë që i mbushte zemrat e tyre me një dashuri më të thellë dhe kështu nxiste edhe më shumë deklarata mirënjohjeje ndaj Perëndisë”—Ellen G. White, Patriarkë dhe Profetë, fq. 20.

**Pyetje për diskutim**

`1. Në qoftë se qëllimi origjinal i Zotit për shkollën/punën ishte mundësia për njerëzit që të takojnë Atë dhe krijimin e Tij, a e plotësojmë ende këtë qëllim në punën tonë sot? Si mund ta njohim Zotin më mirë nëpërmjet punës tonë (punë e paguar, vullnetare, shërbesë, edukim, etj.)?`

`2. Kur ne e konsiderojmë dinakërinë e Satanit në Kopshin Eden, është e lehtë të mërzitemi nga dobësia jonë njerëzore. Adami dhe Eva e dinin që Zoti ishte afër, por ende pranuan gjysëm të vërtetën e gjarpërit. Por ne që kemi humbur një afrimitet të tillë me Zotin, si mund të gjejmë fuqinë hyjnore për të mposhtur tundimin?`

`3. Diskutoni pyetjen rreth autoritetit dhe, pse është kaq e rëndësishme t’i bindemi autoriteteve. Çfarë ndodh kur kufijtë e autoritetit bëhen të paqarta? Si mund të abuzohet autoriteti dhe si të përgjigjemi ndaj një abuzimi të tillë?`

Sot në Shqipëri dielli perëndon në orën 20:17, në Kosovë – në 20:18. Sabat të lumtur!