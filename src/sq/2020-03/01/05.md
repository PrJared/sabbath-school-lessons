---
title:  Rifitimi i asaj që kemi humbur
date:  01/07/2020
---

Kur Adami dhe Eva zgjodhën të ndiqnin mesazhin e gjarpërit, ata, përveç pasojave të tjera, u dëbuan nga klasa e Zotit. Mendoni pak se çfarë humbën Adami dhe Eva për shkak të mëkatit të tyre. Duke kuptuar më mirë rënien e tyre, ne mund të kuptojmë më mirë qëllimin e edukimit për ne sot. Pavarësisht nga dëbimi i tyre, jeta në një botë të jopërsosur u dha atyre një qëllim të ri për edukimin.

Edukimi para rënies në mëkat ofronte që ta njihnin më mirë Zotin, karakterin, mirësinë dhe dashurinë e Tij, ndërsa pas rënies qëllimi i edukimit u bë për të rinjohur Zotin dhe për të rikrijuar imazhin e Zotit në ne. Pavarësisht nga dëbimi fizik nga prania e Zotit, bijtë e Perëndisë ende mund ta njohin Zotin dhe mirësinë dhe dashurinë e Tij. Nëpërmjet lutjes, adhurimit dhe studimit të Biblës, ne mund t’i afrohemi Zotit porsi Adami dhe Eva në kopshtin Eden.

Lajmi i mirë është që falë Jezusit dhe planit të shpengimit, nuk ka humbur gjithçka për ne. Ne kemi shpresën e shpëtimit dhe të restaurimit. Dhe, edukimi i krishterë duhet t’i drejtojë studentët drejt Jezusit dhe asaj çfarë ka bërë Ai për ne, drejt restaurimit që na ofron Zoti.

`Lexoni 2 Pjetri 1:3–11. Nën dritën e gjithçkaje që humbi njerëzimi duke lënë Parajsën, këto vargje na ofrojnë inkurajim që shumë gjëra mund t’i rifitojmë sërish. Çfarë duhet të bëjmë, sipas Pjetrit, për të restauruar imazhin e Zotit në jetën tonë?   `

Nëpërmjet Jezusit na janë dhënë “të gjitha gjërat që i takojnë jetës dhe perëndishmërisë”. Ç’premtim! Çfarë janë ato gjëra? Pjetri na jep një listë: besimi, virtyti, njohuria, vetëkontrolli, këmbëngulja, etj. Vini re që njohuria është një prej gjërave të përmendura nga Pjetri. Kjo ide, patjetër, ka lidhje me edukimin. Një edukim i vërtetë do na çojë tek njohuria e vërtetë, njohja e Krishtit. Kështu ne jo vetëm që do bëhemi më të ngjashëm me Zotin, por gjithashtu mund ta ndajmë këtë njohuri me të tjerët.

`Mendoni pak rreth faktit që pema e ndaluar ishte pema e “njohurisë të së mirës dhe së keqes”. Çfarë na mëson kjo rreth asaj që jo çdo njohuri është e mirë dhe e nevojshme? Si ta dallojmë njohurinë e mirë nga e keqja?`