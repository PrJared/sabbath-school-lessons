---
title:  Ndërhyrja
date:  29/06/2020
---

Një nga gëzimet më të mëdha të shumë mësuesve është zbukurimi i klasave të tyre me mjete vizuale të mësimit. Edhe në Bibël mund të shohim që Zoti e përgatiti me shumë kujdes mjedisin mësimor të Adamit dhe Evës në klasën e tyre, që ishte kopshti Eden. Ai dëshironte t’i rrethonte ata me bukuri. Ne mund të imagjinojmë sesi çdo lule, çdo zog, çdo kafshë dhe pemë i ofronin Adamit dhe Evës një mundësi për të mësuar më shumë rreth botës dhe Zotit Krijues.

Por te kapitulli 3 i Zanafillës ndodh një kthesë e papritur. Dy kapitujt e parë na tregojnë rreth çdo gjëje të mirë që Zoti kishte krijuar me qëllim hyjnor. Kurse tek Zanafilla 3:1 ne njohim edhe dhuratën e vullnetit të lirë. Prania e gjarpërit si “më dinaku ndër të gjitha bishat e fushave”, është ndryshimi i madh nga gjuha e përdorur në përshkrimet e mëparshme. Kapitujt e mëparshëm në përshkrimin e krijimit të Zotit përdornin fjalët si “shumë mirë”, “të këndshme” dhe “nuk kishin turp”. Kurse tani në përshkrimin e gjarpërit toni ka ndryshuar. Fjala “dinake” nuk është një fjalë pozitive. Papritur shohim një element negativ në një vend, që deri tani na u përshkrua vetëm si i përsosur.

Në kontrast, Zanafilla na e paraqet Zotin si të kundërtën e “dinakut”. Zoti është shumë i qartë rreth pritshmërisë së Tij nga Adami dhe Eva. Tek Zanafilla 2:16, 17 lexojmë qartë që Zoti u kishte dhënë një rregull të vetëm – të mos hanin nga pema e ndaluar.

Nga çdo gjë tjetër që mund të mësojmë nga kjo histori, këtu gjejmë një mësim kryesor: Adami dhe Eva ishin krijuar si qënie të lira morale, të aftë për të zgjedhur midis bindjes dhe mosbindjes. Prandaj, që nga fillimi, madje para mëkatit, mund të shohim realitetin e vullnetit të lirë.

`Tek Zanafilla 3:1–6, shqyrtoni përshkrimet që përdorte gjarpëri dhe që pastaj i përsëriti Eva. Çfarë ju bie në sy rreth informacionit që gjarpëri i ofron Evës? Çfarë vini re rreth mënyrës sesi pastaj shikon Eva pemën e njohurisë të së mirës dhe të së keqes?   `

Tek Zanafilla 2:17, Zoti i tha Adamit që, në qoftë se ai do të hante nga pema e ndaluar, ai do të vdiste me siguri. Kur Eva, tek Zanafilla 3:3, përsërit urdhërin e Zotit, ajo nuk e shpreh këtë urdhër me shumë bindje, duke e përjashtuar fjalën “me siguri”. Tek Zanafilla 3:4, gjarpëri i kthen mbrapsht fjalët e Zotit, duke u thënë se ata nuk kanë për të vdekur aspak. Nga gjuha e Evës mund të përfundojmë që, edhe pse ajo kishte mësuar nga Zoti, ajo nuk i kishte marrë aq seriozisht sa duhet fjalët e Tij.