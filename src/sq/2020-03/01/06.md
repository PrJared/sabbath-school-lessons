---
title:  Përbuzësit e autoritetit
date:  02/07/2020
---

Disa vetë në klasë janë “studentë të natyrshëm”. Ata marrin nota të shkëlqyera pa shumë mundim. Ata thjesht i thithin mësimet si ujë. Duket që njohuria i ngjitet atyre. Por dy kapitujt e parë të letrës së dytë të Pjetrit na tregojnë qartë se edukimi ynë në Krisht është një përjetim i barabartë për të gjithë të përkushtuarit.

Fjalët inkurajuese të kapitullit 1 të letrës së dytë të Pjetrit, kontrastojnë me paralajmërimin serioz të kapitullit 2.

`Lexoni 2 Pjetri 2:1–17. Çfarë fjalësh të fuqishme paralajmëruese dhe gjykuese flet Pjetri këtu? Në të njëjtën kohë, çfarë shpresë e madhe na është premtuar këtu?`

Vini re, tek vargu 10 Pjetri flet rreth atyre që përbuzën autoritetin. Ç’qortim i ashpër për realitetin e sotshëm! Ne si kishë duhet të punojmë duke pranuar që ka disa nivele të autoritetit (shih Hebrenjve 13:7, 17, 24), dhe jemi të thirrur t’i nënshtrohemi dhe t’i bindemi atyre, të paktën deri në atë pikë ku edhe ata janë besnikë ndaj Zotit.

Megjithatë, në mes të gjykimit të ashpër, Pjetri, tek vargu 9, na ofron një kundërpërgjigje. Ai thotë se, edhe pse Zoti është i gjithëpushtetshëm për të përjashtuar ata, që kanë zgjedhur mashtrimin, Ai “di t’i shpëtojë nga tundimi të perëndishmit”. A ka mundësi që pjesa e edukimit tonë të krishterë nuk është vetëm sesi të shmangim tundimin, por gjithashtu edhe mësim sesi Zoti mund të na çlirojë nga ai, dhe sesi të mbrohemi nga “mësues të rremë, të cilët do të fusin fshehurazi herezi shkatërruese” (2 Pjetri 2:1)?

Gjithashtu, meqenëse Pjetri e qorton shumë përbuzjen e autoritetit, a nuk duhet edukimi i krishterë të na mësojë mënyrën e saktë sesi të kuptojmë, nënshtrohemi dhe bindemi “të parëve” tanë, pra autoritetit (Hebrenjve 13:7)?

Edhe pse nuk mund të pohojmë se Adami dhe Eva e përbuzën autoritetin, përfundimisht ata zgjodhën që t’i mosbindeshin autoritetit hyjnor. Dhe ajo çfarë e bëri aq të keqe shkeljen e tyre, ishte se ata e bënë këtë duke u përgjigjur pozitivisht ndaj fjalëve, që kundërshtonin haptazi fjalën e Zotit, i cili kishte dashur vetëm të mirën e tyre.

`Reflektoni më shumë mbi çështjen e autoritetit, jo vetëm në kishë ose familje, por në jetë në përgjithësi. Përse është kaq e rëndësishme ta ushtrojmë saktë autoritetin dhe nënshtrimin gjithashtu? Sillni përgjigjet tuaja në kishë këtë të Shtunë.`