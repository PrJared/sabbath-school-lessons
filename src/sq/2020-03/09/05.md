---
title:  Në kërkimin e së vërtetës
date:  26/08/2020
---

Albert Ajnshtajn, ati i fizikës moderne, ka shkruar: “Gjëja më e rëndësishme është të mos rreshtim kurrë së pyeturi. Kurioziteti ka shkakun e tij se pse ekziston. Njeriu mahnitet, duke medituar rreth mistereve të përjetësisë, të jetës dhe të strukturës mahnitëse të realitetit. Mjafton vetëm që të përpiqeni çdo ditë të kuptoni pak nga ky mister. Mos e humbisni kurrë një kuriozitet të shenjtë”.

Ne vërtet jetojmë në një botë plot mistere, apo jo? Shkenca moderne na ka treguar një ndërlikueshmëri të pabesueshme, e cila ekziston në çdo nivel të ekzistencës. Dhe, në qoftë se kjo është e vërtetë për gjërat fizike, sa më shumë atëherë për gjërat shpirtërore?

`Çfarë na mësojnë këto tekste rreth kërkimit të së vërtetës, dhe të përgjigjeve? Jeremia 29:13; Mateu 7:7; Veprat 17:26, 27; Psalmi 25:5; Gjoni 16:13; Gjoni 17:17. `

Bibla është plot me historira rreth njerëzve kuriozë shumë të ngjashëm me ne, të cilët kanë patur pyetje, frikëra, shpresa dhe gëzime; njerëz që në mënyrën e tyre ishin duke kërkuar të vërtetën, duke kërkuar përgjigjet ndaj pyetjeve më të vështira të jetës.

“Ai e ka bërë të bukur çdo gjë në kohën vet; ka vënë madje përjetësinë në zemrat e tyre, vetëm që asnjë njeri nuk mund të zbulojë veprën që Perëndia ka bërë nga fillimi deri në fund” (Predikuesi 3:11, NKJV). Çfarë po thotë këtu Solomoni? Disa e përkthejnë fjalën hebreje ‘olam’ si “përjetësi”, ndërsa të tjerët si një “sens i të kaluarës dhe së ardhmes”. Pra, sipas këtij vargu, Zoti ka vendosur në zemrën njerëzore një sens të së kaluarës dhe të ardhmes, vetë përjetësinë. Pra, ne, si qenie njerëzore, jemi të aftë për të menduar rreth “pyetjeve të mëdha” të jetës dhe të ekzistencës sonë në përgjithësi.

Dhe, patjetër, këtu Bibla ka rolin qëndror. Kush jemi ne? Përse jemi këtu? Si duhet të jetojmë? Çfarë ndodh kur vdesim? Përse ka ligësi dhe vuajtje në këtë botë? Këto janë pyetje që njerëzit kanë bërë që nga fillimi i historisë së shkruar. Ç’privilegj dhe përgjegjësi kemi ne për të ndihmuar kërkuesit e së vërtetës, duke i drejtuar tek disa përgjigje që kemi. Çfarë është edukimi i Krishterë nëse jo drejtimi i njerëzve për tek këto përgjigje në Fjalën e Zotit?

`Përse Bibla duhet të jetë burimi kryesor i përgjigjeve ndaj pyetjeve të mëdha të jetës?`