---
title:  Të thirrur për të qenë dritë
date:  24/08/2020
---

Kudo që shikojmë, duket sikur planeti ynë po e vret veten, duke përqafuar errësirën në vend të dritës. Errërira, në fakt, na afrohet madje në shtëpi. Edhe ne e kuptojmë tmerrin e kësaj jete duke luftuar me sëmundjet, duke humbur njerëz të dashur për shkak të vdekjes ose divorcit... Dhe e kemi të vështirë të kuptojmë shumë gjëra të liga në shoqërinë dhe kulturën tonë.

Megjithatë, në mes të falimentimit moral dhe errësirës shpirtërore, në mes të kësaj zhurme të jashtme dhe të brendshme, ne dëgjojmë fjalët e Jezusit, i cili i thotë secilit prej nesh:

`“Ju jeni drita e botës; një qytet i ngritur në majë të malit nuk mund të fshihet. Po ashtu nuk ndizet një qiri për ta vënë nën babunë, por për ta vënë mbi shandan, dhe t’u bëjë dritë të gjithë atyre që janë në shtëpi. Ashtu le të shndritë drita juaj para njerëzve, që të shohin veprat tuaja të mira dhe ta lëvdojnë Atin tuaj që është në qiej” (Mateu 5:14–16). Çfarë na mësojnë këto vargje rreth se si të jetojmë dhe si ndikojnë veprat tona tek ajo se si të tjerët e shohin Zotin?  `

Si mund t’i kuptonin dëgjuesit e Jezusit këto fjalë pranë Detit të Galilesë nën rrezet e diellit të nxehtë? Ata dinin gjithçka rreth dritës dhe errësirës. Me siguri ata kishin shumë errësirë të frikshme rreth e rrotull. Ata jetonin nën pushtimin romak, në një shoqëri të militarizuar, e cila, pavarësisht nga mungesa e internetit, kompjuterat dhe celularët, ishte po aq efikase si e jona, dhe në shumë mënyra më e tmerrshme.

Romakët ishin kudo, duke u kujtuar që çdo rebel do të kapej shumë shpejt dhe do të pësonte një vdekje torturuese në kryq.

Megjithatë, Jezusi i ftonte për të jetuar si dritë. Për të qenë të mëshirshëm, të pastër në shpirt, për të bërë paqe. Edukimi i krishterë, pra, duhet të mësojë nxënësit tanë të jenë drita e botës, të jenë të aftë të marrin vendime, të cilat do t’i zbulojnë të tjerëve realitetin e mirësisë së Zotit.

`Në çfarë mënyrash mund t’u tregojmë të tjerëve që ekziston një Zot i mirë?`