---
title:  Edukimi i vërtetë i Krishterë
date:  23/08/2020
---

Një histori tregon për një rabin, i cili duke parë në sytë e një studenti të përgjumur, bëri pyetjen: “Studentë, kur e di njeriu që ka mbaruar nata dhe ka filluar dita”?

Disa studentë me ndrojtje ngritën duart. “Mësues”, pyeti njëri, “a është kur di të dallosh pemën e fikut nga pema e ullirit”?

“Jo”.

Një tjetër student ngriti dorën: “Mësues, mos ndodh kjo kur di të dallosh delen nga cjapi”?

Pas shumë sugjerimeve të tilla, rabini shpalli: “Studentë, njeriu e di që nata ka mbaruar dhe dita ka filluar, kur mund të shikosh në fytyrë një njeri të panjohur dhe të njohësh në të një vëlla ose motër. Deri atë çast, pavarësisht sa shumë mund të shkëlqejë dielli mbi ju, është ende natë”.

`Lexoni Luka 10:30–37. Çfarë mesazhi deshi të përcillte Krishti me anë të kësaj historie? Sipas kësaj, cila është pjesa e domosdoshme e çdo edukimi të vërtetë të Krishterë? `

Ne, adventistët e ditës së shtatë, jemi bekuar me shumë dritë doktrinale (gjendjes pas vdekjes, Sabati, viti 1844 dhe gjykimi, konflikti i madh, etj.), që madje shumica e botës së krishterë ende nuk e kupton. Megjithatë, ç’dobi kanë këto të vërteta thelbësore, nëse nuk jemi të dashur, nëse tregohemi gjykues ndaj të tjerëve dhe, në qoftë se lejojmë të ndikohemi nga paragjykime kulturore, raciale, etnike dhe sociale, që shkaktojnë trajtim poshtërues ndaj personave të tjerë?

Edukimi i vërtetë i Krishterë duhet të na ngrejë mbi këto perceptime të gabuara dhe të liga njerëzore, dhe të na mundësojë ne të shohim të tjerët nëpërmjet syve të Krishtit, i cili dha jetën për ata, mëkatet e të cilëve Ai i mbarti në kryq, për të cilat Ai pagoi një çmim të lartë me gjakun e Tij. Në qoftë se e ngremë lart kryqin, ashtu siç duhet, atëherë do të shohim vlerën e çdo shpirti njerëzor dhe, idealisht, do të trajtojmë çdo njeri ashtu siç e meriton sipas Zotit. Edukimi i Krishterë patjetër duhet të përfshijë këtë mësim, përndryshe ai nuk e meriton të quhet “i Krishterë”.

`Çfarë paragjykimesh jobiblike, në mënyrë të fshehtë apo të hapur, mëson kultura dhe shoqëria juaj dhe kundër të cilave ne, të Krishterët, duhet të luftojmë?`