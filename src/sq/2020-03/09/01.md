---
title:  Kisha dhe Edukimi
date:  22/08/2020
---

### Lexoni për studimin e kësaj jave
Luka 10:30–37; Mateu 5:14–16; Luka 4:18–23; Jeremia 29:13; Mateu 7:7; 1 Thesalonikasve 2:6–8.

> <p>Vargu përmendësh</p>
> “Dhe nuk kemi kërkuar lavdi prej njerëzve, as prej jush, as prej të tjerësh, megjithëse mund t’ju bëheshim barrë si apostuj të Krishtit. Përkundrazi qemë zemërbutë midis jush, ashtu si mëndesha që rrit me dashuri fëmijët e saj. Kështu, duke pasur një dashuri të madhe ndaj jush, ishim të kënaqur duke ju komunikuar jo vetëm ungjillin e Perëndisë, por edhe vetë jetën tonë, sepse na u bëtë të dashur” (1 Thesalonikasve 2:6–8).

Që prej kohës më të hershme, kur besimtarët besnikë u mblodhën për të adhuruar Zotin – nëpër sinagoga, shtëpi, kisha – Bibla na tregon për njerëz, të cilët, nëpërmjet studimit të tyre të Shkrimeve dhe nëpërmjet adhurimit të tyre, shfaqën dëshirën e madhe për të njohur Zotin dhe, për të kuptuar vullnetin e Tij për jetët e tyre. Bibla gjithashtu vazhdimisht na tregon që kisha është vendi ku duhen zhvilluar diskutime serioze dhe aktuale dhe, ku njerëzit mund të rriten në njohurinë e Zotit dhe vullnetin e Tij për jetët e tyre.

Ndonjëherë ne kemi frikë të bëjmë pyetje. Megjithatë, në Bibël ne shpeshherë shohim që pyetjet përdoren për t’i çuar njerëzit në kuptimin më të qartë rreth Zotit. Në një mënyrë të ngjashme në Bibël përdoren edhe historira, duke krijuar për njerëzit mundësi për të rivlerësuar përkushtimet e tyre. Jezusi ishte veçanërisht i fokusuar në këtë lloj edukimi, duke e praktikuar atë me dishepujt dhe ndjekësit e Tij.

Në qoftë se kisha duhet të jetë vendi i edukimit, ajo duhet të sigurojë kohë për dialogë të sinqertë. Siç kemi dëgjuar vazhdimisht në shkollë: “Asnjëherë nuk është gabim të bësh një pyetje”, ne duhet të sigurohemi që në kishë të kemi një mjedis të sigurtë ku të gjithë të mund të rriten në hirin dhe njohurinë e Perëndisë, si edhe të mësojnë rreth planeve të Tij për jetët e tyre.

_*Studioni mësimin e kësaj jave për të përgatitur Sabatin e datës 28 Gusht._