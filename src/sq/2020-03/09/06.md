---
title:  Dëshmia praktike
date:  27/08/2020
---

`Lexoni 1 Thesalonikasve 2:6–8. Çfarë, sipas Palit, ne mundemi dhe duhet të pasqyrojmë në shkollat dhe kishat tona?  `

Të konfrontuar nga shkatërrimi i komunitetit në shoqëri, ne jetojmë në epokën kur kuptimi biblik i kishës kurrë nuk ka qenë më domethënës. Siç na kujton Mateu 18:20: “Sepse, kudo që dy a tre janë bashkuar në emrin tim, unë jam në mes të tyre”. Vizioni i Dhiatës së Re ndaj asaj çfarë është kisha dhe komuniteti, u formua kryesisht në shtëpitë e besimtarëve. Pikërisht këtu u takuan besimtarët në grupe të vogla, duke u lutur, kënduar, duke festuar Darkën e Zotit dhe, duke mësuar dhe ndarë fjalët e Jezusit me njëri-tjetrin.

Këto grupe adhuruese gjithashtu u bënë shkolla të para të kishës, sepse ky ishte vendi në të cilin anëtarët e rinj mësuan rreth Biblës dhe jetës së re në Jezus Krisht. Shkrimet e Palit, si Romakëve 12:2 që thotë: “Dhe mos u konformoni me këtë botë, por transformohuni me anë të ripërtëritjes së mendjes suaj”, sugjerojnë se kisha e hershme e mori shumë seriozisht punën e edukimit.

Besimtarët e hershëm shumë shpejt zbuluan se, pikërisht në komunitet mund të tregonin ungjillin në jetën e tyre. Në komunitet kemi arsye për të kënduar me zë të lartë, për të bërë lutje të zjarrta, dhe për të qenë më të dashur dhe të kujdesshëm ndaj të tjerëve. Kur ne dëgjojmë dikë duke folur rreth mirësisë së Zotit, ne kuptojmë sa i mirë ka qenë Ai edhe ndaj nesh. Kur ne dëgjojmë rreth vështirësive dhe dhimbjeve të dikujt, ne ndiejmë dorën shëruese të Zotit në jetët tona dhe përjetojmë një dëshirë të re për të qenë instrumente të Zotit për të përhapur hirin dhe shërimin e Tij.

Në tekstin e sotshëm, Pali thotë se Ungjilli i Zotit është gjithçka: fuqia e kryqit, ringjallja e Zotit, premtimi i Ardhjes së Tij. Thjesht nuk ka një lajm më të mirë për këtë botë, dhe Pali i kushtoi jetën e tij për të përhapur historinë e Jezusit me një integritet dhe përkushtim të madh.

Megjithatë, Pali këtu edhe sugjeron se, mesazhi i Ungjillit kuptohet më mirë, përjetohet më mirë, nëpërmjet jetës sonë praktike. Ne kurrë nuk duhet të harrojmë që njerëzit janë duke vëzhguar jetët tona dhe, si ato pasqyrojnë mesazhin e hirit të Perëndisë.

`Mendoni mirë rreth jetës suaj, duke e pyetur veten: Sa mirë i dëshmon jeta ime e përditshme njerëzve rreth Zotit dhe dashurisë së Tij?`