---
title:  Për më tepër studim
date:  28/08/2020
---

“Krishti ua zhgënjeu shpresat për madhështi botërore. Në Predikimin në Mal, Ai u përpoq të sqaronte punën që ishte bërë nga një edukim i pavërtetë dhe t'u jepte dëgjuesve të Tij një koncept të drejtë për mbretërinë dhe karakterin e Tij. Megjithatë Ai nuk i sulmoi drejtpërdrejt gabimet e njerëzve. Ai e shihte mjerimin e botës për shkak të mëkatit, por nuk paraqiti një përvijim të gjallë të mjerimit të tyre. Ai u mësoi diçka pafundësisht më të mirë se ajo që kishin njohur. Pa i luftuar idetë e tyre për mbretërinë e Perëndisë, u tregoi kushtet për të hyrë atje, duke i lënë që t'i nxirrnin vetë përfundimet mbi natyrën e saj. Të vërtetat që Ai u mësoi nuk janë më pak të rëndësishme edhe për ne sot. Ne kemi nevojë jo më pak se ata të mësojmë parimet bazë të mbretërisë së Perëndisë”—Ellen G. White, Biografia e Dashurisë, fq. 243.

**Pyetje për diskutim**

`1. Shkrimtari i famshëm Robert Luis Stivenson u lind në Edinburg, Skoci, në vitin 1850. Në kujtimet e tij ai tregon se si një natë, ndërsa dadoja e tij po lexonte një histori për të para gjumit, ai i ishte afruar pranë dritarës dhe kishte parë një pamje mbresëlënëse. Një burrë po ndizte fenerët e rrugës, njërin pas tjetrit. Me një gëzim fëminor ai e thirri dadon që të afrohej, duke i thënë: “Shiko atë burrë! Ai po bën vrima në errësirë”! Çfarë roli ju ka dhënë Zoti për të sjellë dritë dhe dashuri në komunitetin tuaj? Në qoftë se nuk jeni të sigurtë, ftoni disa anëtarë të kishës për të diskutuar me ju se çfarë mund të bëni së bashku për këtë gjë.`

`2. Në qoftë se kisha është bashkëpunëtore e Zotit për të përhapur Mbretërinë e Tij, ne duhet të përqafojmë fjalët dhe shërbesën e Jezusit. Realiteti i mishërimit – fakti që Vetë Zoti erdhi për të jetuar në botën tonë, për të luftuar, për të qarë dhe qeshur bashkë me ne – na kujton që jemi thirrur për t’u kujdesur për njerëzit rreth nesh. Si ta bëjmë këtë? Si mund të përfshini rininë e kishës në këtë punë?`

`3. Mendoni rreth përgjegjësisë që kemi ne, adventistët e ditës së shtatë, për t’i mësuar të tjerëve të vërtetat e mrekullueshme që kemi. Si, kishat lokale mund dhe duhet të kenë rolin kryesor në mësimin e këtyre të vërtetave njerëzve? Në të njëjtën kohë, si mund të jetë kisha një vend i sigurtë për të diskutuar këto të vërteta me ata që bëjnë pyetje të vështira? Çfarë mund të bëni për të krijuar një mjedis, në të cilin mund të diskutohen pyetje serioze?`

`4. Në grup diskutoni paragjykimet kulturore të shoqërisë suaj. Në çfarë mënyra mund të mësojë kisha juaj të tjerët që të ngrihen mbi këto paragjykime dhe në vend të tyre të ndjekin mësimet e Biblës?`

Sot në Shqipëri dielli perëndon në orën 19:19, në Kosovë – në 19:15. Sabat të lumtur!