---
title:  Puna dhe përsosmëria
date:  08/09/2020
---

`Shfletoni pak Eksodin 25:10–30:38. Shikoni si e caktonte Zoti deri në detaje mënyrën sesi Moisiu duhet të ndërtonte shenjtëroren e adhurimit? Çfarë na tregon kjo rreth karakterit të Zotit?  `

Kur Zoti e urdhëroi Moisiun të ndërtonte një çadër “për Atë”, Moisiu mund të jetë përgjigjur: “Pa problem, Zot! Unë kam bërë çadra që kur u arratisa nga Egjipti. Prit një minutë”! Për çdo njeri që jetonte në kulturën shtegtuese të midianitëve, ngritja e çadrës ishte një punë e thjeshtë. Njerëzit dinin ta bënin atë me sy të mbyllura, si punë refleksi, duke menduar për diçka tjetër, më të rëndësishme. Ajo që Moisiu ndoshta nuk e priste ishin udhëzimet dhe planet e shumëdetajuara (për një ndërtesë shumë të thjeshtë nga ana arkitekturore), si edhe një listë e gjatë – prej gati 150 pikash - e udhëzimeve se “si” të krijonte çdo pjesë të mobiljes së brendshme dhe madje rrobat e priftit. Për të ndërtuar një tavolinë të thjeshtë, Moisiut i duhej të ndiqte një procedurë prej shtatë hapash (Eksodi 25:23–30).

Fakti që Zoti i kushtoi kaq shumë vëmendje çdo detaji të çadrës së Tij (si edhe më vonë tek udhëzimet e ritualeve dhe flijimeve) na tregon frymën e përsosmërisë, dëshirën për të prodhuar një kryevepër. Materialet ishin ato të cilësisë më të mirë, dizenjo ishte e përkryer, nga punëtorët kërkohej një punë e shkëlqyer — mesazhi ishte i qartë: “Zoti nuk pranonte një punë shkel-e-shko”.

Megjithatë, edhe pse standardi u duk shumë i lartë, ishte Zoti, i cili jo vetëm nxiti njerëzit për këtë punë, por edhe i siguroi aftësi dhe forca për ta kryer atë. Ne lexojmë tek Eksodi 31:1–6; 35:30–36:1 që Vetë Zoti i dha njerëzve dhunti dhe aftësi të nevojshme. Këta dy burra ishin mbushur “me Frymën e Perëndisë”, që i aftësoi dhe i dha zgjuarsi, njohuri në çdo lloj shkathtësie për të ndërtuar shenjtëroren dhe mobiljen e saj “sipas urdhrave të Zotit” (Eksodi 36:1). Përveç kësaj, këta dy mjeshtra ishin të aftësuar për të mësuar të tjerët në këto zanate (Eksodi 35:34), në mënyrë që këto njohuri të kalonin nga një brez te brezi tjetër në komunitetin e Izraelit. Edhe pse Bibla flet më shumë rreth këtyre të dyve si udhëheqës të zgjedhur nga Zoti, edhe njerëz të tjerë morën dhunti të ngjashme dhe u bashkuan në punën e tyre (Eksodi 36:2).

Kështu, fakti që jemi mëkatarë, nuk pranohet si justifikim për të mos kryer punën tonë (çfarëdolloj të jetë ajo) me një përkushtim total. Zoti gjithmonë na kërkon që të kryejmë punën më të mirë të mundur, sipas kapacitetit e talentit, aftësisë, kohës dhe njohurisë sonë. Çdo gjë që na ka dhënë Zoti duhet pëdorur për të bekuar të tjerët.