---
title:  Puna dhe spiritualiteti
date:  09/09/2020
---

“Në qoftë se rrojmë në Frymë, në Frymë edhe duhet të ecim” (Galatasve 5:25). Puna dhe spiritualiteti janë të pandarë. Krishtërimi nuk është një rrobë, që mund ta vishni dhe hiqni sipas humorit ose fazave të ndryshme të jetës. Në vend të kësaj, Krishtërimi krijon një qenie të re, dhe kjo shfaqet në çdo fushë të jetës, duke përfshirë edhe punën.

`Lexoni Galatasve 5:22–26. Cilat dhunti të përshkruara nga Pali, ju përshkruajnë edhe ju dhe punën tuaj?  `

Fjalori i termave të Dhiatës së Re përshkruan një person “shpirtëror” si “ai që shfaq frytet e Frymës në jetën e tij”. Nga kjo mund të përfundojmë se, nëpërmjet lidhjes me Krishtin, ne funksionojmë si besimtarë në çdo aspekt të jetë sonë.

Një burrë në Spitalin e Floridas ishte në shtratin e vdekjes. Miku i tij po i rrinte pranë gjatë orëve të tij të fundit. Infermieret hynin dhe dilnin duke u kujdesur për nevojat e pacientit. Miku pyeti infermieret se ku e kishin bërë trajnimin e tyre. Shumë prej tyre i thanë tek Kolegji i Spitalit të Floridas.

Kjo i la shumë përshtypje mikut. Më pas ai vizitoi disa herë këtë kolegj për të parë sesi ndodhnin këto trajnime. Përse? Sepse infermieret, që kishin mbaruar pikërisht këtë kolegj i dukeshin më zemërbuta dhe më të dashura sesa infermieret e tjera. Pra, ai kishte parë ndryshimin e madh në qëndrimin e tyre ndaj mikut të tij, që po vdiste.

Kështu që ai bëri shumë pyetje rreth kolegjit dhe misionit të tij, dhe përfundimisht dhuroi 100 000 dollarë për të edukuar më shumë infermierë të tillë. Po, shpirtërimi është stili i jetës dhe tregohet në çdo gjë të vogël.

`Si e tregoni shpirtërimin tuaj në punën dhe detyrat tuaja të përditshme? Ne të gjithë në mënyrë të pashmangshme lëmë përshtypje, të mirë apo të keqe, njerëzve që na shikojnë. Si mendoni, çfarë përshtypje bëni ju?`