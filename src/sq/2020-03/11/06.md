---
title:  Puna dhe kujdestaria
date:  10/09/2020
---

“Tërë ato që dora jote gjen për të bërë, bëji me gjithë forcën tënde” (Predikuesi 9:10). Solomoni, njeriu më i zgjuar në botë, na jep këtë këshillë në lidhje me kujdestarinë në çdo aspekt të jetës.

Kur bëjmë pyetje rreth kujdestarisë së Krishterë, shumica flasin vetëm për përgjegjësinë financiare. Edhe pse paraja është një aspekt i rëndësishëm i kujdestarisë, kujdestaria është një fushë më e gjerë se kaq. Kujdestaria është edhe menaxhim i përgjegjësive tona për të zhvilluar dhe shfrytëzuar sa më mirë të gjitha burimet e disponueshme.

Me çfarë burimesh na ka bekuar neve Zoti në kishë? Pjetri shpall shumë qartë se çdo person ka marrë dhunti të ndryshme nga Krijuesi. Ai i referohet të Krishterëve të pajisur si “priftëri e shenjtë” (1Pjetri 2:5), të cilët kanë përgjegjësi para Zotit si kujdestarë ndaj të gjitha dhuratave, që i ka dhënë Zoti: para, kohë, energji, talente, etj.

`Lexoni Predikuesi 9:10 dhe 1 Korintasve 10:31. Cili është këtu mesazhi për ne? Pra, si duhet të punojmë dhe si duhet të edukojmë njerëz të tjerë me etikën e punës?   `

Një prej gabimeve më të përhapura sot është prirja për të ndarë aspekte të ndryshme të jetës sonë. Pra, kemi një jetë në punë, tjetër jetë në shtëpi, kemi jetë shpirtërore dhe jetë tjetër gjatë kohës së lirë. Në disa raste kjo është një gjë e mirë. Për shembull, është mirë të mos e sjellësh punën në shtëpi, në mënyrë që të kesh përqëndrim të plotë tek përgjegjësitë familjare. As aktivitetet e kohës sonë të lirë nuk duhet të shkurtojnë kohën që duhet të kalojmë me Zotin.

Megjithatë, kjo lloj ndarje nuk duhet t’i aplikohet jetës sonë shpirtërore, sepse ajo duhet të shfaqet në çdo fushë të jetës sonë. Duke kaluar kohë me Zotin, ne mësojmë të jemi punëtorë të mirë. Puna është veç një nga mënyrat për të shfaqur praninë e Zotit në jetën tonë. Nëse jetojmë një jetë të dyfishtë, nëse i kushtojmë Zotit vetëm një orë, një ditë apo vetëm një fushë të jetës sonë, kjo do të thotë se jetojmë një jetë të dyfishtë, duke e dëbuar Zotin nga të gjitha fushat e tjera të jetës.

`Meditoni mbi këto dy pyetje: E para, pyesni veten, nëse e keni ndarë jetën tuaj shpirtërore nga jeta joshpirtërore. Së dyti, nëse po, si mund të mësoni të jetoni shpirtërisht, duke ecur bashkë me Zotin në çdo fushë të jetës?`