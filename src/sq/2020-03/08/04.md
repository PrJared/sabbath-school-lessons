---
title:  Moisiu dhe profetët
date:  18/08/2020
---

`Lexoni 2 Timoteut 3:14–17. Çfarë na mësojnë këto vargje rreth rolit të Shkrimeve në edukimin dhe arsimimin e Krishterë?`

Fjala për pjesën e parë të Biblës, Tora, ndonjëherë është përkthyer si “Ligji”, kryesisht për shkakun se këto libra të shkruara nga Moisiu përmbajnë shumë ligje. Por në fakt, fjala Torah do të thotë “mësimi” ose “udhëzimi”. Ky kuptim i fjalës është shumë ndryshe nga ajo ide se si ne e kuptojmë “ligjin” në Bibël – kryesisht si rregulla, që duhet të zbatojmë për të mos hyrë në listën e zezë të Zotit. Por jo, qëllimi i ligjit Biblik ishte të udhëzonte njerëzit për të jetuar një jetë të suksesshme dhe të sigurtë në një marrëdhënie besëlidhjeje me Zotin, porsi ka qenë plani i Tij origjinal që nga Krijimi.

Dy pjesë të tjera të Biblës hebreje janë quajtur profetët. Ato tregojnë sesa mirë populli i Perëndisë kishte përvetësuar dhe zbatuar në jetë mësimet nga Zoti (profetët e parë, ose librat historikë), dhe çfarë ata duhet të kishin mësuar nga ky material edukativ (profetët e fundit). Pjesa e mbetur e Dhiatës së Vjetër (në hebraisht e quajtur “shkrimet”) është plot me shembuj të mësuesve dhe nxënësve të suksesshëm dhe më pak të suksesshëm dhe përvojave të tyre edukative. Shembujt e suksesit edukativ janë Esteri, Ruthi, Danieli dhe Jobi. Ndërsa disa prej atyre, që dështuan janë katër miqtë e Jobit. Sigurisht, libri i Psalmeve është libri i këngëve të adhurimit, por edhe ai përmban të paktën tre psalme edukative: Psalmi 1, Psalmi 37 dhe Psalmi 73.

Ungjijtë janë plot me materiale edukative, veçanërisht tek shembëlltyrat e Jezusit. Shumë prej letrave të Palit fillojnë me një shpallje të fortë të Ungjillit, por përfundojnë me mësime praktike për jetën e përditshme të Krishterë. Edhe Libri i Zbulesës është plot me materiale edukative. Për shembull, tërë parashikimi i të ardhmes së kishës është shkruar në librin ose rrotullin, të cilin mund ta hapë vetëm Qengji i Perëndisë, pra Krishti – Mësuesi (Zbulesa 5:1–5).

`Disa mund të pohojnë me të drejtë se jo çdo gjë e shkruar tek librat e Moisiut është e zbatueshme në ditët e sotme. Ligji i Përtërirë 17:14–20, udhëzimet për mbretërit, përmbajnë udhëzime shumë të holla rreth sesi të zgjedhim një mbret. Sot, në kishën tonë, ne nuk zgjedhim mbretër, apo jo? Si të gjejmë aplikim të saktë dhe bashkëkohor për të gjithë materialin edukativ, që gjendet në Bibël?`