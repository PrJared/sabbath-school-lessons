---
title:  Burrat dhe gratë e urta
date:  19/08/2020
---

Në ditët e sotme i kuptojmë qartë fjalët si shkollë, studim dhe edukim, por këto fjalë nuk janë të zakonta në Bibël. Bibla përdor më shumë një fjalë – urtësia/i urtë. Për shembull, në Dhiata e Vjetër janë përmendur burra dhe gra të urtë (2 Samuelit 14:2; Fjalët e Urta 16:23).

`Lexoni 1 Mbretërve 4:29–34. Çfarë na mëson kjo rreth rëndësisë së urtësisë?   `

Mbreti Solomon njihet si njeriu më i urtë në botë, i cili ka folur rreth jetës së kafshëve dhe bimëve dhe ka shkruar shumë fjalë të urta, dhe kjo do të thotë që ai ishte një njeri i arsimuar (1 Mbretërve 4:29–34). Librat e Fjalëve të Urta dhe Predikuesi përmbajnë shumë mësime të urta mbi tema të ndryshme, të shkruara nga Solomoni dhe mësues të tjerë të urtë nga kohërat e lashta (Fjalët e Urta 1:1; Fjalët e Urta 25:1; Fjalët e Urta 30:1; Fjalët e Urta 31:1).

Fjala “urtësi” në Bibël nënkupton fjalën “edukim” ose “arsimim” për ditët e sotme. Ajo është diçka, që njeriu e mëson nga prindërit dhe mësuesit e tij, veçanërisht në fëmijëri (Predikuesi 12:1), por në fakt fitimi i urtësisë vazhdon gjatë gjithë jetës. Së dyti, urtësia ka një anë praktike; për shembull, mësoni nga milingonat, të cilat grumbullojnë ushqim gjatë verës për të patur ushqim në dimër (Fjalët e Urta 6:6–8).

Megjithatë, urtësia nuk është vetëm praktike; ajo ka edhe anën teorike, sepse ajo fillon me besimin tek Zoti dhe ndjek parime të caktuara themelore (Fjalët e Urta 1:7). Urtësia na ndihmon të jetojmë një jetë të përgjegjshme, duke qenë bekim për të tjerët, dhe ajo na mbron nga fatkeqësitë. Së fundi, porsi arsimimi sot, urtësia nuk na jep përgjigje ndaj të gjitha pyetjeve që kemi, por na fuqizon të kënaqemi me aq sa dimë, ndërsa vazhdojmë të eksplorojmë fusha të panjohura. Dhe kjo është një gjendje e mirë nga e cila mësojmë të njohim Perëndinë dhe të besojmë në hirin e Tij. Sipas Jeremia 18:18, roli i një mësuesi të urtë konsiderohet i barabartë me atë të një prifti dhe profeti. Që të treja përcjellin mesazhe nga Zoti tek njerëzit e Tij, në formën e udhëzimeve të ligjit, këshillave edukative dhe mesazheve të veçanta nga Zoti.

`Si ta fitojmë urtësinë dhe pastaj t’ia përcjellim brezit tjetër? Përse është kjo kaq e rëndësishme për ne, njerëzit?`