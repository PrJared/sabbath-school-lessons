---
title:  Në shëmbëlltyrën e Perëndisë
date:  16/08/2020
---

`Lexoni Zanafilla 1:26, 27 dhe Zanafilla 5:1, 3. Çfarë na mësojnë këto tekste rreth, sesi Zoti e krijoi njerëzimin dhe çfarë ndodhi me ne pas mëkatit?   `

Fraza “shëmbëlltyra e Perëndisë” ka mahnitur interpretuesit e Biblës për shekuj të tërë. Çfarë është kjo shëmbëlltyrë, në të cilën u krijuan njerëzit e parë? Për shembull, a do të thotë kjo se njerëzit e parë pasqyronin pamjen e jashtme të Zotit? Apo që ne i ngjajmë Zotit më shumë se forma të tjera të jetës? Apo kjo ka të bëjë me ngjashmërinë shpirtërore dhe intelektuale, si edhe pajtueshmërinë midis Krijuesit dhe njerëzve? Bibla nuk na jep një shpjegim të përpiktë ndaj kësaj shprehje, edhe pse studiuesit kanë nxjerrë prej Shkrimeve interpretime të ndryshme. Por, pavarësisht se si e interpretojmë atë, është e qartë që pas mëkatit shëmbëllimi i Perëndisë në ne u ndryshua. Pikërisht për këtë shkak Ellen G. White ka shkruar se, qëllimi i edukimit dhe arsimimit të Krishterë është të restaurojë imazhin e Krijuesit në njeriun (Education, fq. 14–16).

Si ta arrijmë këtë qëllim të lartë?

Pikë së pari, ne duhet të kujtojmë që Zoti na krijoi për të patur marrëdhënie me Atë, pak a shumë si e kanë prindërit me fëmijët e tyre. Ai na krijoi në shëmbëlltyrën e Tij, siç i kanë prindërit njerëzorë fëmijët e tyre në shëmbëlltyrën e tyre (Zanafilla 5:1), në mënyrë që Ai të na rrisë për të qenë bijtë e Tij, të cilët i përkasin familjes së Tij. Zoti mund të komunikojë me ne dhe, nëse e lejojmë, mund të krijojë marrëdhënie të përjetshme me ne. Prandaj imazhi ose shëmbëlltyra e Zotit është më shumë “imazhi mendor”, i cili mundëson dy qenie – një hyjnore dhe një tjetër njerëzore – të lidhura bashkë mendërisht. Pikërisht kjo ndodh në edukim, fillimisht në shtëpi midis prindërve dhe fëmijëve, dhe më vonë në shkollë, ku mësuesit marrin përsipër edukimin dhe arsimimin e fëmijëve. Qartë, Zoti na krijoi të aftë për të mësuar gjëra më të thella se sa krijesat e tjera. Qëllimi i Tij në procesin e edukimit ishte që ne të mësojmë prej Tij deri sa mendja jonë të pasqyrojë imazhin (mendjen) e Tij.

`Historia e shpengimit është një histori e edukimit nga krijimi deri në mishërimin e Jezusit, dhe nga mishërimi deri në rikrijimin pas ardhjes së Tij të dytë. Zoti është një mësues, dhe Qielli është një shkollë për tërë jetën (Ellen G. White, Education, fq. 301). Si duhet të ndikojë kjo ide në përkushtimin tonë ndaj edukimit të Krishterë në shtëpi, kishë, shkollë, universitet dhe gjatë gjithë jetës sonë?`