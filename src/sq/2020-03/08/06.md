---
title:  Edukimi në Kishën e hershme
date:  20/08/2020
---

Një prej parimeve të vyera të edukimit në Shkrimet e Shenjta e shohim tek ajo sesi Jezusi, Mësuesi i Madh, përgatitej për t’u larguar nga studentët ose dishepujt e Tij. Ata kishin qenë me Atë për tre vite e gjysëm, pak a shumë e njëjta kohë sa shkolla e mesme ose kolegji. Pas mbarimit të këtyre studimeve studentët shpeshherë janë konsideruar të aftë për të vazhduar me forcat e veta.

Por, Jezusi e dinte më mirë. Ai siguroi që ndjekësit e Tij të kenë edukim të vazhdueshëm nën udhëheqjen e Frymës së Shenjtë. Në disa tekste Fryma e Shenjtë është quajtur edhe Ngushëlluesi ose Avokati (në greqishten e vjetër, paracletos), i cili do të shoqërojë përherë ndjekësit e Jezusit (Gjoni 14:16, 17). Ajo identifikohet si Fryma e së Vërtetës. Ndërsa Fryma e Shenjtë nuk është quajtur Mësues, puna e Saj është edukative, veçanërisht ndihma e Saj për ne, ndërsa e kërkojmë dhe e gjejmë të vërtetën.

`Lexoni 1 Korintasve 2:1–16. Çfarë gjëje të rëndësishme na tregon Pali në lidhje me edukimin? `

Pali e nis letrën e tij duke i kujtuar kishës së Korintasve që herën e parë, kur ai erdhi tek ata, ai u kishte folur jo për gjë tjetër përveçse Jezus Krishtin dhe kryqëzimit të Tij (1 Korintasve 2:2)— pra, ai nuk u mësoi asnjë dituri të urtë, vetëm shpalli Ungjillin. Por, ai nuk ndaloi me kaq (1 Korintasve 2:6), sepse sapo të Krishterët e rinj ishin të rrënjosur dhe të pjekur në besim, ai filloi t’u mësonte diturinë, misteret që Zoti kishte fshehur përpara kohërash (1 Korintasve 2:7), madje të thellat e Perëndisë (1 Korintasve 2:10). E gjitha kjo studiohet nën udhëheqjen e Frymës së Perëndisë, e cila bashkohet me frymën e nxënësit.

Sa i thellë do të jetë ai studim, dhe sa mësime do t’i hapen atyre, që udhëhiqen nga Fryma e Shenjtë? Kapitulli përfundon me një citat nga profeti Isaia: “Kush i ka marrë përmasat e Frymës së Zotit, ose si këshilltari i tij i ka dhënë mësime”? (Isaia 40:13). Profeti, duke adresuar njerëzit e thjeshtë të kohës së tij, pohoi që asnjëri nuk mund ta bëjë këtë. Kurse Pali e korrigjon këtë përceptim, duke përfunduar: “Ne kemi mendjen e Krishtit”, që do të thotë se të Krishterët, të mbushur me Frymën e Shenjtë kanë hyrje madje tek mendja e Zotit, dhe në këtë mënyrë – tek njohuria dhe kuptimi i pakufizuar (1 Korintasve 2:10–13) i gjithçkaje, që na nevojitet për të mësuar udhën e drejtësisë.