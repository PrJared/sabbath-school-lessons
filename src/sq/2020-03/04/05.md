---
title:  Adhuroni Shpëtimtarin!
date:  22/07/2020
---

Doktrina e Krijimit, e cila është aq e rëndësishme për besimin tonë, nuk paraqitet vetëm, veçanërisht në Dhiatën e Re. Shpeshherë ajo është bashkuar dhe ndërlidhur me doktrinën e Shpëtimit. Kjo ndodh për shkak se në botën tonë plot mëkat dhe vdekje, nuk mjafton vetëm Krijimi. Ne jetojmë, luftojmë, vuajmë dhe pastaj – çfarë? Ne vdesim dhe trupi ynë kalbet.

Sa e bukur ju duket kjo?

Prandaj, doktrina e Shpëtimit është shumë thelbësore për botëkuptimin tonë. Kjo do të thotë se në qëndër të gjithçkaje që besojmë, ne duhet të kemi Jezus Krishtin e kryqëzuar dhe të ringjallur.

`Lexoni Gjoni 1:1–14. Çfarë na tregojnë këto tekste rreth se kush ishte Jezusi dhe çfarë ka bërë Ai për ne?  `

Shikoni gjithashtu mesazhin e engjëllit të parë: “Pastaj pashë një engjëll tjetër, që fluturonte në mes të qiellit dhe që kishte ungjillin e përjetshëm, që t’ua predikojë banorëve të dheut dhe çdo kombi, dhe fisi, dhe gjuhe, dhe populli, dhe thoshte me zë të madh: ‘Druani Perëndinë dhe i jepni lavdi, sepse ora e gjyqit të tij erdhi; adhuroni atë që bëri qiellin, dheun, detin dhe burimet e ujërave’ ” (Zbulesa 14:6, 7). Vini re që “ungjilli i përjetshëm” është drejtpërdrejt i lidhur me Zotin Krijues. Dhe, kur e kuptojmë që Zoti, i cili na ka krijuar është gjithashtu i njëjti Zot, i cili i mishëruar në trupin njerëzor vuajti dënimin për mëkatet tona – ne jemi thirrur për të adhuruar Atë. Çfarë përgjigje tjetër mund të kemi kur arrijmë të kuptojmë sa i dashur është Zoti në të vërtetë?

Për këtë arsye, Krishti i kryqëzuar duhet të jetë në qendër të çdo mësimi, bashkë me Ardhjen e Tij të Dytë, sepse çfarë të mirë ka ardhja e Tij e parë pa ardhjen e dytë? Dikush mund të argumentojë që të dyja ardhjet e Krishtit në fakt janë thjesht dy pjesë të një ngjarjeje – planit Të Shpëtimit.

`Reflektoni më shumë mbi idenë e shprehur tek Gjoni 1, që Ai, me anë të cilit u bënë “të gjitha gjërat” (Gjoni 1:3) ishte Ai, i cili vdiq në kryq për ne. Përse adhurimi duhet të jetë një përgjigje e natyrshme e parezistueshme?`