---
title:  Për më tepër studim
date:  24/07/2020
---

“Objektivi i vërtetë i arsimit është rikthimi i shëmbëlltyrës së Perëndisë tek qeniet njerëzore”—Ellen G. White, Patriarkë dhe Profetë, fq. 460. Me këtë ide në mend, ne mund të shohim përse një botëkuptim i palëkundshëm i Krishterë është aq i nevojshëm për arsimimin adventist. Fund së fundi, siç e kemi përmendur më përpara, arsimimi vetvetiu nuk është domosdoshmërisht i mirë. Njerëzit, duke studiuar madje në universitete, mund të përvetësojnë ide dhe qëndrime, që janë në kundërshtim me parimet Biblike. Prandaj ne, adventistët e ditës së shtatë, duhet të themelojmë sistemin tonë arsimor mbi botëkuptimin e Krishterë. Kjo do të thotë se tërë fushat e edukimit, shkencës, historisë, moralit dhe kulturës, etj., duhen mësuar nga perspektiva biblike. Ne nuk mund të shkojmë kundër Biblës, as të injorojmë mësimet e saj në shkollat tona. Siç e thamë më përpara, nuk ka një gjë të tillë si një perspektivë ose këndvështrim neutral. Çdo njeri e shikon tërë jetën dhe tërë realitetin nëpërmjet filtrit të botëkuptimit të tij/saj, pavarësisht a e ka krijuar atë botëkuptim pas mendimit të thellë dhe sistematik apo e ka thithur atë pa vetëdije në fëmijëri. Prandaj është shumë e rëndësishme që botëkuptimi biblik të krijojë bazën e tërë arsimimit adventist.

**Pyetje për diskutim**

`1.	Çfarë shembuj mund të kujtoni nga historia kur tërë sistemet e arsimimit ishin (ose madje ende janë) shumë të dëmshme? Në cilin vend ka ndodhur kjo, çfarë u mësonin studentëve/nxënësve, dhe çfarë mund të mësojmë nga kjo gjë? Si të mbrojmë sistemet tona arsimore nga këto ndikime shkatërruese?`

`2.	Mësimi i kësaj jave ishte mbi pikat kyçe të botëkuptimit të Krishterë: ekzistenca e Zotit, Krijimi, Bibla, plani i shpëtimit, dhe ligji i Zotit. Cilët elementë të tjerë duhet të përfshijmë për të krijuar një formulim të plotë të një botëkuptimi të Krishterë?`

`3.	Zhan-Zhak Ruso, mendimtari francez i shekullit të tetëmbëdhjetë, ka shkruar: “O ndërgjegje! ndërgjegje! Je instinkti hyjnor, je udhëzuesi i sigurtë i një qenie injorante dhe të kufizuar - edhe pse inteligjente dhe e lirë – ti je gjykatësi i pagabueshëm i së mirës dhe së keqes, që e bën njeriun t’i ngjajë Hyjnisë”. Çfarë ka të saktë dhe çfarë ka gabim një qëndrim i tillë?`

`4.	Reflektoni mbi shpalljen e Ellen G. White: “Objektivi i vërtetë i arsimit është rikthimi i shëmbëlltyrës së Perëndisë tek qeniet njerëzore”. Çfarë nënkuptohet këtu? Si na tregon kjo, përse arsimimi adventist duhet të jetë shumë ndryshe nga arsimimi sekular?`

Sot në Shqipëri dielli perëndon në orën 20:05, në Kosovë – në 20:03. Sabat të lumtur!