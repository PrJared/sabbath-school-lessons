---
title:  Pyetja e Leibnizit
date:  20/07/2020
---

Shumë vite më përpara, një mendimtar dhe shkrimtar gjerman, Gottfried Wilhelm Leibniz, bëri pyetjen më themelore dhe bazike: “Përse ka diçka në vend të asgjësë”?

`Si i përgjigjen tekstet vijuese pyetjes së Leibnizit? Zanafilla 1:1; Gjoni 1:1–4; Eksodi 20:8–11; Zbulesa 14:6, 7; Jobi 12:7–10.`

Është e mahnitshme sesi në Bibël ekzistenca e Zotit thjesht supozohet. Zanafilla 1:1 nuk fillon me disa argumente logjike (edhe pse kemi të tilla) për ekzistencën e Zotit. Në vend të kësaj, ekzistenca e Zotit shpallet pa asnjë dyshim (shih edhe Eksodi 3:13, 14), dhe nga ajo pikënisje që e paraqet Zotin Krijues, zhvillohet historia e madhe e Biblës me të gjitha të vërtetat e tjera.

Doktrina e Krijimit është gjithashtu themelore për çdo edukim të krishterë. Gjithçka që ne besojmë si të krishterë është bazuar mbi doktrinën e Krijimit të botës sonë në gjashtë ditë. Bibla nuk fillon me një shpallje rreth pajtimit me Zotin ose rreth ligjeve të Tij, apo me kryqin ose ringjalljen e Jezusit, as me ardhjen e Tij të dytë.

Jo, Bibla fillon me shpalljen që Zoti është Krijuesi ynë, sepse asnjë mësim tjetër Biblik nuk ka sens pa realitetin e Zotit Krijues.

Sërish, një botëkuptim biblik duhet të theksojë rëndësinë e doktrinës së Krijimit. Ky theksim është bërë jashtëzakonisht i rëndësishëm për shkak se kjo doktrinë është sulmuar nga të gjitha anët në emër të shkencës. Evolucioni – besimi në zhvillimin e ngadaltë gjatë miliarda viteve falë mutacioneve të rastësishme – ka shkatërruar besimin tek Bibla në miliona njerëz. Është e vështirë të imagjinojmë një mësim më anti-etik kundër Biblës dhe besimit të Krishterë në përgjithësi, sesa teoria e evolucionit. Për këtë arsye ideja që evolucioni është disi i pajtueshëm me doktrinën biblike të Krijimit, është madje më e keqe sesa besimi ateist i evolucionit. Harmonia midis të dyjave është e pamundur, pa fyer Biblën dhe besimin e Krishterë në tërësi.

`Zoti na kërkon të kalojmë një të shtatën e jetës sonë duke kujtuar çdo të Shtunë Krijimin që ndodhi brenda gjashtë ditëve. Këtë gjë Ai nuk e ka kërkuar për asnjë doktrinë tjetër. Çfarë na tregon kjo rreth se sa themelore dhe e rëndësishme është kjo doktrinë për botëkuptimin e Krishterë?`