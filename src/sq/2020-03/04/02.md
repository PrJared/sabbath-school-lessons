---
title:  Sytë e Zotit
date:  19/07/2020
---

Një profesor i universitetit të Oksfordit ka shpikur një teori se ne, bota, dhe gjithçka rreth nesh, në fakt nuk është reale. Në vend të kësaj, ne jemi veç krijesa dixhitale të racës aliene, që kanë kompjutera jashtëzakonisht të fuqishëm.

Ndërsa kjo është një teori interesante, ajo lind një pyetje thelbësore: Cila është natyra e realitetit?

Ka dy përgjigje të mundshme dhe shumë të gjëra, edhe nëse vetëm njëra prej tyre është racionale. E para është që gjithësia – dhe gjithçka në të, duke përfshirë neve – thjesht ekziston. Asnjëri nuk e ka krijuar, asnjë nuk e ka formuar. Nuk ka asnjë perëndi, asnjë gjë hyjnore. Realiteti është plotësisht material dhe natyral. Siç tha dikush 2 500 vjet më përpara (kjo nuk është një ide e re), që ka vetëm “atome dhe zbrazëti”.

Pikëpamja tjetër është që ka një Perëndi (ose shumë perëndi ose qenie jashtëtokësore), që ka krijuar Gjithësinë. Kjo vërtet duket më racionale, më e arsyeshme sesa ideja që gjithësia thjesht ekziston pa asnjë shpjegim. Ky këndvështrim përfshin botën natyrale, botën e “atomeve dhe zbrazëtisë”, por nuk është i kufizuar tek ajo. Ky botëkuptim na drejton tek një realitet më i gjërë, më i thellë dhe më shumëdimensional sesa botëkuptimi ateist-materialist, që është aq i përhapur sot.

`Çfarë thonë tekstet vijuese rreth idesë së diskutuar në mësimin e sotshëm? Psalmi 53:1; Fjalët e Urta 15:3; Gjoni 3:16; Isaia 45:21; Luka 1:26–35.`

Në qendër të çdo edukimi të krishterë është jo vetëm realiteti i ekzistencës së Zotit, por çfarë lloj Zoti është Ai – një Perëndi personal, i cili na do dhe, i cili ndërvepron me ne. Ai është Zoti i mrekullirave, i cili, edhe pse përdor ligjet natyrore, nuk është i kufizuar nga këto ligje dhe, i cili mund t’i kapërcejë ato sipas vullnetit të Tij (si ndarja e detit ose lindja e Jezusit nga një virgjëreshë). Mësimi i këtij botëkuptimi është veçanërisht i rëndësishëm në ditët e sotme, për shkak se bota intelektuale mëson kudo vetëm botëkuptimin ateist dhe natyralist, duke shpallur (gabimisht) se shkenca e mbështet atë.

`Mendoni rreth sa i ngushtë dhe i kufizuar është botëkuptimi ateist në krahasim me botëkuptimin biblik, i cili e përfshin botën natyrale, por nuk kufizohet tek ajo. Përse përfundimisht botëkuptimi biblik, botëkuptimi teist është më logjik dhe racional sesa botëkuptimi ateist?`