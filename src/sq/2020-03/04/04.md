---
title:  Botëkuptimi Biblik
date:  21/07/2020
---

Siç është shkruar tek mësimi i së Shtunës, asnjë prej nesh nuk e sheh botën nga një këndvështrim neutral. Për shembull, një ateist e shikon në qiell ylberin pa parë asgjë tjetër përveç një fenomeni natyror. Ylberi për atë nuk ka asnjë kuptim. Në kontrast, njeriu që zotëron botëkuptimin Biblik, duke parë ylberin shikon jo vetëm ndërveprimin e ujit dhe të dritës, por gjithashtu do të kujtojë premtimin e Zotit- të mos shkatërrojë kurrë botën në një përmbytje globale (Zanafilla 9:13–16). “Sa madhështore është përkujdesja e Perëndisë dhe dhembshuria e Tij ndaj krijesave të rëna në mëkat, që e bën Atë të vendosë ylberin e mrekullueshëm në qiell, si një shenjë të besëlidhjes së Tij me njerëzimin! . . . Synimi i Perëndisë ishte që, kur fëmijët e brezave të ardhshëm të pyesnin rreth domethënies së harkut të lavdishëm shumëngjyrësh, që përshkon qiellin, prindërit e tyre t’u tregonin historinë e Përmbytjes dhe t’u thoshin se : Më i Larti Perëndi i ka dhënë formë ylberit dhe e ka vendosur atë mes reve, si një garanci se ujërat nuk kanë për ta përmbytur më të gjithë tokën njëherësh”—Ellen G. White, Patriarchs and Prophets, fq. 63.

Për adventistët e ditës së shtatë, Bibla mbetet teksti bazik i besimit tonë. Bibla na mëson një botëkuptim, një “filtër” me anë të të cilit të shikojmë dhe të kuptojmë botën tonë, e cila mund të jetë një vend i frikshëm dhe i ndërlikuar. Bibla na ndihmon të kuptojmë më mirë botën dhe realitetin hutues në të cilin gjendemi dhe pjesë e të cilit jemi.

`Çfarë të vërtetash gjejmë në tekstet vijuese, që mund të na ndihmojnë të kuptojmë më mirë realitetin në të cilën ekzistojmë? Efesianëve 6:12; Marku 13:7; Romakëve 5:8; Romakëve 8:28; Predikuesi 9:5; Zbulesa 20:5, 6.`

Ne, adventistët e ditës së shtatë, duhet të ngjitemi në mënyrë të palëkundur tek mësimet e Biblës, sepse Bibla është e vërteta e zbuluar nga Zoti, që na shpjegon shumë gjëra rreth kësaj bote, të cilat përndryshe nuk do të dinim as t’i kuptonim. Prandaj, tërë edukimi i Krishterë duhet rrënjosur dhe bazuar në Biblën, Fjalën e Zotit, kurse çdo mësim kundër duhet hedhur poshtë.

`Cilat mësime të Biblës kontradiktojnë besimet e tjera në këtë botë? Çfarë na mëson ky dallim rreth sesa e rëndësishme është që të rrënjosemi në mënyrë të palëkundur dhe besnike në Fjalën e Zotit?`