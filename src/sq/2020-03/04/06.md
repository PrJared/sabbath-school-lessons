---
title:  Ligji i Zotit
date:  23/07/2020
---

Vite më përpara, në Francë diskutohej nëse shteti duhet të shfuqizonte dënimin me vdekje. Avokatët e shfuqizimit kontaktuan një shkrimtar dhe filozof të famshëm francez Mishel Fuko (Michel Foucault) dhe i kërkuan që të shkruante një artikull rreth kësaj çështje. Ai nuk shkroi vetëm për shfuqizimin e dënimit me vdekje, por për shfuqizimin e tërë sistemit të burgosjes, duke kërkuar liri për të gjithë të burgosurit.

Pse? Sepse për Mishel Fukon tërë sistemi moral ishte veç shpikje njerëzore,i fuqizuar nga njerëz në pushtet për të kontrolluar masat. Prandaj në sytë e tij këto kode të moralshme nuk kishin asnjë ligjshmëri reale.

Edhe pse qëndrimi i tij ishte ekstrem, ajo çfarë ne shohim këtu është një pasojë logjike e problemit të vjetër. Moisiu kishte të njëjtin problem mijëra vite më përpara. “ ‘Nuk do të veproni ashtu siç veprojmë sot këtu, ku secili bën të gjitha ato që i duken të drejta në sytë e tij’ ” (Ligji i Përtërirë 12:8; shih edhe Gjyqtarët 17:6; Fjalët e Urta 12:15).

Megjithatë, në qoftë se ne nuk duhet të bëjmë atë çfarë është e drejtë në sytë tanë, i bie që ne vetë nuk jemi as të drejtë, as të shenjtë, as objektivë për të ditur se çfarë është e drejtë moralisht. Atëherë lind pyetja – nga ta dimë se çfarë duhet të bëjmë? Përgjigjja, sigurisht është që, Zoti, i cili na krijoi ne, na ka dhënë gjithashtu një kod moral sipas të cilit të jetojmë. Ndoshta sytë tanë nuk e dallojnë se çfarë është e drejtë, por Zoti e di gjithmonë.

`Çfarë na mësojnë këto tekste rreth sjelljes morale? Ligji i Përtërirë 6:5; Marku 12:29–31; Zbulesa 14:12.`

Në qoftë se Shpëtimi është në qendër të botëkuptimit tonë të Krishterë (siç e pamë javën e kaluar) atëherë po ashtu duhet të jetë Ligji i Zotit, Dhjetë Urdhërimet. Fund së fundi, nga na shpëtoi Krishti nëse jo nga mëkati, i cili është shkelja e ligjit (Romakëve 3:20)? Ungjilli nuk ka kuptim pa ligjin e Zotit, dhe pikërisht kjo na e bën të qartë se ligji nuk është shfuqizuar, pavarësisht nga fakti që ai nuk na shpëton dot. (Prandaj na duhet Ungjilli).

Kështu që, tërë edukimi adventist duhet të theksojë atë çfarë Ellen White ka quajtur “përjetësia e ligjit” (Konflikti i Madh, p. 63), i cili përfshin Sabatin. Në qoftë se edukimi duhet të na ndihmojë të restaurojmë sa të jetë e mundur imazhin e Perëndisë në ne, atëherë ne duhet të lartësojmë ligjin e Zotit të paktën në nivel bazik, në dritën e shembullit të Krishtit, si një kod moral, i cili na tregon se çfarë është e drejtë në sytë e Zotit.