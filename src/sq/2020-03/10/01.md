---
title:  Zoti, arti dhe shkenca
date:  29/08/2020
---

### Lexoni për studimin e kësaj jave
Romakëve 1:18–21; Psalmi 19:1–6, 96:9; Zanafilla 3:6; 1 Timoteut 6; Fjalët e Urta 1; Jobi 38.

> <p>Vargu përmendësh</p>
> “Qiejtë tregojnë lavdinë e Perëndisë dhe kupa qiellore shpall veprën e duarve të Tij” (Psalmi 19:1).

Shkollat dhe kolegjet e Krishtera duhet t’i mësojnë nxënësit dhe studentët e tyre rreth Zotit. Por çfarë do të thotë të japim mësime nga këndvështrimi Biblik? A do të thotë kjo që thjesht të ofrosh vargje të zgjedhura Biblike në lidhje me lëndën e caktuar, si p.sh., mjekësia moderne ose historia e artit? Duke vepruar kështu mund t’i lidhim mësimet tona praktike me fuqinë e mahnitshme të Perëndisë, me anë të të cilit Ai krijoi botën tonë të ndërlikuar. Megjithatë, përfshirja e vargjeve Biblike në librat shkollore është vetëm një pjesë e vogël e edukimit të vërtetë – edukimit, që shëron zemrën dhe shpëton nga mëkati.

Në mënyrë që një edukim i tillë të funksionojë me të vërtetë, kemi nevojë që Fjala e Zotit të jetë e ndërthurrur me mësimet e çdo lënde, nga edukata shoqërore deri te biologjia molekulare. Pa atë, ne do të humbasim pamjen e stërmadhësisë së Zotit, sovranitetin e Tij si Krijues dhe Mbartës të mbarë botës. Vetëm duke mësuar që Zoti e shikon krijimin e Tij si organik dhe të qëllimtë, ne fitojmë kuptimin sesi duhet të japim mësim në lëndë të caktuara.

Këtë javë do të mësojmë disa parime të mësimdhënies  nga këndvështrimi dhe botëkuptimi i Krishterë.

_*Studioni mësimin e kësaj jave për të përgatitur Sabatin e datës 5 Shtator._