---
title:  Budallallëk dhe Urtësi
date:  02/09/2020
---

`Lexoni Fjalët e Urta 1. Çfarë na mëson ky kapitull rreth thelbit të edukimit/arsimimit të vërtetë të Krishterë?`

Bibla vazhdimisht krahason budallallëkun me urtësinë. Libri i Fjalëve të Urta na kujton rreth rrezikut të sjelljes pamend dhe shoqërimit me njerëz të tillë. Dallimi është i qartë: Zoti dëshiron që njerëzit e Tij të kërkojnë urtësinë, ta vlerësojnë atë si thesar dhe ta kenë atë me bollëk.

Nxënësit dhe studentët përdorin talentet e tyre për të fituar njohuri dhe për të arritur rezultate të shkëlqyera. Mësuesit e tyre punojnë në mënyrë të ngjashme. Ne krijojmë kryevepra në art dhe përparojmë në shkencë për shkak të njohurisë dhe aftësisë.

Por, nga këndvështrimi i Krishterë, çfarë dobi ka diploma dhe njohuria, nëse nuk dimë të dallojmë të mirën nga e keqja, të drejtën nga padrejtësia dhe të vërtetën nga gënjeshtra? Lexoni pak biografitë e njerëzve më të shquar të botës së artit, dhe do të shikoni se aftësitë e mrekullueshme dhe talenti nuk shoqërohen domosdoshmërisht me një jetë të mirë dhe të moralshme. Edhe shkencëtarët e mëdhenj të përfshirë në krijimin e armëve biologjike dhe kimike për shkatërrime masive, mund të jenë shumë të arsimuar dhe shumë të talentuar, megjithatë, cilat janë frytet e punës së tyre? Siç thamë më përpara, njohuria vetvetiu jo gjithmonë është e mirë.

`Lexoni Fjalët e Urta 1:7. Sipas këtij teksti, cili është çelësi i edukimit/arsimimit të vërtetë të Krishterë?   `

`Një ateist, fitues i çmimit Nobel në fushën e fizikës dhe studimeve të forcave fizike mbrapa gjithësisë, ka shkruar: “Sa më shumë kuptohet gjithësia, aq më tepër ajo duket e pakuptimtë”. Çfarë na tregon kjo rreth asaj që njohuria vetvetiu jo vetëm se mund të jetë e kotë, por madje mund të na çojë në gabim të madh?`