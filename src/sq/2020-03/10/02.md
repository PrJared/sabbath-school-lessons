---
title:  Vetëm Zoti
date:  30/08/2020
---

Tërë krijimi tregon provat e ekzistencës së Zotit. Kur ne reflektojmë, për shembull, rreth dashurisë së Zotit me të cilën Ai krijoi këtë botë, të cilën njerëzit po e shkatërrojnë, ne mund të fitojmë kuptimin sesi të japim më mirë mësime në lëndë të ndryshme.

Merrni, për shembull periudhën e shtatzënisë njerëzore. Biologjia na tregon se njeriu vjen në jetë nga një vezë qelizë e fekonduar, e cila pas nëntë muajsh kthehet në një qenie njerëzore inteligjente. Ne shohim shenjat e një Krijuesi të dashur gjatë gjithë këtij cikli. Dashamirësia e Zotit shihet madje tek vendi i zgjedhur ku zhvillohet fetusi – pikërisht nën zemrën e nënës. Ndërsa fetusi rritet, po ashtu rritet edhe barku i nënës. Ajo e ka barkun me bebin gjithmonë para syve të saj, po ashtu si Ati ynë Qiellor na ka gjithmonë para syve të Tij.

`Lexoni Romakëve 1:18–21; Psalmi 19:1–6 dhe Nehemia 9:6. Çfarë na tregojnë këto tekste rreth veprave të Zotit Krijues?`

Madje pas 6 000 vitesh të mëkatit dhe mijëra viteve pas Përmbytjes globale shkatërruese, ne ende kemi prova të fuqishme jo vetëm rreth një Zoti Krijues, por edhe rreth dashurisë së Tij ndaj krijesave të Tij. Këto prova janë aq të fuqishme saqë Pali tek Romakëve 1:18–21, thotë se ata që refuzojnë Zotin do të jenë “të pafalshëm” ose “pa justifikim” në ditën e gjykimit, sepse ne mund të mësojmë mjaftueshëm rreth Zotit vetëm nga gjërat që Ai ka krijuar. Me fjalë të tjera, askush nuk mund të justifikohet me injorancë.

Veçanërisht në epokën kur shumë njerëz kanë filluar të adhurojnë krijimin në vend të Krijuesit, sa thelbësore është për edukimin e Krishterë të japë gjithmonë mësime nga këndvështrimi Biblik, duke u bazuar mbi supozimin që Zoti është Krijuesi dhe Siguruesi i gjithçkaje. Fund së fundi, çdo ideologji dhe supozim tjetër që mohon dhe e përjashton Zotin, mund ta çojë nxënësin në përfundime të gabuara. Arsimimi i botës është bazuar mbi supozimin që Zoti nuk ekziston. Arsimimi i Krishterë nuk duhet të bjerë në këtë grackë, as të punojë duke u bazuar mbi parimet e kësaj ideologjie. Kjo rrugë gjithmonë çon në gabime dhe errësirë.

`Mendoni rreth mrekullisë dhe bukurisë së botës sonë, madje pas mëkatit. Si mund të mësojmë të kemi shpresë dhe ngushëllim nga kjo, veçanërisht në kohët e vuajtjes dhe sprovave personale?`