---
title:  E vërteta e kohës së Pjetrit
date:  13/12/2020
---

Në historinë e shpëtimit, Zoti ka dërguar një mesazh të veçantë nëpërmjet fjalës profetike, për t’i përgatitur njerëzit për ngjarjet e ardhshme. Zoti kurrë nuk kapet në befasi (Isaia 46:9, 10). Ai i përgatit njerëzit e Tij për të ardhmen, duke i dërguar profetët me mesazhin e Tij, para se të vijë dita e gjykimit (Amosi 3:7). Në ditët para përmbytjes globale, Zoti i dërgoi botës një mesazh nëpërmjet Noeut me paralajmërimin që po vjen Përmbytja. Në Egjipt, Zoti e ngriti Jozefin për ta përgatitur vendin për zinë e bukës, që do vinte pas shtatë viteve të bollëkut. Profetët judenj i paralajmëruan udhëheqësit Izraelitë rreth shkatërrimit të ardhshëm të Jerusalemit nga ushtritë babilonase. Mesazhi i Gjon Pagëzorit me thirrjen për pendesë përgatiste popullin për ardhjen e parë të Jezusit.

`Lexoni 2 Pjetrit 1:12. Çfarë shprehje përdor Pjetri për të përshkruar mesazhin e Zotit për brezin e tij?`

`Lexoni 2 Pjetrit 1:16–21. Cili ishte mesazhi i “kësaj të vërtete”, që shpallte Pjetri dhe dishepujt e tjerë?`

Mesazhi me rëndësi të përjetshme për shekullin e parë ishte ai që Krishti, Mesia i shumëpritur, kishte ardhur tashmë. Dashuria e Atit Qiellor u zbulua nëpërmjet sakrificës së Krishtit në kryq. Edhe pse “paga e mëkatit është vdekja”, nëpërmjet Krishtit është siguruar jeta e përjetshme për të gjithë. Dhe të gjithë ne duhet të marrim këtë vendim – ta pranojmë dhuratën e shpëtimit nga Zoti apo jo (Romakëve 3:23; Romakëve 6:23; Efesianëve 2:8). Ky mesazh i shpëtimit në Jezus nuk ka skadencë. Kjo është e vërteta, që duhet shpallur në çdo brez.

Libri i fundit i Biblës, Zbulesa, paraqet Jezusin dhe shpëtimin e tij të përjetshëm në kontekstin e kohës së fundit, për të përgatitur njerëzit për ardhjen e Tij të shpejtë. Ky libër e nxjerr në dritë falsitetin e traditës njerëzore dhe të fetarëve egoistë. Nga fillimi deri në fund, ky libër zbulon Jezusin dhe punën e Tij të palodhur për të mirën e njerëzimit.

Jezusi është Dëshmitari i vërtetë i karakterit të Atit Qiellor. Ai është “Princ i mbretërve të dheut”, “që na deshi dhe na lau nga mëkatet tona në gjakun e Tij, dhe na bëri mbretër dhe priftërinj për Perëndinë dhe Atin e Tij” (Zbulesa 1:1–6). Tërë Zbulesa është rreth Jezusit dhe mesazhit të Tij për njerëzit e kohës së fundit, në mënyrë që ata të përgatiten për ardhjen e Tij të shpejtë.

`Kur mendoni rreth librit të Zbulesës, çfarë ju vjen ndër mend? A ju shkon mendja më shumë tek bishat dhe simbolet profetike apo tek Jezusi? Si mendoni, përse na i ka dhënë Jezusi profecitë e Zbulesës? Si na i zbulojnë ato planet e Tij dashamirëse për njerëzimin?`