---
title:  Thirrja e fundit e Zotit
date:  17/12/2020
---

`Lexoni Zbulesa 14:8; Zbulesa 17:3–6 dhe Zbulesa 18:1–4. Çfarë na mësojnë këto vargje rreth Babilonisë shpirtërore?`

Në librin e Zbulesës, termi “Babilonia” përfaqëson një sistem të rremë fetar, i cili është i bazuar mbi veprat njerëzore, traditat njerëzore dhe doktrinat e rreme. Ky sistem i lartëson njerëzit dhe vetëdrejtësinë e tyre mbi Jezusin dhe jetën e Tij pa mëkat. Ai i mban urdhërat njerëzore mbi urdhërat e Perëndisë. Babilonia e lashtë ka qenë qendra e idhujtarisë, adhurimit të diellit dhe e mësimit të rremë rreth pavdekshmërisë së shpirtit. Ky sistem i rremë fetar në mënyra të padukshme ka integruar në adhurimin e tij shumë prej praktikave fetare të Babilonisë së lashtë. Mesazhi i Zotit për ne, që jetojmë në kohën e fundit është rreth Jezusit dhe drejtësisë së Tij. Këtu dëgjojmë jehonën e thirrjes Qiellore: “ ‘Ra, ra Babilona e madhja . . . Dilni prej saj, o populli im’ ” (Zbulesa 18:2, 4). Zoti e ka ngritur Kishën Adventiste të Ditës së Shtatë për të lartësuar mesazhin e Krishtit në tërësinë e tij. Të lartësojmë Jezusin do të thotë të lartësojmë të gjitha mësimet e Tij. Kjo do të thotë të shpallim Atë, i cili është “udha, e vërteta dhe jeta” (Gjoni 14:6). Kjo do të thotë të ekspozojmë gabimet e Babilonisë në kontrastin e të vërtetave Biblike.

`Lexoni Zbulesa 14:7, 9–11. Çfarë objektesh kontrastuese të adhurimit janë theksuar në këto vargje?`

Zbulesa 14 përshkruan dy adhurime të ndryshme – adhurimin e Krijuesit dhe adhurimin e bishës. Shenja dalluese e këtyre dy adhurimeve është dita e adhurimit -  dita e Zotit Krijues është e Shtuna, ndërsa dita e bishës – e diel – të cilën ai ofron si alternativë të Sabatit të vërtetë. Sabati përfaqëson çlodhjen dhe sigurinë që gjejmë në Krisht – Krijuesin, Shpëtimtarin dhe Mbretin tonë të shumëpritur. Dita e bishës përfaqëson një zëvëndësim të rremë dhe njerëzor, i cili është bazuar mbi arsyetime dhe dekrete njerëzore.

`Lexoni Zbulesa 14:12. Çfarë na tregon ky tekst, veçanërisht në kontekstin e mëparshëm? Si i zbulon ky tekst të dy – ligjin dhe hirin e Perëndisë? Çfarë na mëson kjo rreth ligjit dhe hirit si dy aspekte të pandashme të Ungjillit?`