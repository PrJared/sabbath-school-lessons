---
title:  Përqëndrimi i Zbulesës tek koha e fundit
date:  14/12/2020
---

Ungjijtë kryesisht përqëndrohen tek ardhja e parë e Jezusit. Ata na tregojnë historinë e lindjes, jetës, vdekjes dhe ringjalljes së Tij. Edhe pse ata flasin rreth ardhjes së Tij të dytë, kjo nuk është tema e tyre kryesore. Kurse libri i Zbulesës përqëndrohet kryesisht tek kulmi i Konfliktit të Madh të shekujve. Secila profeci e madhe e këtij libri përfundon me ardhjen e lavdishme të Zotit tonë.

`Lexoni Zbulesa 1:7; Zbulesa 11:15; Zbulesa 14:14–20 dhe Zbulesa 19:11–18. Çfarë përfundimi të ngjashëm shikoni në secilin pasazh?`

Nga kapitulli i parë i Zbulesës deri në fund të saj, kulmi i çdo profecie është ardhja e dytë e Jezus Krishtit. “Qengji që u therr” (Zbulesa 5:12) po vjen sërish si Mbreti i mbretërve dhe Zoti i zotërve (Zbulesa 19:16). Ai do të mposhtë të gjithë armiqtë, të cilët i shtypin dhe i përndjekin njerëzit e Tij (Zbulesa 17:14). Ai do t’i çlirojë ata nga ky makth i mëkatit dhe do i çojë në shtëpinë e tyre të lavdishme. Konflikti i Madh midis të mirës dhe së keqes do të marrë fund. Toka do të rikrijohet sërish dhe të shpëtuarit do të jetojnë bashkë me Zotin e tyre përjetësisht (Zbulesa 21:1–4).

Tek Zbulesa 22:7 (shih edhe vargjet 12, 17 dhe 20), Jezusi thotë: “ ‘Ja, unë vij shpejt; lum ai që i ruan fjalët e profecisë së këtij libri’ ” (NKJV). Kështu që apeli final i Jezusit ndaj tërë njerëzimit është që të përgjigjen ndaj dashurisë së Tij, të pranojnë hirin e Tij dhe të ndjekin të vërtetat e Tij për t’u përgatitur për ardhjen e Tij të afërt. Zbulesa përfundon me ftesën e Jezusit: “Dhe Fryma dhe nusja thonë: ‘Eja!’. Dhe ai që dëgjon le të thotë: ‘Eja!’” (Zbulesa 22:17).

Zoti ynë fton të gjithë ata, që i kërkojnë jetën e përjetshme që të vijnë tek Ai. Pastaj ai fton të gjithë ata, që kanë pranuar mesazhin e shpëtimit dhe mezi po presin ardhjen e Tij, që të bashkohen me Të, duke ftuar të tjerët për të pranuar mesazhin e dashurisë së Tij. Ai na dërgon me mision për të ndarë mesazhin e Tij për të përgatitur botën për ardhjen e Tij të afërt. Nuk ka asgjë më shpërblyese sesa pjesëmarrja në këtë mision bashkë me Jezusin për të shpëtuar njerëzit. Nuk ka asgjë më të kënaqshme sesa bashkëpunimi me Krishtin në planin e Tij të shpëtimit në kohën e fundit.

`Vërtet Krishti po vjen shpejt? Gjoni shkroi këto fjalë 2000 vjet më përpara. Megjithatë, në dritën e së vërtetës rreth gjendjes së të vdekurve, përse është ardhja e dytë e Krishtit për secilin prej nesh personalisht një ngjarje, që vjen veç një çast pas vdekjes sonë? Si na ndihmon ky fakt të kuptojmë më mirë sesa shpejt do të vijë vërtet Krishti?`