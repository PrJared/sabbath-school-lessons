---
title:  Mesazhi i kohës së fundit tek Zbulesa
date:  15/12/2020
---

Epiqendra e Zbulesës është kapitulli 14. Ky kapitull ka një rëndësi të jashtëzakonshme për besimtarët, që jetojnë në ditët e fundit të historisë njerëzore. Ai zbulon mesazhin e Zotit për njerëzit e ditëve të fundit. Ky mesazh i kohës së fundit është thelbësor për të gjithë besimtarët dhe për të gjithë njerëzimin.

`Lexoni Zbulesa 14:14–20. Çfarë simbolesh përdoren këtu për të ilustruar ardhjen e dytë të Krishtit?`

Simboli i korrjes përdoret në tërë Biblën për të përshkruar ardhjen e dytë të Krishtit (Mateu 13:37–43; Marku 4:29). Tek Zbulesa 14, korrja e grurit të pjekur përfaqëson shpengimin e njerëzve të drejtë, kurse korrja e rrushit të pjekur ilustron shkatërrimin e njerëzve të këqinj. Zbulesa 14:6–12 përmban një mesazh urgjent të ditëve të fundit për të përgatitur njerëzit për korrjen finale të tokës.

`Lexoni Zbulesa 14:6, 7. Cili është thelbi i mesazhit të këtyre vargjeve? Si na ndihmojnë ato për të kuptuar më mirë se kush jemi ne, adventistët e ditës së shtatë?`

Mesazhi i engjëllit të parë tek Zbulesa 14 tërheq brezin e shekullit XXI, i cili kërkon qëllimin e jetës. Ai paraqet ungillin e hirit të Perëndisë, i cili siguron faljen për të gjithë. Ai na pastron nga faji dhe na fuqizon për të mposhtur mëkatin. Ky mesazh na siguron një vetëvlerësim të shëndetshëm, të bazuar tek fakti se Krishti na ka krijuar dhe shpenguar. Ai na tregon se një ditë Zoti do t’i japë fund tërë padrejtësive në ditën e Tij të gjykimit. Ky është një lajm i mrekullueshëm, sepse na zbulon se padrejtësia nuk do të zgjasë pafund.

`“Në një sens të veçantë, adventistët e ditës së shtatë janë vendosur në këtë botë si roje dhe dritësjellës. Atyre i është besuar paralajmërimi i fundit i botës që po vdes. Mbi ta po ndriçon drita e mrekullueshme e Fjalës së Zotit. Atyre i është dhënë detyra jashtëzakonisht solemne dhe e rëndësishme – shpallja e mesazheve të engjëllit të parë, të dytë dhe të tretë. Nuk ka asnjë punë tjetër më të rëndësishme. Ata nuk duhet të lejojnë asgjë tjetër t’i shpërqëndrojë nga kjo porosi”—Ellen. G. White, Evangelism, fq. 119, 120. Si, ne si kishë dhe individë mund t’i përvetësojmë këto fjalë?`