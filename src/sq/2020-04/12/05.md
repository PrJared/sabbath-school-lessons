---
title:  Duke kuptuar më mirë mesazhin e Zotit
date:  16/12/2020
---

Mesazhi i Zbulesës në ditët e fundit paraqet Krishtin si Shpëtimtarin hirplotë për tërë njerëzimin (Zbulesa 14:6). Kjo është një thirrje serioze në dritën e gjykimit të Zotit për të “druajtur” Zotin ose për t’i treguar një respekt të thellë Zotit në gjithçka që bëjmë, pra të respektojmë urdhërimet e Tij dhe të bindemi ndaj ligjit të Tij (Zbulesa 14:7). “Druajtja” e Zotit ka të bëjë me mendimet tona. Kjo është thirrja për të jetuar për të kënaqur Zotin, duke vendosur Zotin në vendin e parë të tërë mendimeve tona. Ky është një qëndrim i bindjes, i cili na aftëson që të jetojmë jetë të perëndishme (Fjalët e Urta 3:7; Veprat 9:31; 1 Pjetrit 2:17). Ky mesazh gjithashtu na fton për t’i dhënë lavdi Zotit. Kjo përfshin çdo gjë që bëjmë në çdo aspekt të jetës sonë.

`Lexoni Predikuesi 12:13, 14 dhe 1 Korintasve 6:19, 20. Si na ndihmojnë këto vargje për të kuptuar më mirë se çfarë do të thotë të druajmë Zotin dhe t’i japim Atij lavdi?`

Në epokën e papërgjegjshmërisë morale, kur miliona njerëz ndihen sikur nuk detyrohen t’i japin llogari askujt përveç vetvetes, ky mesazh i ditës së gjykimit na kujton se në fakt ne të gjithë jemi përgjegjës për veprimet tona dhe një ditë do t’i japim Zotit llogari për ato. Ka një lidhje midis respektit të thellë për Zotin, bindjes ndaj Zotit dhe gjykimit. Bindja është fryti i një marrëdhënieje shpëtuese me Jezusin. Vetëm drejtësia e Tij është mjaft e mirë për të kaluar gjykimin, dhe ne jemi të sigurtë dhe të shpëtuar vetëm kur kemi drejtësinë e Tij. Nëpërmjet drejtësisë së Tij ne mund të jetojmë, duke i dhënë lavdi Zotit në çdo gjë që bëjmë.

`Lexoni Zbulesa 14:7; Zbulesa 4:11; Zanafilla 2:1–3 dhe Eksodi 20:8–11. Cila është baza e adhurimit të vërtetë, dhe si e pasqyron Sabati këtë kuptim?`

Satani e ka sulmuar Sabatin për shkak se ai e di që Sabati është zemra e adhurimit. Sabati e lartëson Krishtin si Krijues dhe fton tërë njerëzit kudo për të adhuruar “Atë që bëri qiellin, dheun, detin dhe burimet e ujërave” (Zbulesa 14:7). Ky mesazh është shumë aktual në epokën e evolucionit. Ai na thërret që të kthehemi tek adhurimi i vërtetë ndaj Jezusit, i cili na ka krijuar dhe, i cili na jep vlerën e vërtetë në Të.

`Mendoni, sa i rëndësishëm është Sabati si kujtim i Zotit si Krijuesi ynë dhe, i cili është i vetmi Person i denjë për të adhuruar. Fund së fundi, cili mësim tjetër është aq i rëndësishëm sa që Zoti na urdhëron t’ia kushtojmë një të shtatën e çdo jave për ta kujtuar Atë si Krijuesi ynë?`