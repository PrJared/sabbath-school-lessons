---
title:  Histori misioni
date:  18/12/2020
---

#### Të Mësosh të Duash

Anjlena Singh, 25 vjeç

Kur ishte 14 vjeç, Anjlena vendosi se nuk i pëlqenin pastorët.

Atë vit, mamaja e saj u sëmur dhe e çuan në një spital të largët, për t’u mjekuar për një infeksion të rëndë në veshka dhe tëmth. Babai shkoi me mamanë në spital dhe la Anjlenën dhe vëllain e saj 10-vjeçar, Roshanin, në shtëpinë e tyre në qytetin Gorakpur. Fëmijët shkonin në shkollë vetë dhe fqinjët i ndihmonin me ushqime.

Pastaj Anjlena u sëmur nga mëlçia dhe u shtrua në një spital pranë shtëpisë. Ajo ndihej shumë e vetmuar. Ajo mendonte për të ëmën, në spitalin e largët. Iu kujtua kisha ku familja e saj kishte shkuar çdo të diel. Ajo dëshironte që dikush të vinte ta vizitonte. “I dashur Zot, të lutem, dërgo dikë të më vizitojë,” lutej ajo, çdo ditë.

Por askush nuk erdhi.

Mbas dhjetë ditësh, Babai dhe Mamaja erdhën në spitalin e saj.  Mamaja ishte mirë. Prindërit e çuan Anjlenën në shtëpi.

Vajza mësoi se askush nuk e kishte vizituar as mamanë, gjatë kohës në spital. Askush nga kisha e tyre, as pastori. Anjlena ndihej e zhgënjyer e zemëruar. Ajo vendosi të mos shkonte më kurrë në kishë. Ajo vendosi të mos i besonte më asnjë pastori. Kur dëgjonte dikë të përmendte fjalën “pastor”, inati ziente brenda saj.

Kaluan shumë vite. Një ditë, njëra nga tetot mori në telefon. “A e dini që në qytetin tonë ka një kishë që quhet Kisha Adventiste?” pyeti ajo. “Pastori është i ri. Ai erdhi të na vizitojë. Hajdeni në shtëpinë tonë ta takoni.”

Anjlena nuk donte ta takonte. “Jo,” tha ajo, “nuk më pëlqejnë pastorët.”

Tetoja mori në telefon sërish, disa ditë më vonë dhe sërish e ftoi Anjlenën të takonte pastorin.

“Nuk dua të takoj asnjë pastor dhe nuk dua të shkoj në asnjë kishë,” u përgjigj vajza.

Por një ditë, tetoja mori në telefon e trishtuar. Bashkëshorti i saj kishte vdekur dhe ajo po i ftonte njerëzit për varrimin e tij. Ajo i kërkoi Anjlenës të njoftonte pastorin Adventist për vdekjen dhe ta ftonte të lutej me familjen. Anjlena e mori pastorin Pradip Singh në telefon. Ai u lut dhe inkurajoi familjen me vargje nga Bibla.

Mamaja e Anjlenës e pëlqeu pastorin dhe e ftoi të vizitonte shtëpinë e tyre. Ajo kishte shumë pyetje dhe bashkë me babain biseduan me pastorin për tre orë. Pasi u lutën bashkë, ata i kërkuan pastorit të vinte të nesërmen. Pastori e ftoi familjen të shkonte në kishë të shtunave.

Babai, Mamaja dhe Roshani shkuan në kishë të shtunën e ardhshme. Ata ndien se diçka, në këtë kishë, ishte ndryshe dhe kërkuan studime Biblike. Mbas tre muajsh, ata të tre u pagëzuan.

Mbas pagëzimit, pastori vazhdoi të jepte studime Biblike në shtëpinë e tyre, çdo javë. Kur ai vinte, Anjlena shkonte në dhomën tjetër dhe dilte vetëm pasi ai kishte ikur. Por edhe pse e mbyllte derën, ajo i dëgjonte bisedat dhe lutjet.

Kaloi një vit e gjysëm. Një ditë, papritur, Anjlena i tha Mamasë, “Merre në telefon pastorin. Dua të studioj Biblën.”

Të gjithë u çuditën.

“Si ka mundësi?” tha Mamaja. “Kemi një vit e gjysmë që lutemi.”

Pastori mendoi se Anjlena po tallej por i bëri studimet. Anjlena ia dha zemrën Jezusit në vitin 2017.

Disa muaj pas pagëzimit, Anjlena i çuditi sërish prindërit.

“Dua të martohem me pastorin Adventist,” tha ajo. “Dua të jem bashkëshorte pastori.”

Prindërit e saj ishin të shqetësuar se ç’mund të thoshte pastori ndaj biseduan me shumë kujdes rreth dëshirës së vajzës. Ata nuk e dinin se pastor Pradip kishte tre vjet që lutej për një bashkëshorte. Ai kurrë nuk kishte menduar rreth Anjlenës por, kur mori vesh dëshirën e saj, nuk mund të refuzonte. “E pranoj me gëzim si bashkëshorten time,” tha ai duke buzëqeshur.

Pradip dhe Anjlena u martuan në tetor 2018. Sot, Anjlena punon si infermiere dhe shërben në kishën e Gorakpurit, ku bashkëshorti i saj është pastor. Ajo është shumë e lumtur që Perëndia ka përdorur jetën e saj për të çuar njerëz tek Ai. Pesë të afërm dhe miq u pagëzuan, pasi panë ndryshimet në jetën e saj.

“Tani, mendoj se pastorët janë shumë të mirë,” tha ajo. “I dua pastorët, veçanërisht bashkëshortin tim.”

Anjlena e do shumë edhe edukimin Adventist. Pasi u bë adventiste, ajo vizitoi shkollën Advensite në Varanasi dhe pa fëmijët që mësonin Biblën. Asaj i bëri shumë përshtypje dhe bindi të afërmit e saj t’i regjistronin fëmijët e tyre në shkollën konviktore. Deri tani, ajo ka çuar gjashtë fëmijë te shkolla e cila është një nga projektet që do marrë një pjesë të Ofertave të Sabatit të 13të, javën e ardhshme. Faleminderit që planifikoni një ofertë bujare.