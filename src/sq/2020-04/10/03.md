---
title:  Grupet e vogla në Shkrimet
date:  30/11/2020
---

Bibla na jep shumë shembuj të grupeve të vogla, ku njerëzit ishin së bashku duke iu lutur Zotit, duke inkurajuar njëri-tjetrin, duke punuar së bashku për Krishtin dhe, duke patur miqësi. Këto grupe i siguronin besimtarëve mundësi për të ndarë përgjegjësitë e tyre dhe të përdornin tërë kapacitetin e dhuntive të ndryshme. Pra, grupet e vogla mund t’i japin Zotit mundësi për të përdorur secilin prej nesh në mënyrë më të plotë.

`Lexoni Eksodi 18:21–25. Çfarë këshille të vlefshme i dha Moisiut vjehrri i tij, Jethro? Përse plani i tij ishte aq jetësor dhe i rëndësishëm?`

Çdo person në kampin e Izraelit u bë pjesëtar i një grupi prej dhjetë vetash, i drejtuar nga një udhëheqës i perëndishëm. Këto grupe të vogla ishin vendi ku zgjidheshin probleme, por jo vetëm kaq. Këto grupe merreshin me parandalimin e problemeve dhe me ushqyerjen shpirtërore. Në këto grupe ndaheshin vizionet dhe planet e Zotit për Izraelin. Në grupe të tilla njerëzit mund të zhvillonin marrëdhënie të ngushta dhe të përkujdesshme, që ndihmonin të gjithë pjesëmarrësit të zgjidhnin çdo problem të lindur. Pa dyshim, njerëzit atëherë porsi edhe ne sot, luftonin me probleme, në të cilat njerëzit e tjerë mund t’i ndihmonin. Grupet e vogla sigurojnë mundësi për një shoqëri të ngrohtë dhe të kujdesshme, rritjen shpirtërore dhe zgjidhjen e problemeve.

Është e mahnitshme që ekspertët modernë të grupeve të vogla pohojnë se numri ideal për bashkëveprim midis pjesëmarrësve të një grupi të vogël është midis 6-12 veta. Kjo është pikërisht ajo çfarë zbatonte Moisiu dhe Jezusi, duke formuar grupet e tyre.

`Lexoni Luka 6:12, 13; Mateu 10:1 dhe Marku 3:13–15. Cili ishte qëllimi i dyfishtë i Jezusit, duke thirrur dishepujt e Tij dhe duke i zgjedhur për të qenë pjesë e një grupi të vogël në shërbesën e Tij?`

Qëllimi i Jezusit në thirrjen e dishepujve ishte për t’i përgatitur ata shpirtërisht dhe praktikisht për misionin e tyre të ardhshëm ndaj botës. Duke qenë në shoqëri të vazhdueshme me Jezusin, dishepujt do të rriteshin në hir. Në kontekstin e takimeve të grupit të tyre të vogël, ata do të mësonin sesi të shërbenin më me efikasitet. Çdo ditë ata vëzhguan Jezusin duke shërbyer ndaj nevojave të njerëzve përreth, duke mësuar nga Ai sesi të përdornin dhuntitë e tyre. Qëllimi i grupit të vogël të Jezusit ishte të ushqente dishepujt shpirtërisht dhe t’i fuqizonte ata në ungjillizim.

`Mendoni rreth asaj here kur ishit pjesëtar i një grupi të vogël (në familje, punë, shkollë, etj.), në të cilin të gjithë kujdeseshin për njëri-tjetrin dhe bashkëpunonin për të arritur një qëllim të përbashkët. Çfarë keni mësuar nga ajo përvojë, që mund t’ju ndihmojë të kuptoni më mirë vlerën e grupeve të vogla në kishë?`