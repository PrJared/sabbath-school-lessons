---
title:  Çelësi për të rritur kishën
date:  28/11/2020
---

### Lexoni për studimin e kësaj jave
Zanafilla 1:1, 2, 26; Eksodi 18:21–25; 1 Korintasve 12:12–25; Veprat 16:11–15, 40; Veprat 4:31; Veprat 12:12.

> <p>Vargu përmendësh</p>
> “Atëherë Ai u tha dishepujve të vet: ‘E korra është me të vërtetë e madhe, por punëtorët janë pak. Lutjuni, pra, Zotit të të korrave, të dërgojë punëtorë në të korrat e Tij’ ” (Mateu 9:37, 38).

Dikush ka thënë: “Numrat kanë fuqi”. Në një sens kjo është e drejtë. A e keni vërë re se ju ndiheni më shumë të motivuar për të bërë ushtrime fizike kur i bëni ato me një grup njerëzish, sesa kur jeni çdo ditë vetëm në shtëpi? Për këtë arye shumë veta regjistrohen në klubet e shëndetit, palestra, etj., sepse ata besojnë se do të bëjnë më shumë ushtrime dhe do të kënaqen më shumë nëse e bëjnë këtë bashkë me njerëz të tjerë. Në mënyrë të ngjashme, Zoti na ka krijuar për miqësi. Ne jemi qenie shoqërore dhe porsi me ushtrimet fizike, ne arrijmë rezultate më të mira në shumë aspekte të tjera të jetës, nëse kemi një grup mbështetës. Kjo është veçanërisht e vërtetë në çështjet shpirtërore.

Në tërë Biblën janë theksuar grupet e vogla si një prej metodave të Zotit për të forcuar besimin tonë, për të thelluar njohurinë e Fjalës së Tij, për të gjallëruar jetën tonë të lutjes dhe për të na pajisur për dëshmim. Ati, Biri dhe Fryma e Shenjtë morën pjesë në shërbesën e një grupi të vogël. Moisiu ishte udhëheqës i një grupi të vogël. Jezusi themeloi një grup të vogël të dishepujve. Kurse apostulli Pal udhëtonte nëpër Perandorinë Romake me një grup të vogël të bashkëpunëtorëve të tij ungjillizues.

Gjatë kësaj jave do të përqëndrohemi tek baza Biblike e grupeve të vogla dhe do të zbulojmë çelësin e suksesit për të rritur kishën lokale.

_*Studioni mësimin e kësaj jave për të përgatitur Sabatin e datës 5 dhjetor._