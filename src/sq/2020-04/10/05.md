---
title:  Grupet e vogla në Dhiatën e Re
date:  02/12/2020
---

Kisha e Dhiatës së Re u rrit me shpërthim. Brenda disa viteve ajo u rrit nga një grup i vogël dishepujsh në dhjetëra mijëra të Krishterë. Shumë faktorë kontribuan në rritjen kaq të shpejtë të besimtarëve. Shërbesa e Krishtit kishte mbjellë farën e Ungjillit dhe kishte përgatitur turmat për të pranuar predikimin e dishepujve. Pas ngjitjes së Krishtit në Qiell, Fryma e Shenjtë zbriti tek dishepujt, që ishin mbledhur për t’u lutur. Një prej faktorëve kontribues të rritjes së shpejtë të Kishës së hershme ishte se ajo përbëhej prej grupeve të vogla. Pikërisht grupet e vogla bënin ndryshimin.

`Lexoni Veprat 18:1–5 dhe Veprat 20:1–4. Si mendoni, pse i përmend Luka disa prej bashkëpunëtorëve të ngushtë të Palit?`

Sa bukur që Luka përmend disa prej bashkëpunëtorëve të Palit. Për atë secili prej tyre ishte me rëndësi. Ai e njihte me emër. Ata mbështesnin njëri-tjetrin në ungjillizim. Edhe pse këtu përmenden vetëm disa emra, kjo vetëm e vërteton rëndësinë e bashkëpunimit edhe kur jeni vetëm një grup i vogël.

Me siguri, secili prej këtyre njerëzve kishte dhunti ndryshe nga të tjerët. Ata ishin me prejardhje dhe kultura të ndryshme. Këndvështrimet e tyre jo gjithmonë përputheshin me njëri-tjetrin, megjithatë secili prej tyre jepte një kontribut të çmuar për kauzën e Krishtit. Pikërisht ajo, që ata ishin me dhunti, origjinë dhe përjetime të ndryshme, kontribuoi në rritjen e kishës. Secili prej tyre kontribuoi në misionin e Krishtit nga pasuria e origjinës së tyre dhe eksperiencës personale me Jezusin.

`Krahasoni Veprat 16:11–15, 40 me Veprat 12:11, 12. Çfarë ftese i bëri Lidia Palit direkt pas konvertimit të saj? Ku shkuan menjëherë Pali dhe Pjetri pasi u liruan nga burgu?`

Besimtarët e Dhiatës së Re takoheshin rregullisht nëpër shtëpira. Shtëpitë e Krishtera u bënë qendrat e influencës dhe zemrat e shërbesës së grupeve të vogla.

`A keni menduar rreth shërbesës së grupeve të vogla në shtëpinë tuaj ose që të bashkoheni me një shok/shoqe për të nisur një grup të vogël shpirtëror në shtëpinë e tij/saj? Në qoftë se jeni tashmë pjesë e një grupi të vogël, mendoni se çfarë mund të ndani me grupin e Shkollës së Sabatit në Kishë rreth dobisë së grupeve të vogla shpirtërore.`