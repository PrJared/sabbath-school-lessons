---
title:  Dinamika e grupeve të vogla
date:  03/12/2020
---

Grupet e vogla janë një mekanizëm që Zoti i përdor për të rritur kishën. Ato shërbejnë si “një strehë e sigurtë”, ku njerëzit mund të shprehin problemet e tyre dhe të diskutojnë shqetësimet e përbashkëta. Grupet e vogla mundësojnë rritjen shpirtërore në kontekstin e marrëdhënieve plot dashuri dhe kujdesje. Shumë jobesimtarë fillimisht do të ndihen më rehat, duke marrë pjesë në një grup të vogël në shtëpi sesa të vijnë menjëherë në adhurimin tradicional në kishë.

`Lexoni Veprat 4:31, Veprat 12:12 dhe Veprat 20:17–19, 27–32. Listoni të gjitha aktivitetet që të Krishterët e hershëm bënin në grupet e tyre.`

Të Krishterët e hershëm takoheshin për të ndërmjetësuar në lutje për të tjerët, për t’u lutur për shqetësimet e përbashkëta, për të kaluar kohë në shoqëri miqësore, për të studiuar Fjalën e Zotit, për t’u pajisur për shërbesë, për të ndihmuar njëri-tjetrin në mbrojtjen nga mësimet e rreme, si edhe për të marrë pjesë në aktivitetet ungjillizuese.

Grupet e vogla kanë fuqi për të ndryshuar shoqërinë. Njerëzit, duke i bashkuar dhuntitë e tyre për në shërbesë, duke u përqëndruar tek fuqia e Frymës së Shenjtë për ungjillizim, janë armë e fuqishme në duart e Zotit.

`Lexoni Mateu 9:37, 38. Çfarë thotë Jezusi rreth korrjes dhe, cila është zgjidhja e Tij ndaj problemit?`

Dishepujt panë vetëm mundësitë e dobëta për të përparuar Mbretërinë Qiellore, ndërsa Jezusi pa mundësitë madhështore. Ai e ndau këtë lajm të mirë me ata, duke thënë se “e korra është me të vërtetë e madhe”, por problemi i vetëm është që: “punëtorët janë pak” (Mateu 9:37). Zgjidhja e Krishtit ndaj këtij problemi ishte t’i luteshin “Zotit të të korrave, të dërgojë punëtorë në të korrat e tij” (Mateu 9:38). Grupet e vogla janë përgjigjja ndaj lutjes së Krishtit, sepse ato rrisin dramatikisht numrin e punëtorëve aq të nevojshëm.

Fokusi i tërë grupeve efikase është tek dëshmia dhe shërbesa. Shërbesa e grupeve të vogla shumë shpejt shuhet nëse pjesëmarrësit përqëndrohen ndaj vetvetes dhe jo ndaj njerëzve të tjerë. Në qoftë se grupi i vogël fillon t’i shërbejë kryesisht vetes dhe ka veç një grup diskutimi, ai dështon qëllimin e ekzistencës së tij. Grupet e vogla ekzistojnë për të drejtuar njerëzit e humbur tek Jezusi, për të ushqyer besimin e tyre dhe për t’i pajisur ata për të dëshmuar për Jezusin.

`Ndoshta Zoti po ju thërret që të nisni një grup të vogël në shtëpinë tuaj? Pse të mos filloni të luteni për atë gjë, që Zoti po ju kërkon të bëni? Ndoshta jeni në pragun e kohës më shpërblyese shpirtërore të jetës suaj.`