---
title:  Të organizuar për shërbesë
date:  01/12/2020
---

`Lexoni 1 Korintasve 12:12–25. Pse trupi i njeriut është një shembull i shkëlqyer për të ilustruar bashkëpunimin harmonik në grupe të vogla?`

Pali jo vetëm që na zbulon rëndësinë e dhuntive shpirtërore në funksionimin e kishës, por gjithashtu sugjeron një model sesi ato mund të organizohen. Ai diskuton rreth dhuntive shpirtërore në kontekstin e trupit të Krishtit dhe sesi kjo mund të funksionojë.

Një studim i anatomisë dhe fiziologjisë tregon se organet e trupit janë të organizuara në sisteme të ndryshme të ndërlidhura. Për shembull, sistemi i tretjes, sistemi kardiovaskular, sistemi i frymëmarrjes, etj. Dhuntitë shpirtërore janë si pjesët e ndryshme të trupit. Ato funksionojnë më mirë nëse janë të organizuara në sistemet ose grupet. Në fakt, në shumicën e rasteve, ato nuk mund të funksionojnë vetëm. Trupat tanë nuk janë veç një grumbull organesh të ndryshme, që bëjnë punën e tyre veças nga njëri-tjetri. Secili prej tyre funksionon në një sistem të organizuar dhe të ndërlidhur, duke bashkëvepruar për një qëllim të përbashkët.

Kjo na mëson rreth mjedisit në të cilin mund të përdorim më mirë dhuntitë tona shpirtërore. Është shumë e lehtë të dekurajohemi duke jetuar vetëm jetën tonë shpirtërore, por kur jemi pjesë e një grupi të vogël, përbërë prej njerëzish me qëllime dhe interesa të përbashkëta, ne zbulojmë se mund të përqëndrohemi më mirë në shërbesat tona dhe mund të kemi një sukses akoma më të madh.

Grupet e vogla sigurojnë mjedisin më të mirë për të ushtruar dhuntitë tona shpirtërore, dhe mund të bëhen zemra e e shërbesës ungjillizuese të kishës lokale.

Ellen G. White thekson vlerën e grupeve të vogla, duke thënë: “Ai që nuk mund të gabohet më ka paraqitur nevojë për të formar grupe të vogla si qeliza të komunitetit të Krishterë. Në qoftë se kisha ka shumë anëtarë, le të formojnë disa grupe të vogla për t’i shërbyer jo vetëm anëtarëve të kishës, por edhe jobesimtarëve. Në qoftë se diku ka vetëm dy apo tre që e njohin të vërtetën, le të formojnë ata një grup punëtorësh Biblikë. Le të mbajnë ata lidhjet me njëri-tjetrin në mënyrë të pathyeshme, duke ngjitur me njëri-tjetrin në dashuri dhe bashkësi, duke inkurajuar njëri-tjetrin për të ecur përpara, secili duke marrë kurajo dhe fuqi nga mbështetja e të tjerëve”—Testimonies for the Church, vëll. 7, fq. 21, 22.

Shërbesa e grupeve të vogla është themeluar nga vetë Zoti, për të fuqizuar anëtarët e kishës për t’u rritur shpirtërisht, për të përjetuar shoqërinë e ngrohtë dhe për të ushtruar dhuntitë e tyre shpirtërore në shërbesën e Zotit.

`Reflektoni mbi citatin e sipërm të Ellen G. White. Analizojeni atë pjesë - pjesë. Si mund ta zbatoni këtë këshillë hyjnore në kishën tuaj lokale?`