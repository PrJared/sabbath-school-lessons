---
title:  Histori misioni
date:  04/12/2020
---

#### Luan në Shtëpi

Samson Gulam Masih, 48 vjeç

Gulam Masih kishte shumë pyetje rreth Perëndisë.

Kur ishte i vogël, ai shkonte bashkë me të atin në shërbesa fetare 2 ditë në javë. Një ditë në javë, Babai e çonte me vete në vendin tradicional të adhurimit të familjes dhe të diel shkonin në kisha të ndryshme Kristiane.

Babai nuk vendoste dot çfarë të adhuronte. Një ditë, kur po lexonte librin e shenjtë të familjes, ai tha, “Duket sikur Jezusi përmendet në këtë libër më tepër se sa profeti ynë. Pse?”

Familja krijoi besimin e tyre, që ishte gjysëm tradiocional dhe gjysmë Kristian.

Ndërsa Gulami rritei, ai filloi të preferonte Kristianizmin. Por donte të dinte më shumë. Ai donte të shihte Jezusin me sytë e tij.

“Jezus, dëshiroj të të shoh ballë për ballë,” lutej ai.

Kur ishte i ri, ai vendosi të largohej nga shtëpia e familjes së tij dhe shkoi të jetonte në një kasolle, në dalje të një fshati të largët, Çakval. Ai donte të studionte Biblën vetë, për disa javë.

Banorët e fshatit nuk ishin Kristianë dhe ishin shumë supersticiozë. Ata vunë re që Gulami ishte i qete dhe i sjellshëm. Kur ai ofroi të lutej për një banor të sëmurë dhe ai u shërua, ata filluan ta thërrisnin “Burri i Shenjtë”.

Banorët e respektonin dhe konsideronin si të shenjtë dhe shkonin çdo mëngjes dhe çdo mbrëmje, me ushqim, në kasollen e tij.

Në kasolle, Gulam lutej dhe lexonte Biblën. Ai studioi Danielin dhe Zbulesën. Ai përsëriste lutjen për të parë Jezusin.

“Zot, dua të të shoh,” lutej ai. “Të lutem m’u shfaq.”

Një natë, ndërsa lutej dhe lexonte Biblën, i ulur në përtokë, ai ndjeu dikë të pranishëm në kasolle. Ngriti kokën dhe pa një luan të madh. Luani u ul dhe po e shihte Gulamin në sy.

Gulami u frikësua dhe po përpiqej të largohej nga kafsha. Atëherë dëgjoi një zë burri,

“Mos ki frikë,” tha zëri. “Kaloje dorën nga koka deri te bishti i luanit.”

“Nuk mund ta bëj atë!” tha Gulami. “Luani do më vrasë!”

“Por ti je lutur të Më shohësh,” tha zëri.

“Jam lutur të shoh Jezusin,” tha Gulami.

“Jezusi është Luani I Judës,” tha zëri. “Përkëdhele luanin.”

Gulami kishte lexuar se Jezusi ishte Luani i Judës te Zbulesa 5:5.  Ai kishte frikë por nuk pati kurajo të mos bindej. Ai ngriti dorën, që i dridhej, dhe e vuri në kokën e luanit. Luani nuk lëvizi. Ngadalë, me dorën që vazhdonte të dridhej, ai e përkëdheli luanin deri në bisht. Kur mbaroi, filloi të largohej nga luani. Luani u ngrit, tundi bishtin duke përhapur pluhurin e tokës dhe u largua.

Në mëngjes, një grua erdhi në kasolle me ushqim. Ajo ndaloi kur pa gjurmët e luanit. E lëshoi ushqimin përtokë dhe vrapoi drejt fshatit.

“Burri i Shenjtë ka vdekur!” filloi të qante ajo. “Ai u vra nga një luan. I pashë gjurmët tek kasollja e tij.”

Banorët vrapuan tek kasollja. Ata e gjetën Gulamin të ulur përtokë, duke lexuar Biblën. Ai nuk kishte lëvizur që kur u largua luani. Kur banorët dëgjuan historinë e tij ata u mahnitën. Ata iu lutën t’u tregonte më shumë rreth Jezusit.

Më vonë, Gulami mësoi rreth Sabatit dhe u bë pastor adventist. Ai hapi një kishë Adventiste në fshatin e tij, Dharam Kot Baga, në veri të Indisë. Ai pati pesë djem dhe 2 vajza dhe vdiq në vitin 1999, në moshën 90 vjeçare.

Djali i tij më i vogël, Samsoni, 48 vjeç, e lavdëron Perëndinë për përvojën me luanin.

“Perëndisë i pëlqen të plotësojë dëshirat e zemrave tona,” tha ai.

Një pjesë e Ofertave të Sabatit të 13të të këtij tremujori do të ndihmojë në ndërtimin e një kishe të re në Amritsar, ku Samson Gulam Masih shërbeu si pastor. Faleminderit që planifikoni një ofertë bujare.