---
title:  'Grupet e vogla: Ideja e Zotit'
date:  29/11/2020
---

`Lexoni Zanafilla 1:1, 2, 26; Hebrenjve 1:1, 2 dhe Efesianëve 3:8, 9. Si na zbulojnë këto vargje unitetin e Trinisë – Atit, Birit dhe Frymës së Shenjtë?`

Ati, Biri dhe Fryma e Shenjtë bashkëpunuan në Krijim. Ata kishin secili detyra të ndryshme, megjithatë, Ata bashkëpunuan në një unitet të pandashëm. Ati ishte Kryeprojektues, Arkitekti i Madh. Ai realizonte planet e Tij nëpërmjet Jezusit, i cili ishte gjithashtu Agjenti aktiv në Krijim, së bashku me fuqinë e Frymës së Shenjtë. Një veprim i tillë i fuqishëm dhe mbinatyror është përtej kuptimit tonë. Ajo çfarë ne mund të kuptojmë është bota e krijuar rreth nesh dhe e vërteta që Zoti është Krijuesi i çdo gjëje (shih Romakëve 1:18–20).

Grupet e vogla ishin ideja origjinale e Zotit. Edhe pse duhet të jemi shumë të kujdesshëm duke krijuar analogji në lidhje me aspektet misteroze të Zotit, ne mund të themi se Ati, Biri dhe Fryma e Shenjtë përbënin “grupin e parë të vogël” në historinë e shpëtimit. Ata bashkëpunuan në krijimin e racës njerëzore dhe pastaj në shpengimin tonë nga mëkati.

`Krahasoni Gjoni 10:17, 18 me Romakëve 8:11 dhe 1 Korintasve 15:15. Si e tregon rinjallja e Krishtit unitetin e Atit, Birit dhe Frymës së Shenjtë në planin e shpëtimit?`

Ati, Biri dhe Fryma e Shenjtë janë të bashkuar në një “grup të vogël”, me një qëllim të vendosur për të shpenguar racën njerëzore. Ellen G. White thotë se plani i shpëtimit ekzistonte që nga përjetësia në këshillin e Perëndisë. (Shih Ellen G. White, Fundamentals of Christian Education, fq. 186). Për Zotin, nuk ka asnjë gjë më të rëndësishme sesa shpëtimi i sa më shumë njerëzve të jetë e mundur (1 Timoteut 2:4, 2 Pjetri 3:9). Grupet e vogla mund të kenë qëllime të ndryshme, për të cilat do të mësojmë këtë javë. Por qëllimi kryesor është që të përqëndrohemi tek kthimi i njerëzve të rebeluar në miqtë e Jezusit. Pra, duke punuar në grupe të vogla, ne mund të ndihmojmë jo vetëm vetveten, por edhe të tjerët. Sepse qëllimi përfundimtar i grupeve të vogla është shpëtimi i njerëzve.

`Reflektoni mbi misterin e unitetit të Zotit tonë. Është e vështirë për ta kuptuar, apo jo? Megjithatë, ne mund të besojmë edhe në gjërat që nuk arrijmë të kuptojmë plotësisht, apo jo? Përse është ky një parim kaq i rëndësishm i Krishterë për t’u ndjekur në lidhje me besimin?`