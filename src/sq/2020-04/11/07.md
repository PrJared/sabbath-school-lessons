---
title:  Për më tepër studim
date:  11/12/2020
---

Lexoni Marku 5:25–34.

“Turma, që ishte ngjeshur pas Krishtit, nuk kuptoi ndonjë rritje të fuqisë jetësore. Por gruaja e sëmurë, që zgjati dorën për ta prekur Atë, me besimin se do të shërohej, e ndjeu fuqinë shëruese. Kështu ndodh edhe në gjërat shpirtërore. Të flasësh për besimin në mënyrë të zakonshme, të lutesh pa uri shpirtërore dhe besim të gjallë, nuk vlen asgjë. Një besim formal tek Krishti, që thjesht e pranon Atë si Shpëtimtarin e botës, nuk mund t’i sjellë kurrë shërim shpirtit. Besimi mbi shpëtimin nuk është vetëm një pohim intelektual i së vërtetës. . . Nuk mjafton të besosh Krishtin, ne duhet të kemi besimin që varet tek Ai. I vetmi besim që do të na vlejë është ai që e përqafon Atë si Shpëtimtar personal, që i përvetëson meritat e Tij. . . .

“Rrëfimi i besnikërisë sonë, për t’i shfaqur Krishtin botës, është mjeti i zgjedhur i Qiellit. Ne duhet ta pranojmë hirin e Tij ashtu siç është bërë i njohur Ai, nga njerëzit e shenjtë që nga kohët e lashta, por ajo që ka më shumë efekt është dëshmia e përvojës sonë personale. Ne jemi dëshmitarë të Perëndisë, kur shfaqim në vetvete veprimin e një fuqie që është hyjnore. Çdo individ ka një jetë ndryshe nga të tjerët dhe një përvojë, që ndryshon në mënyrë thelbësore nga ajo e të tjerëve. Perëndia dëshiron që falenderimi ynë të ngrihet tek Ai me vulën e individualitetit tonë. Këto falenderime dhe lëvdata për lavdinë e hirit të Tij, të mbështetura dhe nga një jetë si e Krishtit, kanë një fuqi të parezistueshme, që punon për shpëtimin e shpirtrave”—Ellen G. White, Biografia e Dashurisë, fq. 284, 285.

**Pyetje për diskutim**

`1.	Cilët janë elementet e një dëshmie mbresëlënëse? Lexoni dëshminë e Palit para mbretit Agripa tek Veprat 26:1–23. Ku bazohej dëshmia e tij?`

`2.	Si mendoni, pse dëshmia jonë personale rreth asaj çfarë ka bërë Krishti për ne, është aq e fuqishme? Si do të përgjigjeni ndaj pyetjes: Epo mirë, kjo ndodhi me ty, por jo me mua. Pse mendoni se eksperienca juaj do të më mësojë arsyet për të ndjekur Jezusin?`

`3.	Çfarë doni të shmangni,duke i dëshmuar një jobesimtari?`

`4.	Reflektoni ndaj çështjes së sigurisë së shpëtimit. Përse është kjo një pjesë aq e rëndësishme e eksperiencës së Krishterë? Si mund të jemi të sigurtë rreth shpëtimit tonë, ndërkohë duke mos u bërë mendjelehtë?`

