---
title:  Diçka që ia vlen t’ia tregosh të tjerëve
date:  10/12/2020
---

“Unë u kryqëzova bashkë me Krishtin dhe nuk rroj më unë, po Krishti rron në mua; dhe ajo jetë që tani jetoj në mish, e jetoj në besimin e Birit të Perëndisë, që më deshi dhe dha Veten për mua” (Galatasve 2:20).

Sigurisht, duhet të bëjmë sakrifica kur pranojmë Krishtin. Ka gjëra që Ai na kërkon t’ia dorëzojmë Atij. Jezusi foli qartë rreth domosdoshmërisë së përkushtimit nga ana e ndjekësve të Tij: “ ‘Nëse dikush do të vijë pas meje, le ta mohojë vetveten, ta marrë çdo ditë kryqin e vet dhe të më ndjekë’ ” (Luka 9:23). Vdekja në kryq është një vdekje shumë e dhimbshme. Kur ne ia dorëzojmë jetët tona Krishtit dhe “njeriu ynë i vjetër” kryqëzohet (shih Romakëve 6:6), është e dhimbshme. Ndonjëherë na dhemb të heqim dorë nga dëshirat ose nga zakonet e vjetra, por shpërblimet tona janë më të mëdha sesa dhimbja.

Dëshmi të fuqishme, të cilat kanë ndikim transformues tek të tjerët, janë ato që tregojnë se çfarë ka bërë Krishti për ne, jo çfarë kemi bërë ne për Atë. Këto dëshmi përqëndrohen tek sakrifica e Krishtit, jo tek të ashtuquajturat “sakrificat” tona. Sepse Krishti kurrë nuk na kërkon që të heqim dorë nga diçka që është e mirë për ne.

Megjithatë, historia e Krishtërimit është plot historira të njerëzve, që kanë bërë sakrifica të mëdha për Krishtin. Jo në përpjekje për të fituar shpëtimin ose merita para Zotit. Në vend të kësaj, në shumicën e rasteve, duke kuptuar realisht se çfarë Krishti ka bërë për ata, këta besimtarë ishin gati të sakrifikonin veten e tyre në altarin e Zotit, sipas thirrjes së Tij në jetën e tyre.

`Lexoni Gjoni 1:12; Gjoni 10:10; Gjoni 14:27 dhe 1 Korintasve 1:30. Dëshmia jonë gjithmonë është e bazuar në atë çfarë Krishti ka bërë për ne. Shënoni disa dhunti të hirit të Tij, të përmendura në këto tekste.`

Në dritën e këtyre teksteve, mendoni rreth asaj çfarë ka bërë Krishti për ju. Ju mund të keni qenë një i Krishterë i përkushtuar tërë jetën tuaj, ose ndoshta keni përjetuar rilindje shpirtërore në mënyrë dramatike. Reflektoni sesa i mirë ka qenë Jezusi për ju, si edhe rreth qëllmit, paqes dhe lumturisë që ju ka dhënë Ai. Kujtoni ato raste kur Ai ju ka dhënë forcë për të kaluar situata të vështira në jetën tuaj.

`Çfarë sakrificash ju ka kërkuar Zoti për hir të Krishtit? Çfarë mësimesh të çmuara nga eksperienca juaj mund të ndani me të tjerët?`