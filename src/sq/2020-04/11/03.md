---
title:  Fuqia transformuese e dëshmisë personale
date:  07/12/2020
---

Gjoni dhe Jakobi, bijtë e Zebedeut njiheshin si “bijtë e Bubullimës” (Marku 3:17). Në fakt, Jezusi Vetë i dha këtë nofkë. Karakterin e tyre “çakmak” e shohim tek historia kur Jezusi dhe dishepujt e Tij ishin duke kaluar Samarinë. Kur ata kërkonin vend për të kaluar natën atyre iu refuzua, madje edhe strehimi më i thjeshtë, për shkak të paragjykimeve të samaritanëve ndaj judenjve.

Sipas Jakobit dhe Gjonit ekzistonte vetëm një zgjidhje në këtë problem. “Kur e panë këtë gjë, dishepujt e Vet, Jakobi dhe Gjoni thanë: ‘Zot, a do Ti që të themi të zbresë zjarr nga qielli dhe t’i përvëlojë, ashtu si bëri edhe Elia?’” (Luka 9:54). Por Jezusi i qortoi vëllezërit dhe ata të gjithë u larguan në paqe. Kjo tregon se mënyra e Jezusit është ajo e dashurisë, jo e forcës dhe e luftës.

Në praninë e dashurisë së Jezusit, vrulli dhe zemërimi i Gjonit u transformuan në zemërbutësi dhe në një frymë të dhembshur. Tek letra e parë e Gjonit, fjala dashuri përmendet pothuajse 40 herë; kurse në forma të ndryshme të kësaj fjale - 50 herë.

`Lexoni 1 Gjoni 1:1–4; 1 Gjoni 3:1; 1 Gjoni 4:7–11 dhe 1 Gjoni 5:1–5. Çfarë na tregojnë këto tekste rreth dëshmisë së Gjonit dhe rreth ndryshimeve në jetën e Tij falë marrëdhënies së tij me Jezusin?`

Ka një parim të përjetshëm, ligji i Universit. “Ushtrimi i forcës është kundër parimeve të Perëndisë. Ai dëshiron vetëm shërbimin, që nxitet nga dashuria dhe dashuria nuk mund të komandohet; ajo nuk mund të fitohet nëpërmjet forcës apo autoritetit. Dashuria lind vetëm nga dashuria”—Ellen G. White, Biografia e Dashurisë, fq. 8.

Kur ne jemi të përkushtuar ndaj Krishtit, dashuria e Tij do të rrezatojë nga ne tek të tjerët. Dëshmia më e madhe e Krishtërimit është një jetë e ndryshuar. Kjo nuk do të thotë se ne kurrë nuk do të bëjmë gabime. Ndonjëherë ne edhe mund të mos e përcjellim dashurinë dhe hirin e Perëndisë siç duhet. Por idealisht, kjo do të thotë se, në shumicën e kohës do të jemi kanalet e dashurisë së Perëndisë, nëpërmjet të cilëve Ai mund të bekojë të tjerët rreth nesh.

`Sa mirë ia pasqyroni dashurinë e Krishtit njerëzve të tjerë? Çfarë përfundimi nxjerr përgjigjja juaj?`