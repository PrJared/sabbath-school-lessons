---
title:  Duke treguar historinë e Jezusit
date:  08/12/2020
---

Kush ishin misionarët e parë të dërguar nga Jezusi? Ata nuk ishin dishepujt e Tij. Ata as nuk ishin ndjekësit e Tij prej shumë kohësh. Misionarët e parë, të cilët Jezusi i dërgoi për të treguar dëshmitë e tyre, ishin dy burra që Ai kishte çliruar nga demonët. Më përpara ata kishin terrorizuar krahinën e tyre për shkak të sjelljes së tyre të dhunshme dhe të çmendur.

Njëri prej tyre, me një fuqi mbinatyrore kishte thyer zinxhirët me të cilët ishte lidhur. Ai banonte nëpër varreza, duke ulëritur me zë të frikshëm dhe, duke plagosur veten me gurë të mprehtë. Agonia në zërat e tyre shprehte agoninë e tyre shpirtërore (Mateu 8:28, 29; Marku 5:1–5).

Por, një ditë ata takuan Jezusin dhe jetët e tyre u ndryshuan përgjithmonë. Jezusi nxori prej tyre demonët torturues dhe i dëboi ata në një tufë derrash, që u hodhën nga shkëmbi në det (Mateu 8:32–34; Marku 5:13, 14).

`Lexoni Marku 5:1–17. Çfarë ndodhi me këta burra dhe çfarë panë njerëzit kur dolën për të marrë vesh se ç’kishte ndodhur?`

Të dy të demonizuarit tani, me anë të fuqisë së Krishtit, ishin plotësisht të transformuar. Qytetarët i gjetën ata të ulur tek këmbët e Krishtit, duke dëgjuar me interes çdo fjalë nga goja e Tij. Ne duhet të vërejmë se Ungjilli sipas Mateut tregon se Jezusi çliroi dy burra të demonizuar, ndërsa Ungjilli sipas Markut përqëndrohet vetëm tek njeri prej tyre. Megjithatë, mesazhi kryesor i Biblës është ai që Jezusi i restauroi ata fizikisht, mendërisht, emocionalisht dhe shpirtërisht.

`Lexoni Marku 5:18–20. Këta burra të sapoçliruar nga demonët dëshironin të qëndronin me Jezusin, por çfarë i urdhëroi Krishti?`

“Për pak çaste vetëm këta njerëz kishin patur privilegjin për të dëgjuar mësimet e Krishtit. Asnjë predikim nga buzët e Tij nuk kishte rënë ndonjëherë në veshët e tyre. Ata nuk ishin në gjendje t’i udhëzonin njerëzit ashtu siç mund të bënin dishepujt, që ishin përditë me Krishtin. Por mbartnin në veten e tyre provën se Jezusi ishte Mesia. Ata mund të tregonin atë që dinin, atë që ata vetë kishin parë, dëgjuar dhe ndjerë në fuqinë e Krishtit. Kjo është ajo që mund të bëjë çdo njeri, zemra e të cilit është prekur nga hiri i Perëndisë”—Ellen G. White, Biografia e Dashurisë, fq. 280. Dëshmitë e tyre përgatitën Dekapolin, pra dhjetë qytete në bregun e Detit të Galilesë, për të pranuar mësimet e Jezusit. Kjo është fuqia e një dëshmie personale.