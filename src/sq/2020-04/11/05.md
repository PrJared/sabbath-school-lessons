---
title:  Të dëshmuarit me siguri
date:  09/12/2020
---

`Lexoni 1 Gjoni 5:11–13; Hebrenjve 10:19–22 dhe 1 Korintasve 15:1, 2. Çfarë sigurie na jep Bibla për jetën e përjetshme, duke na lejuar që të dëshmojmë rreth shpëtimit në Krisht me bindje dhe siguri?`

Në qoftë se nuk kemi një siguri personale rreth shpëtimit tonë në Jezus është e pamundur që të ndajmë Lajmin e Mirë me ndonjë tjetër. Ne nuk mund të ndajmë me të tjerët diçka që nuk e kemi vetë. Ka besimtarë që jetojnë në një pasiguri të vazhdueshme, duke patur frikë nëse do të bëhen ndonjë ditë mjaft të mirë për të marrë jetën e përjetshme. Një pastor plak i mençur tha një herë: “Kur unë shikoj veten time, nuk shoh asnjë shans sesi të shpëtohem. Por, kur drejtoj sytë tek Jezusi, nuk shoh asnjë mundësi që të jem i humbur”. Fjalët e Zotit na japin siguri: “ ‘Kthehuni nga Unë dhe do të shpëtoni, ju mbarë skaje të tokës. Sepse Unë jam Perëndia dhe nuk ka asnjë tjetër’ ” (Isaia 45:22).

Zoti ynë dëshiron që secili prej nesh të gëzohet për shpëtimin e sigurtë, që Ai na ofron falas. Ai dëshiron që ne të përjetojmë shfajësim me anë të hirit të Tij, lirinë nga dënimi, të cilin e shkakton faji i mëkatit. Siç thotë Pali tek Romakëve 5, “Të shfajësuar, pra, me anë të besimit, kemi paqe me Perëndinë nëpërmjet Jezus Krishtit, Zotit tonë” (Romakëve 5:1). Më vonë ai shton se ne mund të jemi të sigurtë që “tani, pra, nuk ka asnjë dënim për ata që janë në Krishtin Jezus, që nuk ecin sipas mishit, por sipas Frymës” (Romakëve 8:1). Apostulli Gjon e vërteton se “ai që ka Birin, ka jetën; ai që nuk ka Birin e Perëndisë, nuk ka jetën” (1 Gjoni 5:12).

Në qoftë se e kemi pranuar Jezusin me besim dhe, nëse Ai banon në zemrat tona nëpërmjet Frymës së Tij të Shenjtë, dhurata e jetës së përjetshme është tashmë e jona, që sot. Kjo nuk do të thotë se, në qoftë se kemi përjetuar njëherë hirin e Perëndisë dhe shpëtimin në Krisht, është e pamundur për ta humbur atë (2 Pjetri 2:18–22; Hebrenjve 3:6; Zbulesa 3:5). Ne gjithmonë kemi lirinë e zgjedhjes për t’u larguar nga Perëndia. Por, në qoftë se e kemi përjetuar dashurinë e Tij dhe e kemi kuptuar thellësinë e sakrificës së Tij, do ishte marrëzi të largoheshim nga Ai që na do kaq shumë. Në vend të kësaj, ne ditë pas dite do të kërkojmë mundësitë për të ndarë me të tjerët hirin e Perëndisë, që na ka dhënë Ai nëpërmjet Jezusit.

`A e keni sigurinë e shpëtimit në Jezus Krisht? Në qoftë se po, ku e bazoni atë? Përse jeni i sigurtë rreth kësaj? Ku e gjeni atë siguri? Nga ana tjetër, në qoftë se nuk jeni të sigurtë, përse nuk jeni i tillë? Si mund të gjeni sigurinë e shpëtimit?`