---
title:  Një kontroll i qëndrimit
date:  23/11/2020
---

Qëndrimet tona shpeshherë përcaktojnë aftësinë tonë për të ndikuar tek të tjerët. Një qëndrim i ashpër, kritik dhe arrogant do të largojë njerëzit nga ju. Edhe nëse do dëshmoni, pavarësisht sa të vërteta do të jenë fjalët tuaja, ato nuk do të pranohen për shkak të qëndrimit tuaj.

Kurse një qëndrim pozitiv dhe besim tek të tjerët do të afrojë njerëz tek ne. Një qëndrim pozitiv krijon miqësinë. Jezusi shprehu shumë bukur këtë parim: “ ‘Unë nuk ju quaj më shërbëtorë, sepse shërbëtori nuk e di ç’bën i zoti; por unë ju kam quajtur miq, sepse ju bëra të njihni të gjitha gjërat që kam dëgjuar nga Ati im’ ” (Gjoni 15:15). Miqtë pranojnë njëri-tjetrin, pavarësisht nga dobësitë dhe gabimet e tyre, dhe ndajnë lirisht me njëri-tjetrin si gëzimet po ashtu edhe trishtimet.

`Lexoni Mateu 15:21–28 dhe Marku 14:6–9. Këto tekste përshkruajnë dy gra në rrethana shumë të ndryshme. Jezusi duket i ashpër me njerën dhe i butë me tjetrën. Çfarë tregon në këto tekste që Jezusi po përcillte hirin e Tij dhe po e forconte besimin e grave në të dyja rastet?`

Gruaja e përmendur tek Mateu 15 ishte kanaanite. Jezusi qëllimisht e refuzoi fillimisht kërkesën e saj, në mënyrë që të forconte besimin e saj, ndërsa ajo po këmbëngulte. Në fund Ai e plotësoi dëshirën e saj dhe bëri një pohim të mahnitshëm që asnjë udhëheqës fetar nga Judeja nuk do ta kishte bërë ndaj një gruaje të varfër kanaanite. Ai shpalli publikisht: “ ‘O grua, i madh është besimi yt!’ ”(Mateu 15:28). Jezusi i dha kësaj gruaje komplimentin më të madh, që mund të jepte një mësues fetar. Imagjinoni sa shumë u gëzua zemra e saj dhe se si kjo ndryshoi jetën e saj?

Gruaja, e cila vajosi këmbët e Jezusit me një parfum të shtrenjtë është hebreje, por me një reputacion të keq. Ajo kishte dështuar shumë herë dhe kishte bërë shumë mëkate, por e mori faljen, u transformua dhe filloi një jetë të re. Kur të tjerët e kritikuan këtë grua, Jezusi i bëri asaj një kompliment dhe i miratoi veprimet e saj. Ai shpalli: “ ‘Por po ju them në të vërtetë se në gjithë botën, kudo që do të predikohet ky ungjill, do të tregojnë edhe atë që ajo bëri, në përkujtim të saj’ ”(Marku 14:9).

`Në kontekstin e të dyja historive të sapolexuara, cilat janë vetitë themelore të një qëndrimi pozitiv? Çfarë duhet të ndryshoni në qëndrimin tuaj jo vetëm për të dëshmuar në mënyrë më efikase, por edhe për të patur marrëdhënie më të mira në përgjithësi?`