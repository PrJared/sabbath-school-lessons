---
title:  Histori misioni
date:  27/11/2020
---

#### Doktori magjistar që nuk shëron dot veten

Bagica Sing, 70 vjeç

Bagica Sing e kaloi jetën duke adhuruar pemë dhe idhuj, në një altar, në shtëpinë tij, në një fshat të vogël Indian.

Ai besonte në fuqinë e zotërve të tij dhe besonte se ata e bënë të pasur, në punën e tij si doktor magjistar. Shumë njerëz shkonin në shtëpinë e tij, në fshati Mundriçurimra, që të shëroheshin. Bagica kishte gjithçka por i mungonte një gjë: paqe e brendshme.

Pastaj ai u sëmur. Villte vazhdimisht. Kishte marrje mendsh dhe dhimbje koke të vazhdueshme. Ai iu kthye zanatit të tij, për të shëruar veten, por magjitë që shëronin të tjerët nuk po e ndihmonin. Ai pagoi shumë lekë, tek mjekë të ndryshëm por askush nuk e ndihmoi dot. Ai qante me hidhërim.

“Po vdes, po vdes,” i thoshte familjes së tij.

Puna e tij si mjek magjistar nuk shkonte mirë. Fillimisht njerëzit vazhdonin të shkonin tek ai për ndihmë. Por ai i largonte duke u thënë “Nuk mund të të shëroj se jam i sëmurë vetë.”

Një ditë, djali i tij mori në telefon një pioner të Misionit Global, që drejtonte një kishë Adventiste, në fshatin fqinj, dhe i kërkoi të lutej për të atin. Pioneri i Misionit Global, Samson Soni, shkoi te shtëpia e Bagicës por doktori magjistar refuzoi të bisedonte me të.

“Nuk dua lutje,” tha ai. “Magjia ime është më e fuqishme se Zoti yt.”

Por Samsoni nuk u bind nga kjo dhe u lut.

Mbas vizitës, shëndeti i Bagicës u keqësua dhe e çuan në spital në Jalandhar, një qytet me rreth 1 milion banorë, 90 minuta larg. Mjekët bënë analiza të ndryshme dhe thanë se Bagica kishte tumor në kokë.

“Nëse nuk bën operacion, do vdesësh shumë shpejt,” tha mjeku.

Por operacioni ishte i shtrenjtë. Bagica kishte fituar pasuri nëpërmjet punës së tij por e kishte harxhuar duke kërkuar një kurë. Tani, ai dhe familja e tij kishin vetëm gjysmën e lekëve të nevojshme për operacionin.

Samsoni mori vesh se Bagica ishte në spital dhe shkoi ta vizitonte. Bagica ndihej i braktisur në ato momente por u ngrit kur pa Samsonin. Ai u kthye nga mjeku, që ishte aty pranë.

“Ja ku është Jezusi që do më shërojë.”

Samsoni i kërkoi mjekut lejë për t’u lutur. Mjeku pranoi dhe Samsoni u lut me lot në sy.

“I dashur Perëndi, në emër të Jezusit, të lutem shëroje zotin Bagica për të lavdëruar emrin Tënd. Në emër të Jezusit. Amen.”

Të nesërmen, mjeku bëri kontrolle të tjera dhe, për çudinë e tij, nuk gjeti shenja të tumorit. Ai thirri një specialist tjetër për një mendim të dytë. As ai nuk mundi ta gjente tumorin. Mjeku kujtoi lujten e Samsonit dhe bisedoi me Bagicën.

“Ku është tumori?” pyeti mjeku. “Cilin Zot beson?”

Bagica buzëqeshi.

“Unë isha shumë i përfshirë me magji, por ai pioneri i Misionit Global u lut dhe më shfaqi Jezusin,” tha ai. “Tani besoj tek Jezusi. Besoj se Jezusi më shëroi. Jezusi erdhi tek unë nëpërmjet pionerit të Misionit Global.”

Sabatin e ardhshëm, Bagica shkoi të takonte Samsonin, te kisha Adventiste, në fshatin fqinj.

“Jezusi yt më shëroi,” tha ai.

Në shtëpinë e tij, ai ia tregoi historinë e tij familjes dhe fqinjëve.

“Unë u shërova dhe u çlirova nga magjia,” tha ai. “Ju duhet të vini në kishën ku Jezusi shëron.”

Për shkak të dëshmisë së Bagicës, shumë njerëz filluan të shkonin në kishë të shtunave. Rreth 50 njerëz studiuan Biblën me Samsonin dhe gjysma e tyre u pagëzuan në shtator 2018, përfshirë Bagicën dhe tre anëtarë të familjes së tij. Të tjerët vazhdonin të studionin Biblën dhe shumë të tjerë po bashkoheshin me ta.

Sot, Bagica është anëtar besnik i kishës.

“Lutuni për mua që të vazhdoj besnik dhe të përgatitem për ardhjen e dytë të Jezusit,” tha ai.

Bagica dhe 25 anëtarë të familjes dhe miq u pagëzuan nga Samson Gulam Masih, pastori më i afërt adventist me fshatin e tyre. Një pjesë e Ofertave të Sabatit të 13të të këtij tremujori do të ndihmojë në ndërtimin e një kishe më të madhe, për të zëvendësuar kishën e vjetër dhe të tejmbushur në Amritsar. Faleminderit që planifikoni një ofertë bujare.