---
title:  Zemrat e hapura për Ungjillin
date:  22/11/2020
---

`Lexoni Gjoni 4:27–30, 39–42. Si e vërteton biseda e Jezusit me gruan samaritane faktin se të gjithë njerëzit janë të hapur ndaj Ungjillit, madje edhe në vende të paimagjinueshme?`

Vendi i fundit, ku dishepujt prisnin të gjenin zemra të hapura ndaj Ungjillit, ishte Samaria. Samaritanët ishin në konflikt të vazhdueshëm me judenjtë mbi doktrinën e adhurimit. Armiqësia e tyre ishte shumë e vjetër. Qindra vjet më përpara samaritanët kishin shprehur dëshirën për të marrë pjesë në rindërtimin e tempullit në Jerusalem, por ndihma e tyre u refuzua për shkak të martesave të tyre me gra nga kultura pagane si edhe për shkak të këndvështrimit të tyre jobiblik. Si pasojë, samaritanët ndërtuan një tempull për veten e tyre në malin e Gerizimit. Dishepujt i gjykuan samaritanët si një tokë e pafrytshme ku nuk ia vlente të shpërndaje Ungjillin.

Kurse Jezusi pa atë çfarë dishepujt nuk e shikonin dot: zemrat e hapura. Tregimi i Gjonit rreth gruas tek pusi fillon, duke thënë se Jezusi “e la Judenë dhe shkoi përsëri në Galile. Por duhej të kalonte nëpër Samari” (Gjoni 4:3, 4). Fjala “i duhej” në këtë rast nuk shpreh një nevojë gjeografike, por bindjen nga Fryma e Shenjtë që atje Ai do të gjente zemra të hapura për Ungjillin. Kur sytë tanë janë të vajosur nga Fryma e Shenjtë, ne i shohim mundësitë atje, ku të tjerët shohin vetëm vështirësi. Ne shohim një korrje të pasur për Mbretërinë e Perëndisë atje, ku të tjerët shikojnë vetëm fusha të shkreta.

`Lexoni Veprat 8:4, 5, 14. Cili ishte rezultati përfundimtar i shërbesës së Jezusit në Samari?`

Dishepujt do të kishin kaluar Samarinë pa asnjë përpjekje për t’i treguar samaritanëve të vërtetën e Fjalës së Zotit. Por, Jezusi pa atë çfarë dishepujt nuk e shikonin dot. Ai pa që Fryma e Shenjtë kishte përgatitur tashmë zemrën e një gruaje. Konvertimi i saj dramatik ndikoi në shumë veta të tjerë të qytetit të saj. Jo gjithmonë do të shohim rezultate të menjëhershme të dëshmisë sonë, por ndërsa jemi duke mbjellë farat në zemrat e hapura, një ditë ato do të japin fryte për lavdinë e Perëndisë.

`Ne nuk e dimë me siguri sesi do të ndikojnë fjalët ose veprimet tona në zemrat e të tjerëve – për të mirën apo për të keqen. Pse duhet të jemi gjithmonë shumë të kujdesshëm me atë çfarë themi ose bëjmë në praninë e të tjerëve?`