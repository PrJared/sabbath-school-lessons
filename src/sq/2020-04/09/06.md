---
title:  E vërteta e shpallur me dashuri
date:  26/11/2020
---

Jezusi nuk e neglizhonte të vërtetën “për hir të dashurisë”, sepse përndryshe kjo nuk do të ishte dashuria e vërtetë. Dashuria gjithmonë kërkon më të mirën për tjetrin. Nuk ka asnjë konflikt midis dashurisë dhe të vëretës. E vërteta e treguar me përulësi dhe mirësjellje është shprehje e dashurisë. Jezusi tha: “ ‘Unë jam udha, e vërteta dhe jeta’ ” (Gjoni 14:6). Jezusi është e vetmja rrugë për në shpëtim (Veprat 4:12). Hiri i Tij na shpëton në mënyrë që ne mund të njohim të vërtetën e Tij dhe të jetojmë jetën e Tij. E vërteta pa dashuri krijon legalizëm të ngurtë, i cili e mbyt jetën shpirtërore. E ashtuquajtura “dashuri”, e cila sakrifikon të vërtetën krijon sentimentalizëm tolerant pa brumë, që e merr individin me rrymë në oqeanin e pasigurisë. E vërteta e treguar me dashuri krijon një përjetim autentik të Krishterë, i cili jep drejtim të qartë, qëllim dhe siguri.

`Lexoni 1 Pjetri 3:15; 2 Timoteut 4:2 dhe Titi 3:4, 5. Cilat shprehje në këto vargje na paraqesin balancim midis tregimit të së vërtetës Biblike dhe frymës së përulur dhe pranuese?`

Shkruesit e Dhiatës së Re kurrë nuk e theksojnë dashurinë mbi të vërtetës, hirin mbi ligjin ose dhembshurinë mbi ndershmërinë. Pjetri i thotë besimtarëve që të jenë “gjithnjë gati për t’iu përgjigjur kujtdo në mbrojtjen tuaj, që ju kërkon shpjegime për shpresën që është në ju, por me butësi e me druajtje” (1 Pjetri 3:15). Me fjalë të tjera, ju duhet të dini se në çfarë besoni, përse besoni në të, dhe të jeni të aftë të shpjegoni se në çfarë besoni dhe përse. Kjo nuk do të thotë se mund të keni të gjitha përgjigjet ose që duhet të jeni të aftë për të bindur të tjerët që të besojnë njësoj si ju. Kjo do të thotë që duhet të jeni të aftë të shpjegoni dhe të mbroni besimin tuaj “me butësi e me druajtje”, pra me përulësi dhe me sensin e seriozitetit të kësaj bisede me pasojë të përjetshme.

Pali këshillon kolegun e tij të ri Timoteun: “Prediko fjalën, ngul këmbë me kohë e pa kohë, kritiko dhe qorto, këshillo me çdo durim e doktrinë” (2 Timoteut 4:2). Ai gjithashtu i kujton Titit që, pikërisht mëshira e Zotit dhe dashuria e Tij shpëton njerëzit e rilindur në Të (Titit 3:5).

Edhe ne jemi thirrur për të treguar të vërtetën me dashuri, butësi dhe përulësi. Zoti ynë na fton që të bashkohemi me Të për të ndarë me dashuri dhe qëndrim pranues mesazhin e ditëve të fundit për botën, e cila po vdes pa Krishtin.

`Në qoftë se dikush do ju pyeste: “Përse je i Krishterë”? si do t’i përgjigjeshit dhe pse?`