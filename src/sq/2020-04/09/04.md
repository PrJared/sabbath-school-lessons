---
title:  Tregoni të vërtetën me dashuri
date:  24/11/2020
---

Miqësia vetvetiu nuk fiton miq për Jezusin. Ne mund të kemi shumë miq me të cilët kalojmë kohë të bukur, por, në qoftë se nuk i tregojmë se çfarë rëndësie ka Jezusi për ne, se si Ai na ka ndryshuar jetën, miqësia jonë nuk do të ketë një ndikim të madh shpirtëror në jetët e tyre. Sigurisht, ne duhet të jemi miqësorë, por Zoti na thërret për më shumë se kaq. Ndërsa qëndrimet negative do t’i largojnë njerëzit nga Krishti, miqësia pa dëshmi nuk do të sjellë njerëz tek Zoti.

Apostulli Pal na kujton që të flasim “të vërtetën me dashuri” (Efesianëve 4:15). Lidhje miqësore krijohen kur ne biem dakord me njerëzit aq sa është e mundur (pa kompromentuar të vërtetën dhe parimet biblike), tregojmë që i pranojmë ata ashtu siç janë, dhe bëjmë komplimente të sinqerta në raste të përshtatshme. Sa e rëndësishme është që të zhvillojmë zakonin për të parë në njerëzit të mirën në vend të së keqes!

`Lexoni 2 Thesalonikasve 1:1–4. Listoni disa gjëra specifike, për të cilat Pali i lavdëron besimtarët thesalonikas.`

Ka njerëz, që gërmojnë për të gjetur gabimet e të tjerëve sikur të ishin thesare. Ata kënaqen nëse gjejnë ndonjë gjë për të kritikuar, sepse kjo i bën që të ndihen më mirë me veten.

Apostulli Pal bënte të kundërtën. Ai kërkonte gjëra pozitive në kishat e mbjella. Sigurisht, ai edhe qortoi gabimet dhe nuk i justifikonte mëkatet, por fokusi i tij ishte që të ndërtonte dhe të forconte kishat e mbjella. Një mënyrë për të bërë këtë ishte theksi tek gjërat pozitive, pra lavdërimi i gjërave që ata bënin mirë.

Pohimi i Ellen G. White rreth rëndësisë së marrëdhënieve pozitive është shumë kuptimplotë. “Në qoftë se do të përulemi përpara Perëndisë dhe do të jemi të dashur dhe të sjellshëm, zemërbutë dhe të dhembshur, do të kishim njëqind zemra të kthyera tek Zoti i së vërtetës në vend, ku përndryshe tani kemi vetëm një”—Testimonies for the Church, vëll. 9, fq. 189.

`Reflektoni mbi citatin i mësipërm. Çfarë ndryshimi do t’i sillte kjo kishës suaj, në qoftë se secili anëtar do t’i trajtonte njerëzit përreth me dashuri, mirësjellje, zemërbutësi dhe dhembshuri? Si do të dukej një kishë e tillë? Shqyrtoni zemrën tuaj dhe pyesni vetes se çfarë dhe si mund të përmirësoheni në këtë fushë?`