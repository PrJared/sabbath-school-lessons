---
title:  Themeli i pranimit
date:  25/11/2020
---

`Lexoni Romakëve 15:7 dhe Efesianëve 4:32. Si do ta përshkruanit themelin një qëndrim pranues? Cili është thelbi i një qëndrimi, që mirëpret njerëzit e tjerë?`

Në këto dy pasazhe apostulli Pal paraqet parimet themelore të qëndrimit pranues ndaj njeri-tjetrit. Për shkak se Krishti na ka falur fajet tona dhe na ka pranuar secilin prej nesh, si mund të refuzojmë vallë të falim dhe të pranojmë njëri-tjetrin? Në fakt, pikërisht për shkak se Jezusi na ka pranuar, edhe ne mund të pranojmë njëri-tjetrin, pavarësisht nga të metat.

Mendoni thellë se çfarë do të thotë kjo. Mendoni rreth vetes dhe rreth disa gabimeve që keni bërë ose rreth mëkateve, me të cilat ende po luftoni, rreth gjërave që ndoshta vetëm ju i dini, dhe që do të kishit tmerr nëse e merrnin vesh të tjerët.

Por, pavarësisht nga kjo, me anë të besimit ju jeni pranuar nga Krishti, i cili di çdo gjë rreth jush, madje ato, që nuk i di askush tjetër. Po, Ai ju njeh deri në detaje, por ende ju pranon ashtu siç jeni, jo për shkak të mirësisë suaj, por për shkak të mirësisë së Tij.

Si duhet të jetë atëherë qëndrimi juaj ndaj të tjerëve?

Për disa, ky është një koncept i vështirë për t’u kuptuar. Pranim i vërtetë do të thotë se ne i pranojmë njerëzit ashtu siç janë, me tërë zakonet mëkatare, vetëm për shkak se ata janë njerëz, krijesa të krijuara sipas shembëlltyrës së Perëndisë. Për shkak se Krishti vdiq për ne “kur ende ishim mëkatarë” dhe na pajtoi me Perëndinë kur ende ishim armiq të Tij, ne mund të falim dhe të pranojmë të tjerët. Dashuria e Tij ndaj nesh bëhet themeli i qëndrimit tonë pranues dhe falës ndaj të tjerëve (Romakëve 5:6–10).

Megjithatë, kur kemi krijuar një marrëdhënie plot dashuri, përkujdesje dhe pranim, shpeshherë nevojitet që të ballafaqojmë dikë në mënyrë të dashur me të vërtetat Biblike. Duke e neglizhuar këtë, ne neglizhojmë dashurinë. Miqtë e vërtetë merakosen për njëri-tjetrin dhe, nëse jemi miq të vërtetë, do t’i ndajmë të vërtetat e përjetshme dhe transformuese me miqtë tanë.

Jezusi nuk pati qëndrimin “bëni si të doni. S’ka problem, unë do ju pranoj gjithësesi”. Qëndrimi i Tij ishte: “Pavarësisht çfarë keni bërë, jam gati t’ju fal dhe t’ju dhuroj fuqi për t’iu ndryshuar”. E vërteta Biblike e paraqitur me përulësi në Frymën e Krishtit, me një qëndrim të dashur do të fitojë patjetër zemrat dhe do të ndryshojë jetët.

`Si mund të pranojmë një person pa pranuar sjelljen e tij/saj mëkatare? Si mund të jemi pranues në të njëjtën kohë, duke mos justifikuar ose duruar mëkatin?`