---
title:  Një hap në besim
date:  19/12/2020
---

### Lexoni për studimin e kësaj jave
Filipianëve 2:5–11; Mateu 4:18–20; Veprat 9:3–6, 10–20; Gjoni 21:15–19; 1 Gjoni 3:16–18.

> <p>Vargu përmendësh</p>
> “Kini në ju po atë ndjenjë që ishte në Jezus Krishtin, i cili, edhe pse ishte në trajtë Perëndie, nuk e çmoi si një gjë ku të mbahej fort për të qenë barabar me Perëndinë,  por e zbrazi veten e Tij, duke marrë trajtë shërbëtori, e u bë i ngjashëm me njerëzit” (Filipianëve 2:5–7).

Jezusi bëri një sakrificë të paimagjinueshme që në çastin kur la Qiejt e lavdishëm, adhurimin e engjëjve dhe praninë e Perëndisë Atë. Megjithatë, Ai erdhi në këtë botë plot vuajtje dhe vdekje për të zbuluar karakterin e Atit, për të fituar zemrat e racës njerëzore, dhe për të shpenguar tërë njerëzimin. “Kurrë s’do të kuptohet plotësisht kostoja e shpëtimit tonë deri sa të shpëtuarit të qëndrojnë me Shpëtimtarin para fronit të Perëndisë. Më pas teksa lavditë e shtëpisë së përjetshme të shpërthejnë mbi shqisat tona të ngazëllyera, ne do të kujtojmë se Jezusi i la të gjitha këto për ne, që Ai jo vetëm mërgoi nga oborri Qiellor, por mori rrezikun e dështimit dhe të humbjes së përjetshme mbi Vete. Më pas ne do t’i hedhim kurorat tona në këmbët e Tij dhe do të ngremë zërin tonë në këngë: ‘I denjë është Qengji që u therr, të marrë fuqinë dhe pasurinë dhe diturinë dhe forcën dhe nderin dhe lavdinë dhe bekimin’. Zbulesa 5:12”—Ellen G. White, Biografia e Dashurisë, fq. 95.

Sakrifica e Jezusit për shpëtimin tonë është e pallogaritshme. Kur ne përgjigjemi ndaj udhëheqjes së Tij, kur ne i pranojmë porositë e Tij dhe bashkohemi me Atë në shpëtimin e njerëzve të humbur, kjo kërkon sakrifica edhe nga ne. Edhe pse sakrificat tona kurrë nuk mund të krahasohen me sakrificën e Tij, shërbesa e shpëtimit të shpirtrave për ne është një hap besimi. Ajo na nxjerr nga zona jonë e rehatisë në ujëra të paeksploruara. Ndonjëherë Zoti ynë na kërkon që të bëjmë sakrifica, por gëzimet e Tij gjithmonë janë shumë herë më të mëdha.

_*Studioni mësimin e kësaj jave për të përgatitur Sabatin e datës 26 dhjetor._