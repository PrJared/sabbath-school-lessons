---
title:  Përkushtimi i Dashurisë
date:  24/12/2020
---

Në fund të bisedës midis Pjetrit dhe Jezusit, të dy ishin duke ecur në bregdet. Jezusi i tregoi Pjetrit çmimin e lartë të të qenurit ndjekës i Tij. Ai donte që Pjetri ta kishte të qartë se me çfarë do të përballej nëse e pranonte thirrjen e Krishtit: “Kulloti delet e mia!”.

`Lexoni Gjoni 21:18, 19. Çfarë i tha Jezusi Pjetrit rreth kushtit të dishepullizimit? Si mendoni, pse i zbuloi Jezusi Pjetrit diçka aq shokuese, pikërisht në këtë çast të jetës së tij?`

Me këto fjalë, Krishti parashikoi vdekjen martire të Pjetrit në kryq. Këtu Krishti i ofron Pjetrit lirinë për të zgjedhur. Ai i ofroi Pjetrit gëzimin më të madh: të shikonte shpirtra të shpëtuar në Mbretërinë e Perëndisë. Në ditën e Rrëshajës, ai do të shikonte mijëra vetë, duke pranuar Krishtin si Shpëtimtar. Ai do të kryente mrekullira në emër të Jezusit, duke i dhënë lavdi Perëndisë para shumë mijëra të tjerëve. Ai do të kishte gëzimin e përjetshëm të miqësisë dhe të bashkëpunimit me Krishtin në misionin e Tij.

Por, ky privilegj do të vinte me një çmim. Kjo do të kërkonte një sakrificë, madje sakrificën e jetës. Jezusi i kërkoi Pjetrit që të merrte vendimin e përkushtimit me sytë e hapur. Sepse tani Pjetri e dinte se, asnjë sakrificë nuk do të ishte tepër e madhe për t’u bashkuar me Jezusin në misionin e Tij, për të shpëtuar botën.

`Lexoni 1 Gjoni 3:16–18. Sa ndryshe është përshkrimi i Gjonit ndaj dashurisë në krahasim me përkufizimin modern të dashurisë si “emocione” të paqëndrueshme? Si e përshkruan Gjoni sakrificën e madhe të dashurisë?`

Në përjetësi, asgjë nga ajo çfarë kemi bërë për Zotin nuk do na duket si një sakrificë. Investimi i kohës sonë, mundimi ynë dhe tërë jeta jonë e dhënë Krishtit, atje do të na duken të vogla në krahasim me shpërblimin hyjnor. Ç’gëzim është të aktivizojmë dashurinë tonë, duke kthyer qëllimet tona në përkushtim. Kur përgjigjemi ndaj dashurisë hyjnore, duke iu përkushtuar 100% shërbesës ndaj njerëzve të humbur si ambasadorë të Krishtit, ne përmbushim qëllimin e jetës sonë dhe përjetojmë gëzimin më të madh të jetës. Siç tha Jezusi: “Po t’i dini këto gjëra, të lumtur jeni ju nëse do t’i bëni” (Gjoni 13:17). Lumturinë e vërtetë dhe të qëndrueshme do e gjejmë vetëm duke kryer vullnetin e Zotit, i cili është jeta kuptimplotë, duke ndarë me botën dashurinë dhe të vërtetën e Tij.

`Është e vështirë për ne të kuptojmë idenë e përjetësisë. Por, përpiquni të imagjinoni jetën e përjetshme, një jetë vërtet e mirë, më e mirë se ç’kemi patur ndonjëherë këtu. Reflektoni, pse asgjë që mund të humbasim këtu, nuk krahasohet me humbjen e jetës së përjetshme?`