---
title:  'Pali: misionari i zgjedhur'
date:  22/12/2020
---

Kur Pali pranoi Krishtin, jeta e tij u ndryshua në mënyrë radikale. Krishti i dha atij një të ardhme plotësisht të re. Ai e drejtoi Palin nga zona e tij e rehatisë në përvoja që ai as nuk i imagjinonte dot. Nëpërmjet udhëheqjes së Frymës së Shenjtë, Pali u shpalli Fjalën e Zotit mijëra vetëve në botën Mesdhetare. Dëshmia e tij ndryshoi historinë e Krishtërimit dhe mbarë botën.

`Lexoni Veprat 9:3–6, 10–20. Si na zbulojnë këto vargje faktin se Jezusi kishte një qëllim hyjnor për jetën e Palit?`

Jezusi shpeshherë zgjedh kandidatët më të pabesueshëm si dëshmitarë të Tij. Kujtoni dy të demonizuarit, gruan samaritane, një prostitutë, një tagrambledhës, peshkatarët Galileas, dhe tani një përndjekës të zjarrtë të Krishtërimit. Ata të gjithë u ndryshuan me anë të hirit të Perëndisë dhe u dërguan me zemrat plot gëzim për t’u treguar të tjerëve se çfarë kishte bërë Krishti në jetët e tyre. Asnjëri prej tyre nuk u mërzit duke treguar historinë e tij. Ajo çfarë kishte bërë Krishti për ta, ishte tepër e mrekullueshme, ndaj ata nuk heshtnin dot.

`Krahasoni Veprat 28:28–31 me 2 Timoteut 4:5–8. Çfarë provash kemi në këto vargje që Pali nuk hoqi dorë kurrë nga përkushtimi i tij për t’i shërbyer tërë jetën e tij Krishtit, duke fituar shpirtra për Mbretërinë e Tij?`

Në fund të jetës së tij, Pali i burgosur në Romë pohoi se “ ‘ky shpëtim i Perëndisë iu dërgua johebrenjve, dhe ata do ta dëgjojnë!’ ” (Veprat 28:28). Shkrimet thonë se ai pranoi çdo vizitor dhe u predikoi të gjithëve Fjalën e Zotit (Veprat 28:30, 31). Në fund të jetës së tij, ai nxiti Timoteun të vazhdojë punën ungjillizuese, duke thënë rreth vetes: “ ‘Luftën e mirë e luftova, e përfundova vrapimin, e ruajta besimin’ ” (2 Timoteut 4:7).

Edhe pse thirrja jonë mund të mos jetë aq dramatike si ajo e Palit, Zoti na thërret secilin prej nesh për të marrë pjesë në punën e Tij për të ndryshuar botën. Është e qartë se, pavarësisht nga vështirësitë që Pali kishtë përballuar gjatë viteve (shih 2 Korintasve 11:25–30), ai qëndroi besnik ndaj thirrjes së tij. Historia sesi përndjekësi i të Krishterëve u bë avokati më ndikues dhe më i rëndësishëm i besimit të Krishterë (direkt pas Jezusit) mbetet një dëshmi e fuqishme rreth asaj çfarë mund të bëj Zoti nëpërmjet njeriut, i cili e ka përkushtuar jetën e tij ndaj punës së Zotit.

`Për çfarë ju ka thirrur Zoti? A jeni duke e bërë atë?`