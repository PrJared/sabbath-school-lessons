---
title:  Thirrja për përkushtim
date:  21/12/2020
---

Imagjinoni të jeni Pjetri dhe Andrea. Sapo ka aguar dielli dhe po ngroh ajrin e ftohtë të mëngjesit të bukur Galileas. Ka vetëm një gjë në mendjen tuaj: të kapni sa më shumë peshq. Peshkimi ka ecur mirë kohët e fundit, dhe ju po prisni një tjetër ditë të mirë peshkimi. Papritur ju shikoni që po ju afrohet Jezusi i Nazaretit. As që e keni idenë se çasti vijues do ju ndryshojë tërë jetën. Ju kurrë nuk do të jeni njësoj si më përpara.

`Lexoni Mateu 4:18–20. Si mendoni, përse Pjetri dhe Andrea vendosën për të bërë një përkushtim kaq radikal – të ndiqnin Krishtin? Çfarë ju tregon në tekst se Jezusi i thirri për një qëllim më të lartë se peshkimi?`

Nga Ungjilli sipas Gjonit ne mësojmë se këta burra e njihnin Jezusin tashmë për më shumë se një vit, por ende nuk kishin bërë një përkushtim të plotë ndaj Tij. Por duhet të ketë qenë diçka hyjnore në pamjen, në të folurit dhe në veprimet e Krishtit që ia bëri të qartë këtyre peshkatarëve Galileas se Ai po i bënte një thirrje hyjnore. Arsyeja pse ata lanë varkat, zanatin dhe shtëpitë e tyre për të ndjekur Krishtin ishte se ata ndjenin thirrjen për një qëllim më të lartë. Këta peshkatarë të thjeshtë kuptonin se u thirrën për një qëllim të jashtëzakontë. Zoti ndoshta nuk po të thërret që të lësh profesionin tënd, por Ai po të thërret për një qëllim të jashtëzakontë, pra të ndash dashurinë e Tij dhe të dëshmosh të vërtetën e Tij për lavdinë e emrit të Tij.

`Konsiderojeni thirrjen e Mateut, tagrambledhësit, tek Mateu 9:9. A vini re diçka të veçantë në këtë pasazh?`

Tagrambledhësit ose mbledhësit e taksave në Perandorinë Romake shpeshherë ishin mashtruesit, të cilët përdornin fuqinë e tyre zyrtare për të shtypur popullin e thjeshtë. Ata ishin nga njerëzit më të urryer dhe më të përçmuar në Izrael. Thirrja e Krishtit: “ ‘Ndiqmë!’ ” presupozon se Mateu kishte dëgjuar rreth Jezusit dhe që tashmë kishte dëshirë në zemrën e tij për ta ndjekur Atë. Prandaj, sa dëgjoi ftesën e Jezusit, ai ishte gati. Ai u mrekullua që Krishti e pranonte atë dhe e thirri për të qenë një nga dishepujt e Tij.

Edhe ne, thellë në zemrat tona, kemi dëshirë për diçka më shumë në jetën tonë. Edhe ne duam të jetojmë për diçka kuptimplotë, për një qëllim fisnik dhe të madh. Prandaj Krishti na thërret porsi Mateun për ta ndjekur Atë.

`Mendoni rreth asaj çfarë njerëzit kanë sakrifikuar për të ndjekur Jezusin. Përse përfundimisht ia vlen çdo sakrificë që bëjmë për të ndjekur Shpëtimtarin?`