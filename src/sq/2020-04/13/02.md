---
title:  Dashuria vetë-sakrifikuese e Jezusit
date:  20/12/2020
---

Apostulli Pal na inkurajon që të “kemi” të njëjtën “ndjenjë” ose “mendje” që kishte Krishti. Kjo lind disa pyetje interesante. Si ishte ajo “ndjenjë” ose “mendje” e Krishtit? Çfarë e qeveriste mendjen e Tij? Cila ishte esenca e mendimeve të Tij?

`Lexoni Filipianëve 2:5–11. Si na zbulojnë këto vargje zemrën e mendjes së Krishtit dhe modelin, që qeveriste tërë jetën e Tij?`

Tërë përjetësinë Jezusi ishte i barabartë me Perëndinë Atë. Pali e shpall këtë të vërtetë të përjetshme si vijon: “i cili, edhe pse ishte në trajtë Perëndie, nuk e çmoi si një gjë ku të mbahej fort për të qenë barabar me Perëndinë” (Filipianëve 2:6). Fjala e përkthyer si “trajtë” origjinal është fjala greke morphē. Ajo përdoret për të treguar se dy gjëra kanë të njëjtën esencë dhe vlerë të barabartë. Komentari Biblik Adventist shpjegon: “Kjo vendos Krishtin në barazim me Atin, dhe e vendos mbi çdo pushtet tjetër. Pali e thekson këtë për të treguar qartë thellësinë e përulësisë vullnetare të Krishtit”—Vëll. 7, fq. 154. Duke folur rreth natyrës së përjetshme të Krishtit, Ellen G. White shton: “Tek Jezusi gjendet jeta origjinale, e pahuazuar, e pavarur”—Biografia e Dashurisë, fq. 441.

Jezusi, i cili ishte i barabartë me Zotin që nga përjetësia “e zbrazi Veten” nga privilegjet dhe prerogativat e Personit të barabartë me Zotin, për të marrë trajtën njerëzore dhe për t’u bërë një shërbëtor i përulur i njerëzimit. Si Shërbëtor, Jezusi i zbuloi tërë universit ligjin e dashurisë dhe në fund bëri sakrificën më të madhe të dashurisë në kryq. Ai e dha jetën e Tij në mënyrë që ne të mund të kemi jetën e përjetshme.

Esenca e mendimit të Jezusit ishte dashuria vetë-sakrifikuese. Të ndjekim Jezusin do të thotë të duam siç deshi Ai, të shërbejmë siç shërbeu Ai, të trajtojmë njerëzit siç i trajtonte Ai. Duke lejuar Jezusin nëpërmjet Frymës së Shenjtë të na zbrazi nga ambicjet egoiste do të na kushtojë diçka. Jezusit ajo i kushtoi gjithçka. Por Bibla thotë se, “prandaj edhe Perëndia e lartësoi madhërisht dhe i dha një emër që është përmbi çdo emër” (Filipianëve 2:9).

Parajsa ia vlen çdo sakrificë këtu në tokë. Do të kemi sakrifica rrugës për në Parajsë, por gëzimi i shërbesës do të jetë më i madh se ato, kurse gëzimi i të jetuarit bashkë me Jezusin në Parajsë do të bëjë çdo sakrificë të duket e vogël.

`Kur ishte hera e fundit që ju nevojitej të vdisnit ndaj egoizmit tuaj për shkak të Krishtit? Çfarë tregon përgjigjja juaj rreth ecjes suaj me Krishtin?`