---
title:  Kërkesat e Dashurisë
date:  23/12/2020
---

Dashuria gjithmonë e tregon veten në veprim. Dashuria jonë për Krishtin na nxit për të bërë diçka për njerëzimin e humbur. Pali ia shpalli qartë këtë kishës në Korint: “Sepse dashuria e Krishtit na shtrëngon” (2 Korintasve 5:14). Thelbi i Krishtërimit nuk është heqja dorë nga gjërat e këqija për të fituar shpëtimin. Jezusi nuk “hoqi dorë” nga gjërat e këqija në Qiell për të fituar shpëtimin. Përkundrazi, Ai i la gjërat e mira për të shpëtuar të tjerët. Jezusi nuk na thërret vetëm për të dhuruar kohën, talentet ose financat tona për kauzën e Tij. Ai na thërret për t’i dhuruar Atij tërë jetën tonë.

Atë mëngjes në bregun e detit të Galilesë, Jezusi i përshkroi në mënyrë të shkëlqyer kërkesat e dashurisë hyjnore.

`Lexoni Gjoni 21:15–19. Çfarë e pyeti Jezusi Pjetrin tri herë dhe cila ishte përgjigjja e Pjetrit? Përse bëri Jezusi tri herë të njëjtën pyetje?`

Pjetri e kishte mohuar Zotin e tij tri herë, prandaj Jezusi nxori nga Pjetri tri herë pohimet që ai e dontë Atë. Jezusi në praninë e dishepujve të tjerë po rindërtonte sigurinë e Pjetrit që Ai ishte falur nga dashuria hyjnore dhe që Jezusi ende kishte punë për të në kauzën e Tij.

`Lexoni sërish Gjoni 21:15–19, kësaj radhe duke i kushtuar  vëmendje të veҫantë përgjigjes së Jezusit ndaj pohimeve të Pjetrit. Çfarë e porositi Jezusi?`

Dashuria hyjnore është aktive, jo pasive. Dashuria e vërtetë është më shumë se ndjenja e ngrohtë ose një ide e bukur. Ajo përmban përkushtim. Dashuria na shtrëngon, na nxit për të vepruar. Ajo na motivon t’i japim dorën njerëzve të dëshpëruar dhe të zhytur në mëkat për t’i nxjerrë ata në dritën e Zotit me anë të fuqisë së Tij. Kur Jezusi i tha Pjetrit: “ ‘Kulloti qengjat e mi!’ ”, ai ishte një urdhër, por edhe një pohim ngushëllues. Jezusi kërkoi një përgjigje pozitive ndaj dashurisë së Tij, por edhe e inkurajoi Pjetrin se Ai ende kishte punë për të. Pjetri e kishte mohuar Zotin e tij tri herë, madje me mallkime, ashtu siç e kishte parashikuar Krishti, pavarësisht kësaj Jezusi e restauroi Pjetrin në pozitën e tij të mëparshme.

Çfarë mund të mësojmë nga kjo? Ju mund ta keni zhgënjyer Zotin. Ju mund ta keni mohuar Atë shumë herë nëpërmjet veprimeve tuaja. Por lajmi i mirë është që Zoti ende ju ofron hirin dhe faljen e Tij, dhe Ai ende ka punë për ju për Mbretërinë e Tij. Ai nuk e ka mbaruar ende punën e Tij në zemrën tuaj. Ai po pret me durim që ta pranoni atë.

`A e keni “mohuar” ndonjëherë Zotin, porsi Pjetri? Nëse po, çfarë ju mëson historia e mohimit të Pjetrit, dhe çfarë ju tregojnë personalisht fjalët e Krishtit ndaj pohimeve të dashurisë së Pjetrit?`