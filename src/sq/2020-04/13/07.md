---
title:  Për më tepër studim
date:  25/12/2020
---

“Ata, detyra e të cilëve është mbikqyrja shpirtërore e kishës, duhet të gjejnë mënyrat dhe mjetet për t’i dhënë secilit anëtar të kishës mundësi për të marrë pjesë në punën e Zotit. Shpeshherë kemi dështuar në të kaluarën. Nuk kemi bërë plane të qarta, nuk i kemi përmbushur ato plotësisht, ndërsa, duke përdorur talentet e të gjithë anëtarëve mund t’i kishim përfshirë të gjithë në një shërbesë aktive. Vetëm pak vetë e kuptojnë sa shumë kemi humbur nga ky gabim.

“Udhëheqësit në kauzën e Zotit, porsi gjeneralët e mençur, duhet të bëjnë plane për lëvizjet e ardhshme. Në planet e tyre ata duhet të studiojnë veçanërisht punën, që mund të kryhet nga anëtarët e kishës për miqtë dhe të afërmit e tyre. Puna e Zotit në tokë nuk mund të përmbushet kurrë deri sa tërë anëtarët e kishës të përfshihen në punën e Zotit, duke bashkuar mundimet e tyre me ato të pastorëve.

“Shpëtimi i mëkatarëve kërkon punë serioze personale. Ne duhet të ndajmë me ata Fjalën e jetës, jo thjesht të presim që ata të vijnë tek ne. Ah, sikur të gjeja fjalët e duhura për të motivuar besimtarët tanë që të përfshihen në punën e Zotit me zell dhe përkushtim! Na ka mbetur vetëm pak kohë. Po jetojmë në kufi me përjetësinë. Nuk kemi kohë për të humbur. Çdo çast është flori, tepër i çmuar për të harxhuar për veten në mënyrë egoiste. Kush dëshiron ta kërkojë Zotin seriozisht dhe të marrë nga Ai fuqinë dhe hirin për t’u bërë punëtorë besnikë në fushën misionare?

“Në çdo kishë ka talente, të cilat të përdorura në mënyrën e duhur, mund të zhvillohen për t’u bërë ndihmë e madhe në punën e Zotit. Ajo çfarë kemi nevojë sot për të ndërtuar kishat tona, është të dallojmë dhe të zhvillojmë talentet brenda kishës – talentet, që mund të përdoren nga Zoti ynë”—Ellen G. White, Testimonies for the Church, vëll. 9, fq. 116, 117.

**Pyetje për diskutim**

`1.	Cili është mesazhi kryesor në citatin e mësipërm të Ellen G. White? Çfarë ndikimi mund të ketë ai në dëshmimin tuaj personal dhe ungjillizimin e kishës lokale?`

`2.	Si tregohet dashuria e vërtetë? Cilat janë format e dashurisë fallso?`

`3.	Diskutoni rreth sakrificës që disa njerëz kanë bërë për Zotin, madje duke lënë kokën për Krishtin. Çfarë mund të mësoni nga këto histori?`

`4.	Mendoni rreth përgjigjes ndaj pyetjes në fund të leximit të së dielës: Çfarë keni sakrifikuar ju për Krishtin? Çfarë keni sakrifikuar në jetë në përgjithësi? Përse e bëtë këtë sakrificë? A ia vlente ajo? Si mund t’ia shpjegoni një njeriu jobesimtar atë çfarë keni bërë dhe pse e keni bërë atë?`

