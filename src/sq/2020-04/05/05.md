---
title:  Fryma e Shenjtë, Fjala dhe të dëshmuarit
date:  28/10/2020
---

Fjala e Zotit ishte në zemër të dëshmimit të Kishës së hershme. Predikimi i Pjetrit në Ditën e Rrëshajave ishte bazuar në Shkrimet e Dhiatës së Vjetër për të provuar që Krishti ishte Mesia. Dëshmia e Stefanit para vdekjes rikujtonte historinë e Izraelit në Dhiatën e Vjetër. Pjetri iu referua “Fjalës që Ai [Zoti] u ka dhënë bijve të Izraelit”(Veprat 10:36) dhe pastaj e ndau historinë e ringjalljes me Kornelin. Apostulli Pal iu referua sërish e sërish parashikimeve të mëdha të Dhiatës së Vjetër në lidhje me ardhjen e Mesias. Kurse Filipi me kujdes i shpjegoi etiopianit rëndësinë e parashikimit mesianik të kapitullit 53 të Isaias. Në çdo rast, dishepujt shpallnin Fjalën e Zotit, jo të tyre. Fjala e Zotit, e frymëzuar nga Fryma e Shenjtë, ishte baza e vetme e autoritetit të tyre.

`Lexoni Veprat 4:4, 31; Veprat 8:4; Veprat 13:48, 49; Veprat 17:2; Veprat 18:24, 25. Çfarë na mësojnë këto pasazhe rreth marrëdhënies midis Frymës së Shenjtë, Fjalës së Perëndisë dhe dëshmimit të Kishës së hershme?`

E njëjta Frymë e Shenjtë, që kishte frymëzuar Fjalën e Zotit, punon nëpërmjet Fjalës për të ndryshuar jetët. Bibla përmban fuqinë jetëdhënëse, sepse nëpërmjet Frymës ajo është Fjala e gjallë e Krishtit.

`Lexoni 2 Pjetrit 1:21 dhe Hebrenjve 4:12. Përse është Fjala e Zotit, Bibla, kaq e fuqishme dhe jetëndryshuese?`

“Energjia krijuese, e cila thirri botërat në ekzistencë, gjendet në Fjalën e Zotit, Biblën. Kjo fjalë përmban fuqi, ajo sjell jetë. Çdo urdhër është një premtim; e pranuar nga vullneti, e përqafuar nga shpirti, ajo sjell me vete jetën e të Pafundmit. Ajo e transformon natyrën dhe rikrijon shpirtin në shëmbëlltyrën e Perëndisë”—Ellen G. White, Education, fq. 126.

Arsyeja pse Bibla ka një fuqi të tillë transformuese gjendet në faktin se e njëjta Frymë e Shenjtë, që frymëzoi shkruesit e Biblës, na frymëzon dhe na ndryshon edhe ne, ndërsa jemi duke e lexuar atë. Ndërsa po ndajmë Fjalën e Zotit me njerëz të tjerë, Fryma e Shenjtë punon për të ndryshuar jetët e tyre nëpërmjet Fjalës së frymëzuar. Zoti ka premtuar të bekojë Fjalën e Tij,jo fjalët tona. Fuqia gjendet në Fjalën e Zotit, jo në spekulimet njerëzore.