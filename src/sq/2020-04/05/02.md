---
title:  Jezusi dhe premtimi i Frymës së Shenjtë
date:  25/10/2020
---

Ndaj shqetësimit të dishepujve rreth largimit të Tij për në Qiell, Jezusi iu përgjigj me premtimin e Frymës së Shenjtë. “ ‘Është mirë për ju që unë të shkoj, sepse, po nuk shkova, nuk do të vijë tek ju Ngushëlluesi; por, po shkova, unë do t’jua dërgoj’ ”(Gjoni 16:7). Fjala greke e përkthyer në shqip si “Ngushëlluesi” është parakletos. Kuptimi i saj është “dikush, që vjen përkrah”, për të ndihmuar. Një nga funksionet kryesore të Frymës së Shenjtë është të përkrahë tërë besimtarët, duke i fuqizuar dhe, duke i drejtuar në përhapjen e Ungjillit me anë të dëshmisë. Kur ne dëshmojmë rreth Jezusit, nuk jemi vetëm. Fryma e Shenjtë është pranë nesh, duke na udhëzuar tek njerëzit, që kërkojnë Zotin me një zemër të çiltër. Ai përgatit zemrat e tyre para se ne t’i takojmë. Ai drejton fjalët tona, bind mendjet e njerëzve dhe i forcon për t’u përgjigjur pozitivisht ndaj nxitjeve të Tij.

`Lexoni Gjoni 15:26, 27 dhe Gjoni 16:8. Çfarë na tregojnë këto vargje rreth rolit të Frymës së Shenjtë në dëshmi?`

Fryma e Shenjtë dëshmon për Jezusin. Qëllimi i Tij përfundimtar është të çojë sa më shumë veta të jetë e mundur tek Jezusi. Misioni i Tij është të përlëvdojë Jezusin. Fryma e Shenjtë bind tërë besimtarët rreth përgjegjësisë së tyre për të dëshmuar. Ai hap sytë tanë për të parë mundësitë për t’i dëshmuar njerëzve përreth, dhe punon mbrapa skenës tek zemrat e njerëzve, duke përgatitur një tokë të mirë për farën e Ungjillit.

Ungjilli sipas Gjonit thotë qartë se Fryma e Shenjtë “do ta bindë botën për mëkat, për drejtësi dhe për gjykim”(Gjoni 16:8). Me fjalë të tjera, Ai prek zemrat e njerëzve për të krijuar një ndjenjë të thellë të distancës midis tyre dhe Zotit dhe nevojën për t’u penduar. Ai gjithashtu bind botën “për drejtësi”. Pra, Fryma e Shenjtë jo vetëm zbulon mëkatin, por edhe na udhëzon për në drejtësi. Ai zbulon madhështinë e drejtësisë së Jezusit në kontrast me ndyrësinë tonë. Roli i Frymës së Shenjtë nuk është veç të na tregojë sesa të këqinj që jemi; Ai punon për të na zbuluar sesa i mirë, i dhembshur dhe i dashur është Jezusi edhe për të formuar karakterin tonë në ngjashmërinë e Tij.

Dëshmimi është thjesht bashkëpunimi me Frymën e Shenjtë për të përlëvduar Jezusin. Me anë të fuqisë së Frymës së Shenjtë dhe nën udhëzimin e Tij, ne dëshmojmë rreth Krishtit të mahnitshëm, i cili ka transformuar jetët tona.

`Përse është e rëndësishme të mbajmë mend gjithmonë se jemi thirrur vetëm për të dëshmuar, jo për të bindur njerëzit, sepse bindja dhe transformimi i zemrave është puna e Frymës së Shenjtë?`