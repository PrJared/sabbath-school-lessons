---
title:  Histori misioni
date:  30/10/2020
---

#### Dy ëndrra të paharrueshme

Rashmi Ravi Çandra, 32 vjeç

Unë linda në një familje jo-Kristiane dhe isha më e madhja e gjashtë vajzave.

Kur isha e re, më tërhiqte jeta Kristiane. Mbas ca kohësh, u dashurova me një të ri adventist, Ravi. Ia dhashë zemrën Jezusit dhe u martuam.

Mbas martesës sonë, jetuam shumë të lumtur për tre muaj. Por pastaj u sëmura. Filloi të më binte të fikët dhe humbja ndjenjat gjatë ditës. Prindërit e mi mendonin se isha pushtuar nga demonët sepse kisha pranuar Kristianizmin dhe i kisha kthyer shpinën besimit të tyre. Megjithatë, babai im sugjeroi të flisja më një pastor adventist për t’u lutur.

Ravi dhe unë shkuam në shtëpinë e pastorit, në qytetin tonë, Bengaluru, dhë ai vuri duart mbi kokën time.

“Perëndi, nëse është vullneti yt, që ajo të vazhdojë në jetën e saj të re si Kristiane, përdore në punën Tënde dhe largo çdo fuqi satanike,” u lut ai.

Gjatë natës, ndërsa bashkëshorti im flinte paqësisht, pashë një ëndërr që më shqetësoi. Pashë një grup burrash, të veshur me rroba të zeza, që më rrethonin. Njëri prej tyre ishte më i gjatë se të tjerët dhe më thërriste. Një nga burrat e tjerë më shtrëngoi dorën dhe më tregonte burrin e gjatë.

“Pse shkove në kishën Adventiste?” tha ai, “Ai burri i gjatë është zoti yt. Duhet ta adhurosh. Nuk duhet të shkosh tek Jezusi.”

Burri i gjatë ishte shumë i inatosur. Unë kisha frikë ta shihja ndaj ula kokën dhe qava.

Disa momente më vonë, një burrë i veshur më të bardha, m’u afrua nga mbrapa dhe vuri duart në supat e mi. Nuk ia shihja dot fytyrën, vetëm rrobat. Ndjeva prekjen e Tij; ishte e butë.

“Mos kij frikë. Unë jam me ty,” tha Ai me një zë të butë.

Duke treguar burrin e gjatë, me rroba të zeza, ai tha, “Tani mund ta shohësh fytyrën e tij.”

Me sigurinë e duarve të Tij, në supat e mi, unë e ngrita kokën drejt burrit të inatosur. Fytyra e tij ishte shumë e egër dhe më shihte më shumë inat.

Të nesërmen në mëngjes, Ravi dhe unë shkuam sërish tek shtëpia e pastorit t’i tregonim ëndrrën.

“Ai që vuri duart në supat e tu ishte Zoti Jezus,” tha pastori.

U lutëm bashkë.

Që atë ditë, nuk më ra më të fikët.

Do doja të thoja se jeta ime ndryshoi menjëherë, por nuk ishte kështu. U desh shumë kohë. Para se të martohesha, unë isha shumë kokëforte. Edhe pse ia dhashë zemrën Jezusit, akoma ndiqja disa elementë të kulturës sime; për shembull vazhdoja të shkoja në festat fetare me familjen time. Nuk mendoja se Sabati ishte i rëndësishëm. Por, mbas ëndrrës sime, bashkëshorti dhe pastori filluan të luteshin për mua. Gradualisht, ndalova së bëri disa gjëra dhe fillova të mbaja Sabatin.

Pastaj pashë një ëndërr tjetër. Dëgjova një zë të butë, që më thoshte “Mos mëkato. Shumë shpejt do gjykohesh.” Ishte një zë i ëmbël, dhe nuk u tremba pavarësisht fjalëve që tha.

U zgjova. Ishte mesnatë dhe i tregova ëndrrën bashkëshortit.

“Duhet të jetë Fryma e Shenjtë,” tha ai. “Satani nuk flet asnjëherë rreth gjykimit. Ki kujdes.”

Mbas asaj ëndrre, mes lutjesh, analizova jetën time. Më ndihmën e Perëndisë, nuk isha më aq kokëforte. Fillova të lutesha shumë më tepër, që Perëndia të më ndihmonte kur tundohesha. Bashkëshorti dhe unë filluam të luteshim bashkë akoma më shumë. Fillova të merrja pjesë në aktivitetet e kishës.

Sot, kemi dy djem, 10 dhe 6 vjeç të cilët këndojnë dhe bëjnë muzikë në kishë. Unë jam punonjëse e qeverisë dhe punoj të dielave, në vend të së shtunës. Dëshira ime është të jem dëshmitare tek ata që nuk janë Kristianë. Jam shumë e gëzuar që dy kolegë kanë shprehur dëshirë të vijnë në kishën time.

E falenderoj Perëndinë për ato dy ëndrra. Nëpërmjet tyre, kuptova se Jezusi është gjithmonë me mua. Vendosa t’i jap gjithçka timen.

Një pjesë e Ofertave të Sabatit të 13të të këtij tremujori do të ndihmojë në ndërtimin e dy kishave në Bengaluru. Faleminderit që planifikoni një ofertë bujare.