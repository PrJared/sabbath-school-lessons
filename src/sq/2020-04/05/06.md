---
title:  Fuqia jetë-transformuese e Frymës së Shenjtë
date:  29/10/2020
---

Një studim i kujdesshëm i Veprave të Apostujve, zbulon Zotin, duke bërë mrekulli në jetët njerëzore nëpërmjet Frymës së Tij. Tek Veprat shohim triumfin e Ungjillit mbi paragjykimet kulturore, duke ndryshuar zakonet e vjetra dhe të ngulitura thellë në zemrat njerëzore dhe, duke i mësuar tërë njerëzimit hirin dhe të vërtetën e Krishtit. Fryma e Shenjtë i takon njerëzit aty ku ata janë, megjithatë Ajo nuk i lë ata ashtu siç janë. Në praninë e Saj, ata ndryshohen, jetët e tyre transformohen.

`Lexoni Veprat 16:11–15, 23–34; Veprat 17:33, 34; dhe Veprat 18:8. Këto janë veç disa prej historive jetëndryshuese të Biblës. Çfarë na mësojnë këto histori rreth fuqisë së Zotit për të ndryshuar jetët e lloj - lloj njerëzve me prejardhje shumë të ndryshme?`

Jo vetëm disa njerëz, por të gjithë e pranuan Krishtin si Shpëtimtar! Lidia, për shembull, ishte një biznesmene e suksesshme hebreje, kurse rojtari i burgut në Filipi ishte një shërbyes civil romak nga shtresa e mesme. Kjo tregon se Fryma e Shenjtë mund të arrijë të gjitha shtresat e shoqërisë! Fuqia e Tij transformuese arrin si burrat po ashtu dhe gratë, të pasurit dhe të varfërit, të arsimuarit dhe njerëzit pa shkollë.

Dy karekteret e fundit të listës sonë janë po aq të jashtëzakonshëm. Veprat 17:34 na tregon rreth konvertimit të Dionisit aeropagitit. Aeropagitët athinas ishin pjesa e këshillit ligjor të gjykatësve, pra, anëtarë të respektueshëm të shoqërisë greke.

Nëpërmjet fuqisë së Frymës së Shenjtë, shërbesa e Palit e arriti madje ajkën e shoqërisë. Krispi (Veprat 18:8) ishte kreu i sinagogës hebreje. Ai ishte udhëheqës fetar i brumosur me traditat judaike të bazuara në Dhiatën e Vjetër, por Fryma e Shenjtë e gjeti rrugën për në zemrën e tij dhe i ndryshoi jetën. Këto histori personale na zbulojnë se, ndërsa jemi duke dëshmuar për Krishtin dhe, duke ndarë Fjalën e Tij me të tjerët, Fryma e Shenjtë do të kryejë mrekulli në jetët e njerëzve të ndryshëm, pavarësisht nga origjina, kultura, arsimimi ose besimi i tyre. Nuk na takon neve të vendosim se kush mund dhe kush s’mund të kthehet tek Zoti, kush bën dhe kush s’bën për kishën. Puna jonë është t’i dëshmojmë të gjithëve që Zoti ka sjellë në jetët tona. Puna jonë është të dëshmojmë, ndërsa Zoti do të bëjë punën e Tij nga brenda.

`Vdekja e Krishtit ishte universale; pra, Ai vdiq për çdo njeri. Çfarë na mëson kjo e vërtetë thelbësore rreth sesi nuk duhet të supozojmë kurrë nëse dikush është çështje e pashpresë, e humbur përtej shpëtimit?`