---
title:  Fryma e Shenjtë dhe të dëshmuarit
date:  27/10/2020
---

Në tërë librin e Veprave shohim praninë e fuqishme të Frymës së Shenjtë. Ai shërbeu ndaj dhe nëpërmjet besimtarëve, ndërsa ata ishin duke dëshmuar në mënyra të ndryshme për Zotin Krisht. Ai i fuqizoi për t’i bërë ballë sprovave dhe sfidave të ndryshme për të dëshmuar në një kulturë armiqësore. Ai i udhëzoi tek njerëzit, që kërkonin të vërtetën me zemra të sinqerta. Ai i përgatiti zemrat e banorëve, madje përpara se besimtarët të vinin në këto qytete. Ai iu hapi mundësitë, për të cilat ata as nuk kishin ëndërruar, dhe i fuqizoi fjalët dhe veprat e tyre.

`Lexoni Veprat 7:55; Veprat 8:29; Veprat 11:15; Veprat 15:28, 29; dhe Veprat 16:6–10. Si i ndihmoi Fryma e Shenjtë dishepujt në secilin prej këtyre përjetimeve? Me fjalë të tjera, listoni disa prej gjërave të ndryshme që bëri Fryma e Shenjtë në këto situata.`

Shërbesa e shumëllojshme e Frymës së Shenjtë në shekullin e parë është vërtet e mrekullueshme. Përjetimet e lartpërmendura janë veç shembuj të aktivitetit të Tij. Ai forcoi Stefanin për të dëshmuar për Zotin Krisht përpara një turme të pamëshirshme, e cila po e vriste atë me gurë. Në mënyrë të mrekullueshme, Ai e drejtoi Filipin tek një etiopian, i cili po kërkonte të vërtetën me gjithë zemër, dhe pastaj më anë të tij e përhap Ungjilli në Afrikë. Ai i dha Pjetrit një shenjë konfirmuese kur edhe johebrenjtë e morën dhuratën e Frymës së Shenjtë. Ai e bashkoi kishën në unitet, kur ajo mund të përçahej lehtësisht për shkak të çështjes së rrethprerjes. Dhe, Ai e hapi tërë kontinentin e Europës për mesazhin e Ungjillit të predikuar nga apostulli Pal.

Fryma e Shenjtë ishte shumë aktiv në kohën e Kishës së hershme, por Ai është aktiv edhe në jetën e kishës sot. Ai dëshiron të na fuqizojë, forcojë, mësojë, udhëzojë, bashkojë, dhe të na dërgojë me mision më të rëndësishëm në botë – të drejtojmë njerëz tek Jezusi dhe e vërteta e Tij. Ajo çfarë duhet të mbajmë mend është se Fryma e Shenjtë është ende aktiv dhe veprues edhe sot, po ashtu siç ishte në kohën e apostujve dhe Kishës së hershme.

`Çfarë mund të bëjmë çdo ditë për t’u bërë më të hapur ndaj fuqisë së Frymës së Shenjtë në jetët tona? Çfarë zgjedhje të mira duhet të bëjmë për të përqafuar punën e Tij në ne dhe nëpërmjet nesh?`