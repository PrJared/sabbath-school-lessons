---
title:  Zbatimi besnik i porosisë së Krishtit
date:  30/09/2020
---

Besnikëria ndaj Krishtit kërkon përkushtim për të zbatuar vullnetin e Tij. Kjo kërkon bindjen ndaj urdhërave të Tij dhe rezulton në një zemër, e cila troket në harmoni me zemrën e Zotit, dëshira më e madhe e të cilit është të shpëtojë njerëz të humbur. Atëherë prioritetet e Zotit do të bëhen edhe prioritetet tona.

`Lexoni 1 Timoteu 2:3, 4 dhe 2 Pjetri 3:9. Çfarë na tregojnë këto pasazhe rreth zemrës së Zotit? Cili është prioriteti i Tij?`

Pasioni i Zotit është të shpëtojë njerëz. Nuk ka asgjë më të rëndësishme për Atë. Dëshira e Tij më e madhe është “që gjithë njerëzit të shpëtohen dhe të arrijnë njohjen e së vërtetës” (1 Timoteut 2:4). Ai “nuk do që ndokush të humbasë, por që të gjithë të vijnë në pendim” (2 Pjetri 3:9). Sipas Komentarit Adventist të Biblës, fjala greke e përkthyer si “do” është boulomai, që nënkupton “prirjen e mendjes, dëshirën”. Komenti i këtij teksti gjithashtu thekson fjalën “por”, e cila në greqisht është alla. Ajo në këtë varg përdoret për të “theksuar kontrastin midis keqkuptimit të natyrës së Zotit, kryesisht idesë së gabuar që Ai mund të dëshirojë që dikush të humbasë, dhe të vërtetës që në fakt Ai dëshiron që të gjithë njerëzit të shpëtohen”—The SDA Bible Commentary, vëll. 7, fq. 615.

Porosia e Krishtit për secilin prej nesh është që të marrim pjesë në misionin e Tij si dëshmitarë të dashurisë, hirit dhe të vërtetës së Tij. Dhe, kjo porosi vjen nga dëshira e Tij e madhe për të shpëtuar tërë njerëzimin.

`Lexoni Veprat 13:47 dhe krahasojini ato me Isaia 49:6. Për kë u shkrua ky pasazh fillimisht? Si e aplikon këtë varg apostulli Pal?`

Ka raste kur një profeci nga Dhiata e Vjetër ka më shumë se një aplikim. Këtu apostulli Pal merr një profeci, e cila fillimisht u shkrua për Izraelin, gjithashtu iu referua në mënyrë profetike Mesias (shih Isaia 41:8, Isaia 49:6, dhe Luka 2:32) dhe më pas u aplikua edhe për kishën e Dhiatës së Re. Për kishën, të neglizhosh ose të zvogëlosh rëndësinë e porosisë së Krishtit, do të thotë që ajo të dështojë plotësimin e qëllimit të ekzistencës së saj dhe të mos kryejë thirrjen e saj profetike në këtë botë.

`Cilat janë rreziqet e kishës sonë globale dhe lokale, në qoftë se përqendrohemi vetem tek vetja dhe harrojmë qëllimin tonë origjinal?`