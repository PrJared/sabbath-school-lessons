---
title:  Pse duhet të dëshmojmë?
date:  26/09/2020
---

### Lexoni për studimin e kësaj jave
Jakobi 5:19, 20; Luka 15:6; Sofonia 3:17; Gjoni 7:37, 38; 1 Timoteut 2:3, 4; 2 Korintasve 5:14, 15.

> <p>Vargu përmendësh</p>
> “Sepse kjo është e mirë dhe e pëlqyer përpara Perëndisë, Shpëtimtarit tonë, i cili dëshiron që të gjithë njerëzit të shpëtohen dhe t’ia arrijnë njohjes të së vërtetës” (1 Timoteut 2:3, 4).

Dëshira më e madhe e Zotit është që të gjithë njerëzit kudo të përgjigjen ndaj hirit të Tij, të transformohen nga Fryma e Shenjtë dhe të jenë të shpëtuar në Mbretërinë e Tij të Përjetshme. Zoti nuk dëshiron asgjë më shumë sesa shpëtimin tonë. Dashuria e Tij nuk ka kufij. Mëshira e Tij është e pamasë. Dhembshuria e Tij është e pafund. Falja e Tij është e pashtershme. Fuqia e Tij nuk ka limit. Në krahasim me perënditë pagane, të cilat kërkonin sakrifica, Zoti ynë Vetë u bë Sakrificë për ne. Pavarësisht sa shumë duam që të shpëtohemi, Zoti e dëshiron shpëtimin tonë akoma më shumë. “Sepse kjo është e mirë dhe e pëlqyer përpara Perëndisë, Shpëtimtarit tonë, i cili dëshiron që gjithë njerëzit të shpëtohen dhe t’ia arrijnë njohjes të së vërtetës” (1 Timoteut 2:3, 4,). Dëshira e zemrës së Zotit është që ju dhe unë të jemi bashkë me Të në përjetësi.

Prandaj jemi thirrur për të dëshmuar. Të dëshmosh do të thotë t’i tregosh të tjerëve për Jezusin, se çfarë ka bërë Ai për të na shpëtuar, sesi Ai ka ndryshuar jetët tona dhe rreth të vërtetave të mrekullueshme në Fjalën e Tij, Biblën, e cila na tregon se kush është Ai dhe zbulon bukurinë e karakterit të Tij. Pse duhet të dëshmojmë? Kur kuptojmë me të vërtetë se kush është Jezusi dhe kemi përjetuar mrekullitë e hirit të Tij dhe fuqinë e dashurisë së Tij, ne nuk mund të heshtim. Pse të dëshmojmë? Ndërsa marrim pjesë në misionin e Tij, ne gëzohemi kur shohim edhe njerëz të tjerë të shpëtuar me anë të hirit të Zotit, dhe jetët e tyre të transformuara nga fuqia e dashurisë së Tij.

_*Studioni mësimin e kësaj jave për të përgatitur Sabatin e datës 3 tetor._