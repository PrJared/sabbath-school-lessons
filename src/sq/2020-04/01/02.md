---
title:  Duke krijuar mundësi për shpëtimin
date:  27/09/2020
---

Zoti siguron për njerëzit kudo mundësi të përditshme për ta njohur Atë. Ai punon në zemrat e tyre nëpërmjet Frymës së Shenjtë. Ai e zbulon Veten nëpërmjet bukurisë dhe ndërlikueshmërisë së natyrës. Madhësia, rregullsia dhe simetria e Gjithësisë na tregon rreth një Zoti të pakufizuar me një fuqi të pafund. Ai i rregullon rrethanat në jetët tona për të na afruar rreth Vetes.

Edhe pse Zoti na zbulon Veten nëpërmjet prekjes së Frymës së Shenjtë, natyrës mahnitëse dhe veprave në jetët tona, zbulesën më të qartë të dashurisë së Tij mund ta gjejmë në jetën dhe shërbesën e Jezus Krishtit. Kur e ndajmë Jezusin me të tjerët, ne i japim të tjerëve mundësi më të mirë për t’u shpëtuar.

`Lexoni Luka 19:10 dhe krahasoni me Jakobin 5:19, 20. Çfarë na mëson Luka rreth qëllimit të Krishtit për të ardhur në tokë? Si bashkëpunojmë ne me Krishtin në punën e Tij për të shpëtuar njerëz të humbur?`

Sipas Jakobit, “ai që e kthen mëkatarin nga të gabuarit e rrugës së tij, do të shpëtojë një shpirt nga vdekja” (Jakobi 5:20). Letra e Palit drejtuar Romakëve e thellon këtë ide. Tek Romakëve 1 dhe 2, që të dy – johebrenjtë, që kanë parë vetëm Zbulesën e Zotit në natyrë dhe judenjtë, që kanë marrë zbulesën profetike të Zotit nëpërmjet Shkrimeve – janë të humbur pa Krishtin. Tek Romakëve 3–5, apostulli na zbulon që, shpëtimi vjen vetëm nga hiri i Zotit, nëpërmjet besimit. Tek Romakëve 6–8, ai përshkruan sesi hiri, i cili shfajëson çdo besimtar është gjithashtu hiri shenjtërues. Tek Romakëve 10, ai shpall që “ ‘kushdo që do ta thërrasë emrin e Zotit do të shpëtohet’ ”(Romakëve 10:13) dhe pastaj përfundon me idenë që asnjë nuk mund ta thërrasë, në qoftë se nuk e ka besuar, dhe asnjë nuk mund të besojë, në qoftë se nuk e ka dëgjuar, dhe asnjë nuk mund të dëgjojë rreth Zotit, në qoftë se nuk ka patur njeri për t’ia treguar. Ne jemi hallkat e Zotit në planin e Tij për të shpëtuar të humburit me anë të lavdisë së ungjillit.

`Ne nuk dëshmojmë për t’i dhënë njerëzve mundësinë e tyre të vetme për t’u shpëtuar. Ne dëshmojmë për t’i dhënë atyre mundësinë më të mirë. Cili është roli ynë në planin e Zotit për të shpenguar racën njerëzore? Mendoni edhe rreth kësaj: sa njerëz kanë dëgjuar ungjillin nga buzët e tua?`