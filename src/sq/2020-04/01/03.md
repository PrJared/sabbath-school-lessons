---
title:  Duke i sjellë gëzim Jezusit
date:  28/09/2020
---

A keni pyetur ndonjë: “Si e ke kaluar ditën sot”? “A je mirë sot”? Po sikur këto pyetje t’ia bëjmë Zotit?  “Zot, si po e kalon ditën sot”? Si mendoni, çfarë përgjigje do të merrnit? Ndoshta përgjigjja e Tij do të ishte:

“Dita ime ka qenë jashtëzakonisht e vështirë. Sytë e mi u mbushën me lot për një mijë kampe refugjatësh plot me fëmijë, që qanin nga uria dhe i ftohti.

Kam ecur nëpër rrugët e qyteteve më të populluara të botës, duke qarë bashkë me njerëzit e pastrehë dhe të pashpresë.

Zemra ime u copëtua për shkak të femrave të abuzuara dhe fëmijëve të frikësuar të shitur në skllavërira seksuale. Dëshmova dëmtimet e luftës dhe pasojat shkatërruese të katastrofave natyrore, si edhe agoninë e sëmundjeve vdekjeprurëse”.

“Por Zot, a ka ndonjë gjë që të sjell gëzim? A ka ndonjë gjë që të mbush me gëzim aq sa të të bëjë të këndosh”?

`Lexoni Luka 15:6, 7, 9, 10 dhe 22–24, 32. Si përfundojnë këto histori dhe çfarë na tregojnë këto përfundime rreth Zotit?`

Tërë Qielli gëzohet kur një njeri i humbur është gjetur sërish. Në një botë plot sëmundje, katastrofa dhe vdekje, ne mund t’i sjellim gëzim Zotit, duke ndarë “lajmin e mirë” të shpëtimit me të tjerët. Një nga motivimet më të forta për të ndarë dashurinë e Krishtit me të tjerët është njohuria që dëshmia sjell gëzim në zemrën e Zotit. Çdoherë kur ne zbulojmë dashurinë e Tij, tërë Qielli këndon.

`Lexoni Sofonia 3:17. Cila është përgjigjja e Zotit tonë kur ne e pranojmë hirin e Tij shpëtues?`

`Imagjinoni këtë pamje. Për shkak të dëshmisë tënde dikush e pranon Jezusin si Shpëtimtarin Personal. Jezusi gëzohet. Tërë Qielli shpërthen me këngë, madje Vetë Zoti këndon nga gëzimi për këtë njeri. Çfarë mund të jetë më shpërblyese, më e kënaqshme sesa dijenia që dëshmia jote ka sjellë gëzim në zemrën e Zotit në një botë plot trishtim?`