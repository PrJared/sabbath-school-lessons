---
title:  Histori misioni
date:  02/10/2020
---

#### Të Kërkosh Perëndinë e Vërtetë

Jajashela Venkatesh, 34 vjeç

Para nëntë vjetësh, Jajashela jetonte në varfëri ekstreme në një zonë rurale në jug-qendër të Indisë.

Bashkëshorti i saj, Venkatesh, kishte vështirësi të gjente punë si gurpunues. Jajashela rrinte në shtëpi për t’u kujdesur për djalin 4-vjeçar dhe vajzën 2-vjeçare. Çdo ditë, ajo ndalej për t’u përulur para fotografive të tre idhujve prej guri, në altarin e familjes.

Ajo mbyllte sytë dhe lutej: “Na jepni ushqim për sot. Nuk kemi asnjë lekë. Na jepni ushqim, të paktën për sot.” Të premteve, ajo dhe bashkëshorti agjëronin dhe u luteshin idhujve nga lindja e diellit deri në perëndim.

Pavarësisht përkushtimit, lutjet e tyre nuk merrnin përgjigje. Ushqimi ishte shumë i pakët. Ndonjëherë, një fqinj i mirë u jepte disa zarzavate. Herë të tjera, familja nuk hante asgjë. Jajashela pyeste veten pse perënditë e injoronin familjen e saj. Ajo filloi të kërkonte perëndi të tjera, që mund t’i përgjigjeshin lutjeve të saj.

Një ditë, ajo vuri re një kishë Kristiane, që adhuronte të dielave, dhe ajo shkoi bashkë me bashkëshortin dhe dy fëmijët. Ajo donte të gjentë Perëndinë e vërtetë.

Papritur, ajo pati një krizë mjekësore. Ajo lindi një vajzë, që kishte probleme me frymëmarrjen, dhe mjeku nuk mund ta ndihmonte. “Nuk mund të bëjmë asgjë,” tha ai.

Jajashela i kërkoi pastorit të kishës të lutej. Ai iu lut Jezusit dhe bebja u përmirësua. Jajashela pyeste veten nëse e kishte gjetur Perëndinë e vërtetë. Mbas kësaj, kur një nga tre fëmijët e saj sëmurej, ajo i kërkonte pastorit të lutej. Ata gjithmonë shëroheshin dhe ajo nuk kishte nevojë të shkonte në spital.

Por atëherë, pastori vdiq. Jajashela u shqetësua shumë. Ajo ishte varur nga lutjet e tij për gjithë nevojat e saj.

Një ditë, të tre fëmijët e saj u sëmurën. Ajo nuk dinte ç’të bënte. Ku mund të shkonte? Kisha e saj ishte pa pastor sepse dy burra po grindeshin se kush prej tyre do ta drejtonte kishën. Ajo nuk dinte si t’i lutej Jezusit vetë. Kishte frikë. Duke qarë, mori një Bibël dhe u përpoq ta lexonte. Ajo kishte vetëm katër klasa shkollë por arriti të kuptonte atë që lexoi. Ajo kërkonte, dëshpërimisht, të dhëna rreth Jezusit. Ndërsa lexonte, u çudit që Jezusi adhuronte në Sabatin e ditës së shtatë, jo të dielave. Ajo shkoi në kishën e saj, e cila tani kishte zgjedhur një pastor.

“Sipas Biblës, dita e shenjtë është e shtuna,” i tha ajo pastorit. “Pse ne adhurojmë të dielave?”

Pastori nuk e pëlqeu pyetjen, veçanërisht sepse u bë nga një grua me shumë pak shkollë.

“Ty të ka pushtuar djalli,” thirri ai. “Jezusi i anulloi këto ligje. Mos u shqetëso për këtë.”

Jajashela e pranoi këtë përgjigje. Por pastaj ajo dëgjoi një vajzë 12-vjeçare tek thoshte 10 Urdhërimet, gjatë një takimi lutjeje. Ajo dëgjoi me kujdes kur vajza arriti te urdhërimi i katërt: “Kujtoni ditën e shtatë për ta shenjtëruar.” (Eksodi 20:8).

Kur vajza i tha të gjitha, pastori e përgëzoi që i kishte mësuar. Jajashela pyeti veten pse pastori tha që ishte e rëndësishme t’i dije 10 Urdhërimet kur Jezusi i kishte anulluar.

Pak kohë më vonë, Jajashela shkoi për vizitë në shtëpinë e pastorit dhe pa, të varura në mur, 10 Urdhërimet. Tani nuk po kuptonte më asgjë. Pse pastori i kishte varur 10 Urdhërimet në mur, kur ato nuk vlenin më? Për herë të parë, në jetën e saj, ajo iu lut Jezusit. “Jezus, të lutem më trego të vërtetën,” tha ajo.

Atë natë, ajo pa një ëndërr. Ajo pa se po vraponte në një garë por dikush e ndaloi papritur. Ajo u zgjua, e mërzitur që nuk arriti ta mbaronte garën. Pa mundur të flinte sërish, ajo u lut, “Jezus, unë isha në një garë por tani nuk di ç’rrugë të ndjek. Të lutem më trego rrugën.”

Disa ditë më vonë, një i afërm i saj, me të cilin kishte shumë kohë që nuk kishte folur, hyri në kontakt me të. Ai i tha se ishte bërë anëtar i një kishe që mbante 10 Urdhërimet, përfshirë edhe Sabatin.

Sot, Jajashela dhe bashkëshorti i saj janë adventistë besnikë dhe kanë hapur një kishë në shtëpinë e tyre e re. Familja nuk jeton më në varfëri. Pak kohë më parë, gjatë një Sabati, 15 banorë, që frekuentojnë kishën në shtëpinë e tyre, ia dhanë jetën Jezusit.

Jajashela beson se Perëndia iu përgjigj lutjes së saj, duke i treguar rrugën.

Një pjesë e Ofertave të Sabatit të 13të të këtij tremujori, do të ndihmojë në ndërtimin e dy kishave në Bengaluru, qyteti më i afërt me shtëpinë e Jajashelës. Faleminderit që do jepni një ofertë bujare.

Shënime Misionare

-	Sipas traditës, apostulli Thoma predikoi ungjillin në Indi dhe hapi kishën Kristiane Nestoriane, në jug. Provat historike tregojnë se në Indi ka pasur Kristianë që në shekullin e katërt.

-	Nuk dihet se kur hynë mësimet Adventiste në Indi. Në vitin 1890, S.N. Haskell dhe P.T. Magan kryqëzuan Indinë nga Kalkuta në Bombei, si pjesë e udhëtimit të tyre misionar rreth e rrotull botës.