---
title:  Të motivuar nga dashuria
date:  01/10/2020
---

Këtë javë do të përqëndrohemi tek pyetja: “Pse të dëshmojmë”? Kemi zbuluar që, ndërsa ndajmë me të tjerët besimin tonë, shijojmë gëzimin e bashkëpunimit me Zotin në misionin e Tij ndaj botës. Dëshmia jonë e dashurisë së Tij i jep njerëzve më shumë mundësi për të pranuar shpëtimin, sepse atëherë ata mund të shikojnë më qartë hirin e Tij dhe të vërtetën.

Në të njëjtën kohë, dëshmia është gjithashtu një nga mjetet e Zotit për të na ndihmuar që të rritemi shpirtërisht. Mosndarja e dëshmisë tënde se çfarë ka bërë Krishti për ty dhe jeta egoiste pa i shërbyer të tjerëve e mbyt jetën tonë shpirtërore.

Dëshmia harmonizon zemrat tona me atë të Zotit, i cili dëshiron të shpëtojë gjithë njerëzimin. Duke dëshmuar ne i bindemi urdhërit të Tij. Sot do të studiojmë rreth motivimit më të madh për të dëshmuar.

`Lexoni 2 Korintasve 5:14, 15, 18–20. Çfarë e motivoi Palin për të kaluar tërë vështirësitë dhe vuajtjet për shkak të ungjillit? Si mund të na nxisë i njëjti motivim për t’i shërbyer Krishtit?`

Apostulli Pal u motivua nga dashuria. Dashuria na shtyn për të bërë gjëra, që nuk do t’i bënim për asnjë arsye tjetër. Kur apostulli shpall që “dashuria e Krishtit na shtrëngon”, ai tregon të vërtetën e përjetshme. Fjala “shtrëngon” në origjinal do të thotë “nxis, shtyj, kontrolloj ose motivoj fort”. Dashuria e Krishtit kontrollonte veprimet e Palit dhe e motivonte për të dëshmuar. Me një vendosmëri dhe një qëllim të palëkundur ai ndante planin e shpëtimit nëpër botën Mesdhetare.

“Dashuria duhet të banojë në zemrat tona. Një i krishterë i plotë e ka motivimin e veprimeve të tij nga dashuria e thellë për Zotin. Nga rrënjët e dashurisë së tij për Krishtin rritet interesi joegoist për njerëzit e tjerë”—Ellen G. White, The Adventist Home, fq. 425.

Kur ne e kuptojmë me të vërtetë sakrificën e madhe të Krishtit, dashuria e Tij prek zemrat tona dhe na nxit për të ndarë me të tjerët lajmin se çfarë Ai ka bërë për ne.

`Ai që krijoi çdo gjë (galaktikat, yjet, engjëjt dhe tërë kozmosin dhe botët e tjera) vdiq në kryq për të na shpëtuar ne. Si të mos krijojë kjo e vërtetë mahnitëse në zemrat tona dëshirën për ta ndarë këtë dashuri me të tjerët?`