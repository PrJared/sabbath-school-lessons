---
title:  Mësimi i pranimit
date:  12/10/2020
---

Jezusi me shembullin e Tij i mësonte dishepujt sesi t’i shikonin njerëzit me sytë e Zotit. Mënyra sesi Jezusi i shikonte njerëzit ishte radikale. Ai i pa njerëzit jo sesi ata ishin, por sesi mund të bëheshin. Ai gjithmonë i trajtoi njerëzit me dinjitet dhe respekt. Shpeshherë Ai i habiste dishepujt e Tij me anë të mënyrës sesi i trajtonte njerëzit. Kjo është veçanërisht e vërtetë në rastin e takimit të gruas samaritane.

Bibla e studimit arkeologjik bën një vërejtje  interesante rreth marrëdhënies së judenjve me samaritanët: “Përçarja midis samaritanëve dhe judenjve datohet që nga një periudhë e hershme. Sipas 2 Mbretërve 17, samaritanët ishin pasardhës të popujve të Mesopotamisë, të cilët mbreti i Asirisë i kishte vendosur me forcë në tokat e Izraelit verior në fillim të mërgimit të vitit 722 P.K. Ata e bashkuan adhurimin e Zotit me praktika idhujtare”—The Archaeological Study Bible (Zondervan Publishing, 2005), fq. 1727. Përveç praktikave idhujtare, ata themeluan një priftëri dhe tempull konkurues në malin e Gerizimit. Duke i konsideruar këto ndryshime teologjike të samaritanëve, dishepujt ishin më shumë se të hutuar kur Jezusi zgjodhi të udhëtonte për në Galile nëpërmjet Samarisë. Ata ishin shumë të habitur që Jezusi nuk i lejoi Vetes të përfshihej në një debat për çështjet fetare. Në vend të kësaj, Ai u drejtua direkt tek dëshira e gruas samaritane për pranim, dashuri dhe falje.

`Lexoni Gjoni 4:3–34. Si e nisi Jezusi bisedën me gruan samaritane? Si reagoi ajo? Si reaguan dishepujt ndaj këtij përjetimi dhe si e zgjeroi Jezusi vizionin e tyre?`

Mësimi i përjetshëm që Jezusi dëshiroi t’i mësonte dishepujve të Tij dhe secilit prej nesh është shumë i thjeshtë: “Ata që kanë Frymën e Krishtit, do t’i shohin të gjithë njerëzit me sytë e dhembshurisë hyjnore”—Ellen G. White, The Signs of the Times, Qershor 20, 1892.

`Kush janë ata njerëz, të cilët, për shkak të ndikimit të kulturës dhe shoqërisë suaj, ju keni prirjen t’i shikoni me përbuzje dhe mungesë respekti? Përse ju duhet të ndryshoni qëndrimin tuaj dhe, si mund të ndodhë ky ndryshim?`