---
title:  Histori misioni
date:  16/10/2020
---

#### Fëmija i Mrekullisë

Nilam Daril Xhoshua, 34 vjeç; Daril 39 vjeç; Neshaun, 3 vjeç

Ne donim një fëmijë. Pas dy vitesh martesë, i thashë bashkëshortit, Daril, “Duhet të shkojmë te doktori të shohim pse s’kemi fëmijë.”

Daril pranoi edhe pse nuk donte. Në spital, biseduam me mjeken. “Nuk po ngelem shtatzënë,” i thashë. “A mund të na ndihmosh?”

Mjekja pranoi ta kujdesej për rastin tonë, por Daril tha, “Në fakt ne nuk jemi lutur për këtë. Vërtet, kanë kaluar dy vjet, por unë dua të lutem së pari, pastaj të vijmë prapë.”

Mjekja pyeti sa kohë donim që të luteshim. Daril, që është pastor, tha se donte të luteshim një muaj. Kështu u kthyem në shtëpi, u lutëm dhe unë ngela shtatzënë. U gëzuam tejmase. Vajta edhe te mjekja dhe ajo e konfirmoi shtatzëninë. Por ajo tha se bebja dukej i vogël.

“Por mos u shteqëso,” tha ajo. “Ha shëndetshëm dhe bebi do jetë mirë.”

Fillova të shkoja tek mjekja rregullisht. Mbas pesë muajsh, mjekja tha se bebja nuk po rritej normalisht. Daril dhe unë u shqetësuam shumë. “Mos u shqetësoni,” tha mjekja. “Do të të jap një mjekim që do ndihmojë në rritjen e bebes.”

Në vizitën e ardhshme, unë kisha shtuar në peshë por bebja jo. “Eja sërish pas disa javësh,” tha mjekja.

Në vizitën tjetër, radiologu ishte i shqetësuar. “Diçka nuk është në rregull,” tha ai. “Nuk mendoj se bebja do mbijetojë.” Mjekja thirri edhe një mjek tjetër, për të marrë një mendim të dytë. Mjeku i dytë rekomandoi abort.

Daril dhe unë u trishtuam shumë. U lutëm. “Perëndi, ne Të kemi shërbyer. Na trego çfarë të bëjmë.”

Daril mori në telefon vëllain e tij binjak, që është pediatër në një pjesë tjetër të Indisë. Ai rekomandoi të shkonin në një spital tjetër. Tek ai spital, mjekja i bëri të gjitha analizat. “Fëmija duket në rregull,” tha ajo. “Le të shohim sa mund ta zgjasim këtë shtatzëni.”

“Sa janë mundësitë që gjithçka do shkojë mirë?” pyeti Daril.

“Ti je pastor,” u përgjigj mjekja. “Ti beson te lutja. Lutu. Perëndia është i fuqishëm.”

Unë u shtrova në spital. Infermierët e kontrollonin beben çdo orë. Atë natë, një mjek i ri, që po bënte praktikën, erdhi të na shihte. “Dukeni si një çift i lumtur,” tha ai. “Pse jeni të shqetësuar?”

I treguam rastin tonë.

Ai tha se kishte lindur në një familje jo-Kristiane, por e kishte pranuar Jezusin.

“A mund të lutem për ju?” pyeti ai.

Ai uli kokën dhe u lut: “O Zot, në Bibël lexojmë se Ti ke bërë madje diellin të qëndrojë pa lëvizur. Ti mund të bësh një mrekulli edhe në familjen e këtij pastori.”

Lutja e tij na e shtoi besimin se Perëndia do bënte diçka.

Dy ditë më vonë, mjekja shprehi sërish shqetësim. “Fëmija është i vogël,” tha ajo. “Por mos u shqetësoni. Do bëjmë ç’të mundemi.”

Djali lindi një të shtunë, në mëngjes. Ai peshonte vetëm 680 gram. Mjekja u gëzua kur ai qau dhe e vuri në aparatet e frymëmarrjes. Ajo nuk dinte çfarë sigurie mund të na jepte, ndaj thoshte vetëm: “Po bëjmë gjithçka mundemi.”

Disa studentë adventistë, nga një shkollë mjekësie, aty pranë, erdhën të këndonin për ne, të shtunë mbasdite. U gëzuam. Besonim se Perëndia do bënte ç’ishte e nevojshme për të shpëtuar jetën e djalit.

Ishte shumë e vështirë të shihje një fëmijë aq të vogël me aq shumë tuba. Nuk mund ta preknim. Vetëm mund të këndonim dhe luteshim.

“Mos u shqetëso, Perëndia do kujdeset për ty,” këndonim.

Pas tre ditësh, bebi kishte rënë nga pesha dhe ishte vetëm 600 gram. Mjekja ishte e shqetësuar rreth një operacioni që duhej të bënte, për të shpëtuar jetën e tij. Unë i kërkova një mjeku adventist, që erdhi të na vizitonte, që të lutej.

“Perëndi, nga ana njerëzore, unë nuk e di a ka mundësi të mbijetojë ky fëmijë,” u lut ai. “Por Ti je një Perëndi që bën mrekulli. Nëse është vullneti Yt, Ti mund të bësh që ky fëmijë të shtojë në peshë dhe të luftojë. Le të jetë ai një dëshmitar.”

Të nesërmen, ai kishte shtuar 10 gram. Çdo ditë, më pas, ai vazhdoi të shtonte peshë. Kur ai u bë 1.6 kg, mbas tre muajsh, mjekja tha se mund të shkonim në shtëpi. “Ky vogëlush ndenji boll në spital,” tha ajo. “Mendoj se është gati të shkojë në shtëpi.”

Një mjek tjetër shprehu habi që ai mbijetoi. “Ky është rezultat i lutjeve tuaja,” tha ai. “Është vërtetë dora e Perëndisë.”

Ne ia vumë emrin Neshaun, që në hebraisht do të thotë “mrekulli”. Ne shpresojmë që ai kurrë të mos harrojë se është një mrekulli. E dedikuam që, një ditë, t’i shërbejë Perëndisë si pastor. Psalmi 150:6 thotë: “Gjithçka që merr frymë të lavdërojë Perëndinë.” Çdo frymëmarrje e Neshaunit është një dëshmi se ai e lavdëron Perëndinë. Lavdi Perëndisë!

Oferta e Sabatit të 13të të këtij tremujori do të ndihmojë në ndërtimin e dy kishave në qytetin e Nilamit, Bengaluru. Faleminderit që planifikoni një ofertë bujare.