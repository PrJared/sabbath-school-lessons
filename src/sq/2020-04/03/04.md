---
title:  Filloni aty ku jeni
date:  13/10/2020
---

Dikush ka thënë shumë saktë që, “Në jetë i vetmi vend i pikënisjes është ai ku ndodheni, sepse nuk ka asnjë vend pikënisjeje tjetër”. Jezusi e theksonte këtë parim tek Veprat 1:8, ku Ai shpalli: “ ‘Ju do të merrni fuqi kur Fryma e Shenjtë do të vijë mbi ju dhe do të bëheni dëshmitarët e mi në Jeruzalem dhe në gjithë Judenë, në Samari dhe deri në skajin e dheut’ ”.

Mesazhi i Jezusit për dishepujt e Tij ishte tepër i qartë për t’u keqkuptuar: filloni aty ku jeni. Dëshmoni aty ku Zoti ju ka mbjellë. Në vend që të ëndërroni rreth mundësive më të mira, filloni me njerëzit përreth. Shikoni me sytë hyjnorë mundësitë që keni pranë.

Ju nuk duhet të jeni personat më të arsimuar në botë, as më të talentuarit. Edhe pse këto dhunti mund të jenë shumë të dobishme, nëse përdoren saktë, përfundimisht gjithçka që ju nevojitet është dashuria për Zotin dhe për shpirtrat e humbur. Në qoftë se keni dëshirë për të dëshmuar, Zoti do të hapë një rrugë për ju.

`Lexoni Gjoni 1:40, 41; Gjoni 6:5–11 dhe Gjoni 12:20–26. Çfarë tregojnë këto pasazhe rreth pamjes shpirtërore të Andreas dhe mënyrës së tij të të dëshmuarit?`

Përjetimi i Andreas është shumë domethënës. Ai filloi me familjen e tij. Së pari ai e ndau Krishtin me vëllain e tij, Pjetrin. Ai zhvilloi një marrëdhënie të ngrohtë me një djalë të vogël, i cili pastaj i dha Jezusit drekën e tij me anë të së cilës Jezusi ushqeu gjithë turmën. Gjithashtu, Andrea dinte sesi t’u dëshmonte grekëve. Në vend të debateve teologjike, ai ndjeu nevojën e tyre dhe e paraqiti atë direkt tek Jezusi.

Arti i fitimit të suksesshëm të zemrave është arti i ndërtimit të marrëdhënieve pozitive dhe përkujdesëse. Mendoni pak rreth njerëzve më të afërt, të cilët nuk e njohin Jezusin. A ndiejnë ata në jetën tuaj dikë, që është i dhembshur dhe i përkujdesshëm? A shohin ata në jetën tuaj paqe dhe qëllime, që ata i dëshirojnë në jetën e tyre? A është jeta juaj një reklamë për Ungjillin? Ne fitojmë miq për Zotin, duke ndarë me ata Jezusin. Ata bëhen të Krishterë dhe, përfundimisht, ndërsa ndajmë me ata mesazhin e të vërtetës Biblike të kohës së fundit, ata bëhen edhe të Krishterë adventistë të ditës së shtatë.

`Përse ndonjëherë është aq e vështirë t’i drejtojmë familjarët dhe fisin tonë tek Krishti? A keni qenë të suksesshëm në ndarjen e Jezusit me dikë në familjen tuaj ose me një mik të ngushtë? Nëse po, ndani me grupin e kishës ndonjë parim ose këshillë të dobishme.`