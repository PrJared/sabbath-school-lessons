---
title:  Duke u marrë me njerëz të vështirë
date:  14/10/2020
---

Jezusi dinte shumë mirë sesi të merrej me njerëzit e vështirë si me fjalë po ashtu dhe me vepra. Ai iu demonstroi atyre pranimin. Ai dëgjonte me dhembshuri shqetësimet e tyre, bënte pyetje dhe dalëngadalë i zbulonte të vërtetat hyjnore. Ai pa dëshirën më të thellë në zemrat më të ngurta, dhe potencialin pozitiv në mëkatarët më të këqinj. Në sytë e Jezusit, asnjë njeri nuk ishte çështje e pashpresë. Ai me siguri besonte se “nuk ka njeri që s’mund të gjejë çlirim tek Krishti, sado i keq dhe mëkatar të jetë ai”—Ellen G. White, Biografia e Dashurisë, fq. 204.

Jezusi i shikonte njerëzit me tjetër sy nga ne. Ai pa në çdo njeri pasqyrimin e lavdisë që nga Krijimi origjinal. Ai nxiste mendjet e tyre për të parë sesi mund të bëheshin, dhe shumë vetë ndryshuan për të plotësuar pritshmëritë e Tij për jetët e tyre.

`Lexoni Mateu 4:18, 19; Marku 12:28–34; Luka 23:39–43. Çfarë ngjashmërie gjeni në thirrjet e Krishtit për Pjetrin dhe Andrean, skribin pa emër dhe cubin në kryq? Studioni me kujdes metodën e Krishtit ndaj secilit prej tyre. Çfarë ju bie në sy?`

Kudo që shkonte, Jezusi pa mundësitë shpirtërore. Ai pa kandidatë potencialë për Mbretërinë e Perëndisë në rrethanat më të pamundura. Ne e quajmë këtë aftësi “sytë për rritjen e kishës”. Ky është një sensitivitet i zhvilluar për të parë njerëzit me sytë e Krishtit, si shpirtra që mund të fitohen për mbretërinë e Tij. Kjo gjithashtu përfshin “veshët për rritjen e kishës”, që ka të bëjë më dëgjimin e nevojave të pashprehura të njerëzve përreth. Ne duhet të dëgjojmë zemrat e njerëzve, të cilët dëshirojnë diçka që i mungon, madje edhe nëse ata nuk e shprehin qartë dhe haptas këtë dëshirë.

Kërkojini Zotit që Ai t’ju bëjë sensitivë ndaj shërbesës së Frymës së Shenjtë në jetën e të tjerëve. Lutjuni Zotit që Ai të prekë për së dyti sytë tuaj, në mënyrë që të shikoni mundësitë shpirtërore që Ai sjell para jush çdo ditë për të ndarë besimin me të tjerët. Kërkojini Zotit që t’ju dhurojë sytë që shikojnë, një zemër sensitive që dëgjon dhe një zell për të ndarë me të tjerët dashurinë dhe Krishtin që njihni. Atëherë do të jeni rrugës për një udhëtim emocionues jetëgjatë. Jeta juaj do të marrë një kuptim të ri. Do të ndjeni kënaqësinë dhe gëzimin, që nuk e keni shijuar më përpara. Vetëm ata, që kanë kthyer dikë tek Shpëtimtari e dinë se çfarë kënaqësie është ajo.