---
title:  Prekja e dytë
date:  11/10/2020
---

Në tërë Biblën gjejmë vetëm një mrekulli që Jezusi e bëri me dy hapa. Ajo është mrekullia e shërimit të njeriut të verbër në Betsaida. Kjo histori na jep një mësim të vyer për kishën sot. Ajo ilustron planin e Zotit për të përdorur çdo besimtar që të sjellë dikë tjetër tek Jezusi. Ne lexojmë që Jezusi “pastaj arriti në Betsaida; dhe i prunë një të verbër e iu lutën ta prekte” (Marku 8:22). Këtu kemi dy fjalë kyçe – “i prunë” dhe “iu lutën”. Njeriu i verbër nuk erdhi vetë. Miqtë e tij e panë nevojën e tij dhe e sollën tek Jezusi. Ndoshta ai as nuk kishte shumë besim, por miqtë e tij kishin. Ata besuan se Jezusi do t’i kthente atij shikimin.

Dhiata e Re përmban rreth 25 mrekulli të shërimeve të ndryshme kryer nga Jezusi. Në më shumë se gjysmën e rasteve, pikërisht një mik apo një familjar sillte njeriun e sëmurë tek Jezusi. Shumë veta nuk do të vijnë kurrë tek Jezusi nëse dikush tjetër që ka besim nuk i sjell ata. Roli ynë është si ai i “prezantuesit” - të paraqesim njerëz tek Jezusi.

Fjala e dytë e rëndësishme tek Marku 8:22 është fjala “iu lutën”. Kjo fjalë përmban kuptimin e një lutjeje të butë e të sjellshme, jo një kërkese të egër e të zhurmshme. Miqtë e njeriut të verbër iu lutën Jezusit me edukatë dhe mirësi, duke besuar se Ai kishte fuqi dhe dëshirë për të ndihmuar mikun e tyre. Ndoshta i verbëri nuk kishte besimin që Jezusi mund ta shëronte atë, por miqtë e tij e besonin. Ndonjëherë ne duhet të sjellim të tjerët tek Jezusi mbi krahët e besimit tonë.

`Lexoni Marku 8:22–26. Si mendoni, pse Jezusi e shëroi këtë njeri të verbër me dy hapa? Çfarë na mëson sot kjo histori neve, që dëshmojmë për Jezusin?`

A ka mundësi që edhe ne të mos i shohim qartë njerëzit? Mos i shohim ndonjëherë ata më shumë “si pemë që ecin”, pra në hije të errëta dhe të paqarta, sesa si kandidatë për Mbretërinë e Perëndisë? Si mendoni, çfarë na pengon ndonjëherë t’i shohim qartë njerëzit e tjerë?

`Përveç mësimit të qartë sesi na përdor Zoti për të shpëtuar të tjerët, çfarë tjetër mund të mësojmë nga kjo histori? Çfarë na mëson ajo rreth, sesi mjekësia dhe biseda shpirtërore mund të shërbejnë bashkë në shërimin dhe shpëtimin e njerëzve të humbur?`