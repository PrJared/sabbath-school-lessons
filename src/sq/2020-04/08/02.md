---
title:  Qëndrimi i Jezusit ndaj njerëzve
date:  15/11/2020
---

Jezusi gjithmonë shikonte tek njerëzit të mirën. Ai nxirrte më të mirën në ta. Një nga kritikat që mori Jezusi nga udhëheqësit fetarë të asaj dite ishte që Ai “ ‘i pranon mëkatarët dhe ha bashkë me ta’ ” (Luka 15:2). Ata shqetësoheshin sepse Krishti shoqërohej me njerëz të “paperëndishëm”. Ideja e tyre ndaj perëndishmërisë ishte të qëndroje larg njerëzve të tillë dhe jo të kesh miqësi me ta. Prandaj ata u habitën shumë kur Jezusi i tha: “ ‘Unë nuk erdha për të thirrur në pendim të drejtët, por mëkatarët’ ” (Mateu 9:13).

Besimi i skribëve, farisenjve dhe saducenjve ishte ai i shmangies. Qëndrimi i tyre ishte: “Bëj çdo gjë të mundur për të shmangur kontaktin me mëkatin për të mos u ndotur”. Mësimi i Jezusit ishte dramatikisht ndryshe. Ai nuk i shmangu mëkatarët, por u hodh në çerdhen e nepërkave për të shpëtuar botën. Ai vërtet veproi si “Drita e botës” (Gjoni 8:12).

`Lexoni Mateu 5:13, 14. Cilat nga dy ilustrimet përdori Jezusi për të përshkruar ndjekësit e Tij? Si mendoni, pse i përdori Ai këto ilustrime specifike? Shih edhe Gjoni 1:9; Gjoni 12:46; Filipianëve 2:15.`

Kripa ishte një nga burimet më të rëndësishme në botën e lashtë. Ajo ishte shumë e çmuar dhe, ndonjëherë legjionet romake madje e përdornin atë si mjet pagese. Kripa ishte simbol i pasurisë së madhe. Ajo përdorej në vend të frigoriferit për ta ruajtur ushqimin të freskët, si edhe për t’i dhënë shije. Kur Jezusi përdori ilustrimin e kripës për të simbolizuar ndjekësit e Tij, Ai në fakt thoshte që ata ishin shumë të çmuar. Sipas Jezusit, pasuria e vërtetë e kësaj bote nuk janë pasanikët apo njerëzit me pushtet, por të Krishterët e përkushtuar, të cilët bëjnë ndryshimin për të përparuar Mbretërinë e Perëndisë. Shërbesa e tyre vetëmohuese, e kryer prej dashurisë ruan mirësinë në këtë botë dhe i jep shije atmosferës sunduese.

Ilustrimi i dytë i Jezusit (Mateu 5:14) ishte që jemi “ ‘drita e botës’ ”. Drita nuk e shmang errësirën. Ajo ndriçon në të. Drita nuk veçon nga errësira, por e depërton duke e kthyer atë në dritë. Ndjekësit e Jezusit duhet të hyjnë në errësirën e kësaj bote për të ndriçuar lagjet, fshatrat dhe qytetet e tyre me lavdinë e Perëndisë.

`Por si t’i kuptojmë fjalët e Jezusit tek Gjoni 17:15–18? Çfarë nënkuptonte Jezusi kur thoshte se nuk jemi ”prej botës”, por jemi dërguar “në botë”? A nuk janë të dyja e njëjta gjë? Si ta zbatojmë këtë kërkesë?`