---
title:  'Shërbesa shëruese e Jezusit: Pjesa 2'
date:  18/11/2020
---

`Lexoni Mateu 4:23–25 dhe Mateu 9:35. Cila metodë e trefishtë formonte themelin e trefishtë të shërbesës së Krishtit? Si i përmbushte Ai nevojat e njerëzve dhe çfarë ndikimi kishte kjo në jetët e tyre?`

Jezusi e kombinonte shërbesën e trefishtë të mësimit, predikimit dhe të shërimit. Ai i ndan parimet e përjetshme, në mënyrë që të gjithë ne të mund të jetojmë jetë kuptimplotë dhe të qëllimtë. Ai tha: “ ‘Unë kam ardhur që të kenë jetë e ta kenë me bollëk’ ” (Gjoni 10:10). Shërbesa e Krishtit zbulonte hir me bollëk. Dhe Jezusi erdhi për të na aftësuar që t’i jetojmë jetët tona me bollëk tani dhe në përjetësi.

`Lexoni Marku 1:32–39. Jezusi kaloi tërë ditën duke shëruar njerëz të sëmurë dhe, duke dëbuar demonët. Mëngjesin tjetër, pas kohës për t’u lutur në vetmi, Jezusi, kur akoma më shumë vetë kërkonin shërim, shkoi në një qytet tjetër. Përse nuk vazhdoi Ai të shëronte? Vini re arsyen e Jezusit tek vargu 38 dhe 39.`

Kjo histori është kuptimplote. Pas shërimit të shumë vetëve, ditën tjetër Jezusi u largua nga turma, që ende kërkonte shërim. Shpjegimi i Tij ishte se qëllimi i ardhjes së Tij në këtë botë ishte të predikojë Ungjillin. Jezusi nuk ishte thjesht një mrekullibërës. Ai ishte Biri i Perëndisë, i cili erdhi për të kryer misionin e Tij shpengues. Ai nuk u kënaq vetëm me shërimet fizike. Dëshira e Tij ishte të shëronte njerëz edhe nga mëkati, në mënyrë që ata të merrnin jetën e përjetshme, të cilën Ai iu ofronte. Ai e shpalli këtë shumë qartë, duke thënë: “ ‘Sepse Biri i njeriut erdhi të kërkojë dhe të shpëtojë atë që kishte humbur’ ” (Luka 19:10). Çdo shërim për Jezusin ishte vetëm mundësia për të zbuluar karakterin e Zotit, për të lehtësuar vuajtjen dhe për të dhënë shansin e jetës së përjetshme.

`A është e mundur ta jetojmë jetën me bollëkun, që na ofron Jezusi, nëse jemi të varfër apo të sëmurë? A i ofroi Jezusi njerëzve diçka më të thellë sesa shërimi fizik? Në çfarë mënyrash praktike ne mund t’i drejtojmë njerëzit tek të vërtetat shpirtërore, duke i shërbyer nevojave të tyre fizike dhe emocionale?`