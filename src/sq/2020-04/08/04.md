---
title:  'Shërbesa shëruese e Jezusit: Pjesa 1'
date:  17/11/2020
---

Metoda ungjillizuese e Zotit tonë shkon përtej fjalimeve të memorizuara dhe prezantimeve sistematike. Metoda e Zotit është po aq e pasur dhe dinamike sa vetë jeta. Çdo ditë ne takojmë njerëz me nevoja të ndryshme: fizike, mendore, emocionale dhe shpirtërore. Krishti është i gatshëm për t’i plotësuar këto nevoja nëpërmjet nesh, ndërsa jemi duke treguar dhembshuri ndaj vetmisë, trishtimeve dhe dhimbjeve të njerëzve, si edhe interes të sinqertë ndaj gëzimeve, shpresave dhe ëndrrave të tyre.

Jezusi shërbeu ndaj nevojave të ndërgjegjshme të njerëzve, në mënyrë që pastaj Ai mund të plotësonte edhe nevojat e tyre më të thella. Një nevojë e ndërgjegjshme është ajo që personi tashmë e ndjen dhe e di që ai nuk mund ta zgjidhë me forcat e tij. Kjo mund të jetë nevoja për të hequr dorë nga duhani, për t’u dobësuar, për të përdorur ushqim më të shëndetshëm, ose për të pakësuar stresin. Kjo mund të jetë edhe nevojë për ushqim, strehim ose përkujdesje mjekësore. Kjo mund të jetë edhe këshillim për marrëdhënie më të mira në familje.

Kurse nevoja më e thellë dhe më e madhe e njerëzve është nevoja për një marrëdhënie personale me Zotin dhe të kuptuarit që jeta e tyre ka një rëndësi të përjetshme. Pajtimi me Zotin në këtë botë të thyer është nevoja jonë jetësore.

`Lexoni historinë e njeriut të paralizuar tek Mateu 9:1–7 dhe atë të gruas me fluksin e gjakut tek Marku 5:25–34. Çfarë tregojnë këto dy histori sesi Jezusi e lidhte shërimin fizik me nevojën më të thellë njerëzore – nevojën për t’u pajtuar me Zotin?`

Shërbesa shëruese e Krishtit përfshinte më shumë se shërim fizik dhe emocional. Dëshira më e madhe e Jezusit ishte që njerëzit të përjetojnë shëndetin total, që i ka shkatërruar mëkati. Në sytë e Krishtit, një njeri me shëndet fizik, por pa shëndet shpirtëror, nuk gëzon shëndet të plotë. Në qoftë se dashuria e Zotit na motivon që të dëshirojmë për dikë të gëzojë mirëqenien fizike dhe emocionale, atëherë sa më shumë duhet të dëshirojmë që ky person të gëzojë mirëqenien shpirtërore, në mëynrë që ai ta jetojë jetën me bollëk në këtë botë dhe në përjetësi. Fund së fundi, të gjithë ata që Jezusi shëroi, me kalimin e kohës vdiqën. Prandaj nevoja e tyre reale mbi çdo nevojë tjetër ishte nevoja shpirtërore, apo jo?

`Çfarë iniciative mund të marrë kisha jonë në komunitet për të plotësuar nevojat e shoqërisë dhe për të treguar që kemi interes dhe përkujdesje të sinqertë për ta. Mendoni rreth njerëzve në komunitetin tuaj. Çfarë bën kisha juaj për të sjellë ndryshim në jetët e njerëzve përreth?`