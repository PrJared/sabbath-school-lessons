---
title:  Histori misioni
date:  20/11/2020
---

#### Tre Sulme në Studimin e Biblës

Alka Matu, 36 vjeç

Pastor Samsoni po jepte një studim Biblik rreth librit e Zbulesës për Alkën dhe 14 anëtarë të familjes së saj, në një dhomë të madhe, në shtëpinë e tyre në Amiristar, Indi.

Ai qëndronte në një cep të dhomës, më Biblën në dorë, dhe u fliste familjarëve, të ulur në shtrat dhe përtokë.

“Kështu dragoi i madh, gjarpëri i lashtë, që është quajtur djall, edhe Satan, që mashtron gjithë dheun, u hodh mbi tokë; me të u hodhën edhe engjëjt e tij,” lexoi ai tek Zbulesa 12:9.

Vjehrri i Alkës, Shashipali, u ngrit menjëherë në këmbë dhe iu afrua pastorit në mënyrë kërcënuese.

“Pse po flet rreth Jezusit?” thirri ai me inat. “Unë jam i fuqishëm në këtë tokë.”

Pastor Samsoni kuptoi se një demon po përpiqej ta frikësonte. Atij iu kujtuan fjalët tek 1 e Gjonit 4:4, “Ai që është me ju është më i madh se ai që është në këtë botë.”

“Mos kini frikë,” i tha ai familjes. “Le të gjunjëzohemi dhe lutemi.”

Shashipali refuzoi të gjunjëzohej dhe vazhdoi të bërtiste. Pastor Samsoni vendosi një dorë në kokën e burrit dhe e pa në sy.

“Ti, djall, u munde nga vdekja e Krishtit në kryqin e Kalvarit,” tha ai. “Unë jam larë me gjakun e Krishtit. Ti nuk ke fuqi mbi mua. Ti nuk ke fuqi mbi miqtë e mi, që po luten me mua. Jezusi është këtu. Fryma e Perëndisë ka ardhur këtu që të mundim djallin. Në emër të Zotit Jezus Krisht dhe në gjakun e Tij, unë kërkoj fuqi për të të dëbuar. Në emër të Jezusit, dil nga ai dhe largohu.”

Shashipali ra në gjunjë. Duke folur ngadalë dhe qetësisht, ai tha,” Faleminderit, Jezus.”

Demoni u largua.

“Amen, lavdi Zotit!” tha Pastor Samsoni dhe filloi të drejtonte familjen në këngën “Zoti është i mirë.”

Një javë më vonë, Pastor Samsoni po drejtonte sërish studimin Biblik dhe lexoi tek Zbulesa 12:11 “Dhe ata fituan atë me anë të gjakut të Qengjit.”

Ndërsa lexonte këto fjalë, djali 16-vjeçar i Alkës, Xhoni, filloi të ulërinte si luan. Pastaj pëlliti si gomar, lehu si qen dhe fërrshëlleu si gjarpër.

“Nuk dua që pastori të vijë këtu sërish dhe të lutet,” tha ai. “Mos e përmendni emrin e Jezusit në shtëpinë time.”

Pastor Samsoni ndjeu se ishte i njëjti demon i javës së shkuar, që ishte kthyer me përforcime.

“Mos kini frikë,” tha ai. “Le të agjërojmë dhe të lutemi.”

Familja agjëroi gjatë orëve të ditës, për tre ditë. Ditën e tretë, të premte në mbrëmje, pastori u kthye për të vazhduar studimin Biblik. Xhoni buzëqeshi kur u bashkua me familjen dhe u gjunjëzua për t’u lutur. Në vend që të ulërinte apo lehte, ai mori dorën e pastorit dhe e vendosi mbi kokën e tij.

“Të lutem, lutu për mua,” tha ai. “Ndihem i dobët dhe zemra ime është e rëndë. Më dhemb koka.”

Pastori u lut për të dhe ai nuk imitoi më kafshët. Por nuk mbaroi me kaq.

Javën e ardhshme, Pastor Samsoni po lexonte rreth nevojës së Kristianëve për të veshur armatimin e Perëndisë, për të luftuar djallin, tel Efesianet 6:10-18. Ndërsa lexonte, bashkëshorti i Alkës, Surinder, u kthye nga Xhoni dhe ulëriti, “Ku janë demonët që ishin brenda teje? U larguan nga ty dhe tani janë brenda meje!”

Pastor Samsoni e ftoi familjen të gjunjëzohej. Mbasi u lutën, ai u kërkoi të hapnin Biblen dhe të lexonin Psalmin 23 dhe Psalmin 91.

“Kjo është përpjekja e fundit e djallit,” tha ai.

Më pas, ai e drejtoi familjen në këngë. Surinder filloi të këndonte gjithashtu. Demonët u larguan nga ai për të mos u kthyer më në atë shtëpi.

Alka dhe familja e saj kanë ndryshuar shumë në krahasim me besimin e tyre të mëparshëm. Ata ende po mësojnë rreth hirit dhe drejtësisë së Jezusit.

“Ju lutem, lutuni për gjithë familjen time dhe veçanërisht që nëna ime ta pranojë Jezusin,” tha Alka.

Një pjesë e Ofertave të Sabatit të 13të të këtij trimestri do të ndihmojë në ndërtimin e një kishe më të madhe, për të zëvendësuar kishën e prishur ku adhuron Alka, në Amristar, Indi. Faleminderit që planifikoni një ofertë bujare.

Fakte të Shpejta

-	Punxhabi, një shtet Indian në kufi me Pakistanin, është qëndra e komunitet Sikh.

-	Amristari njihet për industritë e prodhimit të shalleve dhe lojës së shahut.

-	Fjala Punxhab përbëhet nga dy fjalë Persiane: pun (pesë) dhe xhab (ujë) dhe do të thotë toka e pesë ujërave ose lumenjve (lumenjtë Bes, Çenab, Jelum, Ravi dhe Sutlej).