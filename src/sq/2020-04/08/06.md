---
title:  Çfarë ka rëndësi për Jezusin?
date:  19/11/2020
---

Pas mesazhit të Jezusit për dishepujt e Tij tek Mateu 24, që ndërthur ngjarjet e shkatërrimit të Jerusalemit me ditët e fundit para ardhes së Tij të dytë, vjen kapitulli 25 me tri shembëlltyra për kohët e fundit. Këto shembëlltyra nënvizojnë cilësitë e karakterit, që janë thelbësore në sytë e Jezusit për njerëzit, të cilët janë duke pritur ardhjen e Tij të dytë. Shembëlltyra e dhjetë virgjëreshave thekson rëndësinë e një jete të sinqertë, të vërtetë dhe të mbushur me Frymën e Shenjtë. Shembëlltyra e dhjetë talentave thekson rëndësinë e përdorimit besnik të dhuratave që Zoti i ka dhënë secilit prej nesh. Kurse shembëlltyra e tretë rreth deleve dhe cjepve zbulon se Krishtërimi i vërtetë shërben ndaj nevojave të njerëzve që Zoti sjell çdo ditë në jetët tona.

`Lexoni Mateu 25:31–46. Si e përshkruan Jezusi Krishtërimin e vërtetë? Listoni fushat e shërbesës rreth të cilave flet ky tekst Biblik.`

Edhe pse kjo shembëlltyrë flet rreth plotësimit të nevojave të vërteta fizike – një aspekt i historisë që nuk duhet të neglizhojmë – a ka mundësi që këto fjalë të Jezusit të kenë edhe një kuptim më të thellë? Bota ka një uri dhe etje të fshehtë për Jezusin, një uri dhe etje që ata as vetë nuk e kuptojnë (Gjoni 6:35; Gjoni 4:13, 14). Ne të gjithë jemi të huaj në këtë botë, duke patur mall për shtëpinë, deri sa zbulojmë identitetin tonë të vërtetë në Krisht dhe Atdheun tonë në Qiell (Efesianëve 2:12, 13, 19). Ne jemi të zhveshur shpirtërisht deri sa Krishti na mbulon me drejtësinë e Tij (Zbulesa 3:18; Zbulesa 19:7, 8).

Profetët e Dhiatës së Vjetër shpeshherë e përshkruanin gjendjen njerëzore si të sëmurë pashpresë (Isaia 1:5; Jeremia 30:12–15). Sëmundja e mëkatit është fatale, por profeti na drejton tek Mjeku, i cili mund të na shërojë. “ ‘Po, unë do të të jap përsëri shëndet dhe do të të shëroj plagët e tua’, thotë Zoti” (Jeremia 30:17). Jezusi është ilaçi i vetëm për sëmundjen vdekjeprurëse të shpirtrave tanë.

Shembëlltyra e deleve dhe e cjepve na paralajmëron që duhet të kujdesemi për nevojat fizike të njerëzve të tjerë rreth nesh. Megjithatë, ajo na mëson më shumë se kaq. Kjo është historia e Krishtit, i cili njeh nevojat më të thella shpirtërore, dhe kjo është ftesa e Tij për ne që të bashkëpunojmë me Të, duke i shërbyer njerëzve rreth nesh. Një jetë egoiste pa u kujdesur për nevojat fizike, mendore, emocionale dhe shpirtërore të njerëzve të tjerë, rrezikon në shkatërrimin e përjetshëm. Në shembëlltyrë, ata që jetonin jo vetëm për vetveten, por edhe për të tjerët, lavdërohen nga Zoti dhe ftohen në jetën e përjetshme, ndërsa ata që në mënyrë egoiste kanë jetuar vetëm sipas agjendës së tyre, duke neglizhuar përkujdesjen ndaj njerëzve të tjerë, qortohen dhe përjashtohen nga Mbretëria Qiellore.