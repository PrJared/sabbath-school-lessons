---
title:  Mënyra e Jezusit për të trajtuar njerëzit
date:  16/11/2020
---

Qëllimi i Jezusit ishte të nxirrte më të mirën që kishin njerëzit. Madje në rrethana jashtëzakonisht sfiduese, përgjigjja e Tij ishte hirplotë. Ungjilli sipas Lukës na tregon se turmat “mrekulloheshin për fjalët e hirit, që dilnin nga goja e Tij” (Luka 4:22), kurse ungjilli sipas Gjonit shton se “hiri dhe e vërteta erdhën nëpërmjet Jezus Krishtit” (Gjoni 1:17). Mënyra sesi Jezusi i trajtonte njerëzit ishte çarmatuese. Fjalët e Tij hirplotë preknin në zemrat e tyre një akord pozitiv.

`Lexoni Mateu 8:5–10 dhe Marku 12:34. Çfarë fjalësh plotë shpresë i tha Jezusi dy njerëzve “të pashpresë” – centurionit romak dhe skribit jude?`

Shpallja e Jezusit ndaj centurionit romak ishte revolucionare. A e imagjinoni dot sesi ndihej ky oficer ushtarak kur Jezusi pohoi se nuk kishte parë një besim kaq të madh sa i tij madje në Izrael? Mendoni gjithashtu se çfarë përshkoi mendjen e skribit, kur Jezusi i tha: “Ti nuk je larg nga Mbretëria e Perëndisë”. Jezusi kishte aftësi për të nxjerrë më të mirën tek njerëzit. Ka pak gjëra që mund të hapin zemrat ndaj Ungjillit në mënyrë po aq efektive sa një kompliment i sinqertë. Kërkoni për të parë të mirën tek njerëzit përreth dhe tregojini që i vlerësoni ata.

`Krahasoni Isaia 42:3; Kolosianëve 4:5, 6 dhe Efesianëve 4:15. Çfarë parimesh jetësore na mësojnë këto tekste rreth sesi të ndajmë besimin tonë dhe si duhet të jetë marrëdhënia jonë me njerëzit e tjerë?`

Kur fjalët tona janë inkurajuese dhe hirplota, ato kanë një ndikim pozitiv në jetën e të tjerëve. Fjalët profetike të Isaias zbulojnë se Jezusi “nuk do të coptojë kallamin e thyer dhe nuk do ta shuajë kandilin që bën tym”. Me fjalë të tjera, Jezusi ishte aq i dhembshur dhe me takt sa zgjidhte fjalët me kujdes që të mos lëndonte në mënyrë të panevojshme dikë që ishte në hapat e tij/saj të parë të besimit, ose për të mos shuajtur prushin e fundit të besimit në zemrat e tyre.

`Përse mënyra se si e themi diçka është më e rëndësishme se ajo çfarë themi? Çfarë problemi ka me qëndrimin: “Jam i drejtë, prandaj i them të vërtetën troç në sy. Si reagojnë është puna e tyre”!`