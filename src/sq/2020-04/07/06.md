---
title:  Shpërndarja e Fjalës
date:  12/11/2020
---

Një lajm i mirë është për t’u ndarë me të tjerët, apo jo? Kujtoni ato herë kur u gëzuat shumë për një lajm të mirë. Ndoshta ishta dita kur u fejuat, apo kur lindi fëmija, apo fituat një vend pune, bletë një makinë të re, apo morët diplomën. Ju ishit aq të emocionuar rreth këtij lajmi sa mezi pritët për ta ndarë atë me njerëz të tjerë.

Është e mrekullueshme të ndajmë gëzimin tonë me të tjerët, por lajmi më i mirë në tërë universin është historia e Jezusit. Kur ne zbulojmë të vërteta të reja në Fjalën e Tij, Biblën, rreth sigurisë së shpëtimit që kemi në Krishtin Jezus, zemrat tona mbushen me një gëzim të paparë dhe me dëshirën për t’ia treguar atë dikujt tjetër. Kur autoritetet fetare u përpoqën t’i ndalonin predikimin apostujve, Pjetri refuzoi duke thënë: “ ‘Sepse ne nuk mund të mos flasim për ato që kemi parë dhe dëgjuar’ ” (Veprat 4:20).

“Sapo të vijmë tek Krishti, mënjëherë dëshirojmë që t’i flasim çdokujt se ç’shok të mirë kemi gjetur në Jezusin. E vërteta që na shpëton dhe na ndryshon jetët nuk mund të rrijë e heshtur në zemrat tona. Në qoftë se kemi veshur rrobën e drejtësisë së Krishtit, ne nuk mund të ndalojmë së foluri të tjerëve për Të”—Ellen G. White, Hapa drejt Jezusit, fq. 71.

Tek Romakëve 1:14–16, Pali shkruan: “Unë u jam borxhli Grekëve dhe barbarëve, të diturve dhe të paditurve. Kështu, aq sa varet nga unë, jam gati t’ju predikoj ungjillin edhe juve që jeni në Romë. Në fakt, unë nuk kam turp për ungjillin e Krishtit, sepse ai është fuqia e Perëndisë për shpëtimin e cilitdo që beson, më parë Judeun e pastaj Grekun”. Apostulli Pal kurrë nuk u lodh duke treguar historinë e tij sesi e takoi Jezusin dhe sesi u bë ndjekësi i Tij. Zemra e tij ishte e mbushur plot me gëzim për Jezusin. Për Palin, lajmi i mirë ishte për t’u ndarë me të tjerët, dhe ai nuk rrinte dot pa folur.

`Çfarë parimesh jetësore na japin tekstet tek Isaia 50:4; Predikuesi 3:1 dhe 2 Timoteut 4:2, në lidhje me shpërndarjen e Fjalës së Zotit?`

Kur ne ia dorëzojmë jetët tona Krishtit dhe shërbesës së Tij, Ai na hap mundësitë për të ndarë Fjalën e Tij në kohën e duhur, kur zemrat e njerëzve janë të përgatitura nga Fryma e Shenjtë dhe më të hapura ndaj Zotit dhe të vërtetës së Tij. Duke dëshmuar gjithmonë duhet të mbajmë mend tre parime Biblike: të themi fjalët e duhura, në mënyrën e duhur dhe në kohën e duhur.

`Cilët njerëz që njihni kanë nevojë që të dëgjojnë Lajmin e Mirë të Ungjillit? Si mund të bëheni një dëshmitar më i mirë për ata?`