---
title:  Fjala e Zotit në praktikë
date:  11/11/2020
---

Dikush ka numëruar më shumë se 3 000 premtime të Biblës. Secili prej këtyre premtimeve vjen nga zemra e një Zoti të dashur, i cili “sipas fuqisë që vepron në ne, mund të bëjë jashtë mase më tepër nga sa kërkojmë ose mendojmë” (Efesianëve 3:20). Premtimet e Zotit janë përkushtimet që Zoti bën ndaj secilit prej nesh. Ndërsa i kërkojmë Zotit me besim përmbushjen e këtyre premtimeve në jetët tona dhe i mësojmë edhe njerëzve të tjerë sesi të lutemi, duke u bazuar tek premtimet e Zotit, jetët tona përjetojnë rrebeshin e bekimeve qiellore. Apostulli Pal e thekson këtë realitet hyjnor tek Romakëve 8: “Sepse Ai që nuk e kurseu Birin e Vet, por e dha për të gjithë ne, qysh nuk do të na dhurojë të gjitha gjërat bashkë me Të”? (Romakëve 8:32). Apostulli Pjetër e sqaron këtë premtim, duke shpallur që “fuqia e Tij hyjnore na dhuroi të gjitha gjërat, që i takojnë jetës dhe perëndishmërisë” (2 Pjetrit 1:3). Nëpërmjet vdekjes së Krishti në kryq, dhe fitores së Tij mbi satanin dhe fuqitë e errësirës, Zoti na ka dhënë gjithçka që nevojitet për të jetuar një jetë të perëndishme dhe shpirtërore. Ai madje na premton që do të kujdeset edhe për nevojat tona bazike, fizike.

`Krahasoni 1 Gjoni 1:7–9 me Filipianëve 4:13, 19. Edhe pse këto premtime janë shumë ndryshe, çfarë na mësojnë ato rreth karakterit të Zotit? Si kanë ndikuar këto premtime në jetën tuaj?`

Premtimet që sapo lexuat flasin për gjëra të ndryshme, megjithatë, ato ilustrojnë të njëjtin karakter të Zotit. Ato na zbulojnë një Zot të dashur, të gatshëm për të falur, një Zot të plotfuqishëm, i cili kujdeset për nevojat tona bazike. Këto tekste na japin siguri që Zoti kujdeset për ne deri në detaje.

`Lexoni Hebrenjve 3:19; 4:1–3 dhe Mateu 13:58. Çfarë na tregojnë këto vargje rreth nevojës sonë për besim?`

Ka shumë premtime të bukura në Bibël, dhe kur ne i shpallim ato para Zotit me besim, duke i kërkuar përmbushjen e tyre në jetët tona, këto bekime bëhen realitet. Pikërisht mungesa e besimit në aftësinë e Zotit për të plotësuar premtimet e Tij, e kufizon përmbushjen e premtimeve biblike në jetën tonë. Lutuni që Zoti t’ju drejtojë këtë javë tek dikush, i cili ka nevojë për premtimet shpresëdhënëse të Fjalës së Zotit.