---
title:  Përfitimet e studimit të Fjalës së Zotit
date:  10/11/2020
---

Studimi i Biblës ka shumë përfitime. Apostulli Pjetër na tregon që, nëpërmjet premtimeve të Shkrimit të Shenjtë, ne bëhemi “pjesëtarë të natyrës hyjnore” (2 Pjetrit 1:4). Jakobi flet rreth Fjalës “e mbjellë në ju, e cila mund të shpëtojë shpirtrat tuaj” (Jakobi 1:21). Pali shton që “Fjala e hirit të Tij  . . .  është në gjendje t’ju ndërtojë dhe t’ju japë trashëgiminë në mes të të gjithë të shenjtëruarve” (Veprat 20:32). Qëllimi pse u shkrua Bibla është për shpengimin tonë. Duke parë në të Jezusin, ne ndryshohemi. Duke vështruar Jezusin në Fjalën e Tij, ne bëhemi si Ai (2 Korintasve 3:18). “Ekziston një ligj i një natyre intelektuale dhe shpirtërore sipas të cilit, duke parë ne ndryshojmë. Mendja gradualisht përshtatet me subjekte mbi të cilat asaj i lejohet të përqëndrohet”—Ellen G. White, Konflikti i Madh, fq. 408.

`Lexoni 2 Timoteut 3:14–17 dhe Gjoni 17:14–17. Çfarë përfitimesh të tjera ka studimi i Fjalës së Zotit?`

Duke i shkruar bashkëpunëtorit të tij të ri Timoteut, apostulli Pal e nxit atë për të qenë besnik ndaj Shkrimit, si edhe ndan me të përfitimet e studimit të Shkrimit të frymëzuar. Sipas Palit, Shkrimi është “i dobishëm për mësim”. Ai na zbulon të vërtetën dhe nxjerr në dritë gabimet. Bibla tregon planin e Zotit për njerëzimin. Ajo qorton mëkatet tona, korrigjon mendimet tona të gabuara dhe na udhëzon për në drejtësi. Bibla gjithashtu na zbulon drejtësinë e Krishtit. Ajo na udhëheq nga marrëzia mëkatare tek bukuria e drejtësisë së Tij. Kur ne e shohim dashurinë vetëmohuese të Krishtit në kontrast me egoizmin tonë, ne mahnitemi. Duke parë tek Shkrimet thellësinë e dhembshurisë dhe kujdesjes së Tij, jetët tona ndryshohen. Kur e ndajmë Fjalën e Zotit me të tjerët, edhe ata transformohen në mënyrë radikale. Duke vëzhguar Jezusin në Bibël, ne fillojmë t’i ngjajmë më shumë Atij. Dëshmimi nuk është t’i tregojmë të tjerëve se çfarë mendojmë, as çfarë besojmë. Dëshmimi është ndarja e të vërtetave të përjetshme të gjetura tek Fjala e Zotit. Kur Fjala e Zotit ka bekuar tejmase jetët tona, ne kemi guxim dhe besueshmëri për t’i treguar të tjerëve sesi mund të bekojë ajo edhe jetët e tyre.

`Kujtoni një rast kur ishit në vështirësi, por Fjala e Zotit u tregua si forca juaj hyjnore për ta kaluar atë. Çfarë mësuat nga kjo përvojë?`