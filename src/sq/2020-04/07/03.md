---
title:  Fuqia krijuese e Fjalës së Zotit
date:  09/11/2020
---

`Krahasoni Hebrenjve 1:1–3; Hebrenjve 4:12 dhe Psalmin 33:6, 9. Çfarë na tregojnë këto tekste rreth fuqisë së Fjalës së Zotit?`

Fjala e Zotit është Fjala e Gjallë. Ajo përmban fuqinë për të përmbushur gjërat e shpallura në të. Fjalët njerëzore mund të flasin rreth gjërave që ekzistojnë, kurse Zoti flet rreth gjërave që nuk janë akoma, dhe pastaj i krijon ato me anë të fuqisë së Fjalës së Tij. Fjala e Zotit është Fjalë krijuese. Fjala e dëgjueshme nga goja e Zotit ka fuqi për të krijuar gjërat, të cilat Ai shpall.

Në historinë e Krijimit tek Zanafilla 1, përdoret shumë herë shprehja “Perëndia tha” (Zanafilla 1:3, 6, 11, 14, 20, 24, 26, 29). Fjalët shpallëse të Zotit kishin aq shumë fuqi, sa, ndërsa Ai ishte duke folur, doli në dukje toka, nga ajo dolën bimët, lulet çelën, pemët u mbushën me fruta dhe kafshë të ndryshme dolën në ekzistencë.

Ka një fjalë të mahnitshme hebreje, e përdorur tek Zanafilla 1 për të përshkruar aktivitetin krijues të Zotit. Është fjala bara. Në këtë formë të caktuar, ajo përdoret për të përshkruar aktivitetin e Zotit, duke krijuar diçka nga asgjë. Kjo folje është përdorur vetëm kur krijuesi është Zoti. Pra, vetëm Zoti mund të bara, dhe Ai e bën këtë me anë të fuqisë së Fjalës së Tij të shprehur.

Zoti jo vetëm që krijoi këtë botë nëpërmjet fuqisë së Fjalës së Tij, por Ai gjithashtu e mban dhe përkujdeset për të nëpërmjet Fjalës së Tij. Të njëjtën fuqi, që përmban Fjala e shprehur e Zotit, ka edhe Fjala e Tij e shkruar, Bibla. I njëjti Frymë e Shenjtë, i cili ishte pjesëmarrës aktiv gjatë Krijimit, ishte aktiv duke frymëzuar edhe shkrimin e Biblës. Ai gjithashtu është i pranishëm, ndërsa jemi duke lexuar Biblën dhe, duke e ndarë Fjalën e Zotit me të tjerët. Fjala e Zotit përmban fuqinë jetëdhënese, tranformuese dhe krijuese. “Energjia krijuese, e cila thirri botët në ekzistencë gjendet tek Fjala e Zotit. Kjo fjalë është e fuqishme dhe jetëdhënëse. Çdo urdhër në të është premtim. E pranuar me vullnet, e përqafuar në shpirt, ajo sjell me vete jetën e Zotit të pakufizuar. Ajo e transformon dhe rikrijon shpirtin në imazhin e Zotit”—Ellen G. White, Education, fq. 126.

Ndërsa kapemi pas premtimeve të gjetura tek Fjala e Zotit, jetët tona ndryshohen dhe, ndërsa ndihmojmë të tjerët për t’u kapur pas këtyre premtimeve të mahnitshme, Fryma e Shenjtë do të ndryshojë edhe jetët e tyre.

`Imagjinoni: Zoti foli dhe ajo u bë. Si mund ta kapim kuptimin e këtij koncepti? Çfarë na tregon ky realitet i mahnitshëm rreth fuqisë së Tij? Përse është kjo e vërtetë rreth fuqisë krijuese të Zotit aq ngushëlluese për ne?`