---
title:  Duke shpërndarë Fjalën e Zotit
date:  07/11/2020
---

### Lexoni gjatë kësaj jave
Psalmi 119:105; Jeremia 23:29; Hebrenjve 1:1–3; 2 Timoteut 3:14–17; 1 Gjoni 1:7–9; Predikuesi 3:1; 2 Timoteut 4:2.

> <p>Vargu përmendësh</p>
> “ ‘Kështu do të jetë fjala ime e dalë nga goja ime; ajo nuk do të më kthehet bosh mua, pa kryer atë që dëshiroj dhe pa realizuar plotësisht atë për të cilën e dërgova’ ” (Isaia 55:11).

Kur ne dëshmojmë, ne flasim rreth Jezusit. Por çfarë do të dinim rreth Jezusit pa Biblën? Në fakt, sa do të dinim rreth Konfliktit të Madh, dashurisë së Perëndisë, lindjes, jetës, shërbesës, vdekjes, ringjalljes dhe kthimit të Zotit tonë Jezus, pa Shkrimet e Shenjta?

Edhe pse natyra zbulon madhështinë dhe fuqinë e Zotit, ajo nuk na tregon planin e shpëtimit. Jezusi, nëpërmjet Personit të Frymës së Shenjtë, është “Drita e vërtetë, që ndriçon çdo njeri që vjen në botë” (Gjoni 1:9).

Megjithatë, pa Fjalën e Zotit, Biblën, e cila na shpjegon plotësisht të vërtetën hyjnore, edhe zbulesa e Frymës së Shenjtë tek zemrat tona është e kufizuar. Fjala e shkruar e Zotit është zbulesa më e qartë dhe më e plotë e Jezus Krishtit, Fjalës së Gjallë.

Edhe pse udhëheqësit fetarë të Izraelit studiuan Fjalën e Zotit, ata e humbën mesazhin kryesor. Jezusi i tha atyre: “ ‘Ju hetoni Shkrimet, sepse mendoni të keni nëpërmjet tyre jetë të përjetshme; dhe ato janë këto që dëshmojnë për mua’ ” (Gjoni 5:39). Nëse e kuptuar saktë, çdo mësim i Biblës pasqyron bukurinë e karakterit të Jezusit. Kur ne ndajmë me të tjerët Fjalën e Zotit, qëllimi ynë parimor nuk është t’i mbushim mendjen që ne kemi të drejtë, kurse ata – gabim. Jo. Qëllimi ynë është të zbulojmë Jezusin në çdo faqe si xhevahirin e të vërtetës së Perëndisë.

_*Studioni mësimin e kësaj jave për të përgatitur Sabatin e datës 14 nëntor._