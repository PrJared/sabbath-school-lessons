---
title:  Simbolet e Fjalës së Zotit
date:  08/11/2020
---

`Lexoni Psalmin 119:105; Jeremia 23:29; Luka 8:11 dhe Mateu 4:4. Cilat janë pesë simbolet e përdorur për të përshkruar Fjalën e Zotit në këto tekste? Si mendoni, përse pikërisht këto simbole?`

Simbole të ndryshëm të përdorur në këto tekste përshkruajnë disa nga funksionet primare të Fjalës së Zotit. Kur ne i ndajmë me të tjerët Shkrimet, ato janë si drita që ndriçon në jetët e tyre. Jezusi, “Drita e botës”, e largon errësirën e keqkuptimit të tyre rreth, se kush është Zoti dhe si është natyra e karakterit të Tij. Mendjet e errësuara nga keqkuptimi i Zotit ndriçohen nga Fryma e Shenjtë nëpërmjet Fjalës së Perëndisë, Biblës.

Sipas profetit Jeremia, Fjala e Zotit është si zjarri dhe si një çekiç. Ajo e zhduk zgjyrën e mëkatit në jetët tona dhe i thyen zemrat tona të ngurta. Kur ne i ndihmojmë njerëzit të shikojnë tek Shkrimet lavdinë e Jezusit, zemrat e tyre të ngurtësuara thyhen dhe zjarri i dashurisë së Zotit e zhduk tërë zgjyrën e egoizmit, babëzisë, epshit dhe zilisë.

Fjala e Zotit gjithashtu është si fara. Karakteristika kryesore e farës është që ajo është jetëdhënëse. Fara do kohë për t’u rritur. Jo të gjitha farat mbijnë në të njëjtën kohë. Jo çdo bimë rritet me të njëjtën shpejtësi. Por, nën kushtet e duhura, jeta që përmban fara, del nga dheu në dritë për një jetë të re. Kur ne mbjellim farën e Fjalës së Zotit në zemrat dhe mendjet e të tjerëve, jo gjithmonë do të shohim rezultate të menjëhershme. Megjithatë, fara vazhdon të rritet, dhe në kohën e Zotit, në qoftë se personi përgjigjet ndaj nxitjes së Frymës së Shenjtë, ajo do të prodhojë të korrat për Mbretërinë e Perëndisë.

Jezusi gjithashtu e ngjason Fjalën e Tij me bukën ushqyese. Siç e dimë, ka pak gjëra po aq të kënaqshme sa një fetë e mirë buke. Po ashtu edhe Fjala e Zotit na kënaq dhe na ushqen shpirtërisht. Ndërsa jeni duke ndarë me të tjerët premtimet e Zotit nga Fjala e Tij, duke i ndihmuar ata të zbulojnë që Jezusi është Fjala e Gjallë, jetët e tyre do të transformohen nga mirësia e Tij. Ata do të joshen nga dashuria e Jezusit, do të mahniten nga hiri i Tij dhe do të kënaqen në praninë e Tij.

`Mendoni sërish rreth të vërtetave që njohim vetëm falë Biblës. Çfarë na tregon kjo rreth sesa shumë duhet ta çmojmë Biblën dhe mësimet e saj?`