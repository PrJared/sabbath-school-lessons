---
title:  Duke zbuluar dhuntitë tona
date:  04/11/2020
---

`Krahasoni 1 Korintasve 1:4–9 me 2 Korintasve 1:20–22. Çfarë na tregojnë këto pasazhe rreth premtimeve të Zotit dhe veçanërisht rreth dhuntive shpirtërore para ardhjes së dytë të Krishtit?`

Zoti premton se kisha e Tij do të shfaqë tërë dhuntitë e Frymës së Shenjtë pak kohë para ardhjes së dytë të Jezus Krishtit. Premtimet e Zotit janë të sigurta. Ai na ka dhënë dëshminë e Frymës së Shenjtë në zemrat tona për të na udhëhequr në zbulimin e dhuntive shpirtërore. Zoti na i jep këto dhunti dhe Ai, nëpërmjet Frymës së Tij, na i zbulon ato.

`Lexoni Luka 11:13; Jakobi 1:5 dhe Mateu 7:7. Nëse ne dëshirojmë të zbulojmë dhuntitë që na ka dhënë Zoti, çfarë na fton Ai për të bërë?`

Ne marrim dhuntitë e Frymës kur i përkushtohemi Zotit dhe i kërkojmë që të na zbulojë dhuntitë që Ai na ka dhënë. Kur zemrat tona janë zbrazur nga vetëlavdërimi dhe kur prioriteti ynë është t’i shërbejmë Krishtit, Fryma e Tij do të na shtyjë të përdorim dhuntitë që Ai na ka dhënë në fushat e nevojshme për kishën. “Vetëm kur dishepujt, nëpërmjet besimit dhe lutjes, e kishin dorëzuar veten në mënyrë të plotë për shërbesën e Tij, mbi ata u derdh Fryma e Shenjtë. Atëherë, të mirat qiellore u ishin kushtuar ndjekësve të Krishtit. . . . Dhuntitë janë tashmë tonat në Krisht, por marrja reale e tyre varet nga pranimi ynë i Frymës së Shenjtë”—Ellen G. White, Christ’s Object Lessons, fq. 327.

Dhuntitë shpirtërore (shih 1 Korintasve 12:4–6) janë cilësitë që Zoti na jep për t’i shërbyer Atij me efikasitet. Shërbesat janë fushat e përgjithshme ku mund të shprehim dhuntitë tona, kurse aktivitetet janë ngjarje specifike që na lejojnë të përdorim dhuntitë tona. Dhuntitë shpirtërore nuk vijnë të zhvilluara plotësisht. Ndërsa ndjeni nxitjen e Frymës së Shenjtë për të shërbyer në kishë, lutjuni që Ai t’ju drejtojë në shërbesën e duhur që harmonizon me dhuntitë që Ai ju ka dhënë. Përdorni dhuntitë tuaja në mënyrë krijuese në ungjillizim, për të fituar sa më shumë miq për Zotin.

`A i njihni ju dhuntitë tuaja shpirtërore? Nëse jo, testi në fund të librit mund t’ju ndihmojë t’i zbuloni ato. Reflektoni, sesi mund të përmirësoni dhuntitë tuaja në shërbesën për Zotin. Sillni idetë tuaja të shtunën në kishë.`