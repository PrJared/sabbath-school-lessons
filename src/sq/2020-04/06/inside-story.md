---
title:  Histori misioni
date:  06/11/2020
---

#### E shpëtuar nga pusi

Shelama Dorairaj, 66 vjeç

Bashkëshorti i Shelamës kishte dhimbje të forta stomaku dhe vdiq, tragjikisht, në spital, në moshën 30 vjeçare.

Shelama ishte 20 vjeç dhe mbeti e vetme, bashkë me djalin 5-vjeçar, në fshatin e tyre Bellari, rreth 300 km në veri të qytetit Bengaluru. Në gjendje të mjerueshme, ajo hoqi vëthët, varesën dhe unazën prej floriri dhe ia dha motrës.

“Duhet të bëj një vizitë,” tha ajo. “Kujdesu për djalin tim, Raju, deri sa të kthehem.”

Shelama nuk kishte ndërmend të kthehej. Ajo eci deri në një fshat tjetër aty pranë dhe u hodh në një pus, me shprësën se do mbytej. Por, dikush që erdhi të merrte ujë në pus, e pa trupin e saj. Banorët nxituan ta shpëtonin. Një burrë u ul në pus me litar dhe e nxori trupin e saj.

Banorët ndezën një zjarr dhe e veshën me rroba të ngrohta. Kur ajo u zgjua, ata u inatosën me të.

“Pse e bëre këtë në fshatin tonë?” tha një.

“Mund ta kishe vrarë vetën në fshatin tënd,” tha një tjetër.

Ata e njohën Shelamën dhe e dinin se ajo kishte një djalë.

“Pse do ta vrasësh veten kur ke një djalë,” tha dikush. “Nëse je e varfër, mund të kishe lypur për ushqim.”

Banorët e çuan në fshatin e saj, në shtëpinë e motrës.

Shelama nuk donte të rrinte. Ajo donte një jetë të re. Një muaj më vonë, ajo mori djalin dhe të dy morën trenin për në Bengaluru. Por ajo nuk njihtë askënd aty. Disa njerëz, që ishin në stacionin e trenit, i thanë të kthehej në fshat.

“Ti je e re,” tha një.

“Ke fëmijë të vogël,” tha një tjetër. “Bengaluru nuk është qytet i sigurtë,”

Shelama nuk donte të kthehej. “Nuk do të kthehem,” tha ajo. “I lashë të gjithë, që të vija këtu. Nuk dua të kthehem mbrapa.”

Një karrocier i ofroi një rrugë pa pagesë dhe e çoi te një katedrale. Shelama u ul para ndërtesës, duke qarë dhe duke iu lutur perëndive të saj. Përtokë, aty pranë, ajo pa një kartolinë me pikturën e Jezusit. Edhe pse nuk ishte Kristiane ajo e dinte se Ai ishte Jezusi.

“Duhet të më ndihmosh,” i tha ajo kartolinës.

Mbas ca kohe, një grua doli nga katedralja dhe i dha Shelamës dhe djalit e saj pak ushqim për të ngrënë.

“Kthehu në fshatin tënd,” tha ajo.

“Jam e ve,” u përgjigj Shelama. “Kam fëmijë të vogël. Të lutem, më jep ndonjë punë.”

“Shumë njerëz vijnë kërkojnë ndihmë te ne,” tha gruaja. “Nuk mund të të ndihmojmë.”

Gjatë kësaj bisede, një grua, që po kalonte aty pranë, ndaloi dhe e pyeti Shelamën pse po qante. Kur dëgjoi historinë e saj, gruaja e ftoi Shelamën të shkonte në shtëpinë e saj dhe e ndihmoi të gjentë punë si pastruese.

Një nga shtëpitë që pastronte, ishte e një pastori adventist dhe ata zunë miqësi.

“Di të shkruash dhe lexosh?” e pyeti ai një ditë.

Kur mori vesh se ajo nuk dinte, ai i mësoi alfabetin. Ngadalë, ajo filloi të lexonte Biblën dhe filloi të shkonte në kishë të shtunave. Ajo ia dha zemrën Jezusit.

Pasi pastori shkoi të jetonte në Mumbai, një pastor tjetër e ndihmoi Shelamën të gjente punë si sanitare në Shkollën Adventiste të rrugës Spencer. Ajo punoi aty për 34 vjet dhe doli në pension në 2004.

“Jam shumë e lumtur,” tha Shelama. “Erdha nga hiçi dhe Perëndia më tregoi ku të shkoja duke më ka drejtuar te kisha e Tij. E lavdëroj Perëndinë për gjithë bekimet. Kam një jetë të mirë, për shkak të Tij.”

Një pjesë e ofertave të Sabatit të 13të të këtij tremujori do të ndihmojë për një ndërtesë të re për kishën e tejmbushur Adventiste Qendrore në Bengaluru. Faleminderit që planifikoni një ofertë bujare.

Fakte të Shpejta

-	India ka rreth 3 milion km rrugë, vendi i dytë në botë për nga sasia e rrugëve, pas SHBA.

-	Begaluru konsiderohet qendra teknologjike e Indisë. Shumë kompani ndërkombëtare kanë zyra aty, duke rezultuar në një numër të madh punuesish në qytet.

-	Linja Ekspres Xhivan Reka ose ndryshe “Linja e Jetës Ekspres” është një tren-spital, që udhëton në hekurudhat e Indisë, dhe viziton zona të largëta rurale, ku nuk ka shërbime të mjaftueshme mjekësore për popullsinë. Treni ka dy dhoma operacioni me pesë shtretër dhe një dhomë rikuperimi me gjashtë shtretër. Treni ka gjithashtu sallë për kontrollin e syve, njesi dentare, një laborator dhe sallë për radiografi. Ka dhe vend për stafin, me kuzhinë dhe dhoma fjetjeje me 12 shtretër.  Stafi mjekësor kryen proçedura ortopedike dhe oftamologjike, si dhe operacione për probleme me buzët dhe plagë djegjesh. Përveç këtyre, stafi ofron analiza dhe kontrolle për epilepsi, vaksinime, këshilla për ushqimin dhe këshilla për shëndetin, në përgjithësi, në zonat e varfra rurale të Indisë.