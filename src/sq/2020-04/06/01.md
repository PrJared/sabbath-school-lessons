---
title:  Mundësitë e pakufizuara
date:  31/10/2020
---

### Lexoni për studimin e kësaj jave
1 Korintasve 12:12; Mateu 3:16–18; 1 Korintasve 12:7; 1 Korintasve 1:4–9; Mateu 25:14–30.

> <p>Vargu përmendësh</p>
> “Dhe të gjitha këto i bën i njëjti dhe i vetmi Frymë, duke i ndarë gjithësecilit dhunti veç e veç ashtu si do vetë” (1 Korintasve 12:11).

Zoti na thërret që të dëshmojmë për Të (Veprat 1:8; Isaia 43:10).

Dëshmimi nuk është një dhunti e veçantë shpirtërore për disa persona të zgjedhur. Jo. Dëshmimi është një thirrje hyjnore për çdo të Krishterë.

Bibla përdor shprehje të ndryshme për të përshkruar thirrjen tonë para Zotit. Ne duhet të jemi “drita e botës”, “ambasadorë/lajmëtarë për Krishtin” dhe “priftëri mbretërore” (Mateu 5:14; 2 Korintasve 5:20; 1Pjetri 2:9). I njëjti Zot, i cili na thërret për të dëshmuar dhe shërbyer Atij, edhe na pajis për këtë punë. Ai i dhuron çdo besimtari dhunti të ndryshme shpirtërore. Zoti nuk thërret njerëz të kualifikuar. Ai i kualifikon ata, që i përgjigjen thirrjes së Tij. Ashtu siҫ Ai i jep shpëtimin falas të gjithëve që i besojnë, Ai jep gjithashtu falas dhunti të ndryshme shpirtërore.

Kur ne e shenjtërojmë veten ndaj Zotit dhe i përkushtojmë jetët tona Atij, mundësitë tona për t’i shërbyer Zotit nuk kanë kufi. “Nuk ka kufi të dobishmërisë së atij njeriu, i cili, duke mposhtur egon e tij, i hap vendin Frymës së Shenjtë për të punuar në zemrën e tij, dhe jeton një jetë plotësisht të përkushtuar ndaj Zotit”—Ellen G. White, The Ministry of Healing, fq. 159.

Në mësimin e kësaj jave ne do të studiojmë mundësitë tona të pakufizuara për t’i shërbyer Zotit nëpërmjet dhuntisë së Frymës së Shenjtë.

_*Studioni mësimin e kësaj jave për të përgatitur Sabatin e datës 7 nëntor._