---
title:  Zhvillimi i dhuntive
date:  05/11/2020
---

`Lexoni shembëlltyrën e talenteve tek Mateu 25:14–30. Cili është mesazhi kryesor dhe dallues i kësaj historie? Përse dy shërbëtorët e parë u lavdëruan, ndërsa i treti – u qortua? Çfarë na mëson kjo shembëlltyrë rreth përdorimit të talenteve tona? Në veçanti, vini re se çfarë thotë Mateu 25:29.`

Zotëria i dha secilit shërbëtor talente “sipas zotësisë” së tyre (Mateu 25:15). Secili mori një sasi ndryshe. I pari mori pesë, i dyti – dy, kurse i treti – një. Secili shërbëtor kishte lirinë e zgjedhjes sesi t’i investonte ose përdorte talentet e besuara nga zotëria. Pika kryesore këtu është që talentet nuk i përkisnin atyre. Ata ishin veç kujdestarë.

Zotëria nuk u shqetësua fare se cili kishte talente më superiore ose inferiore, as kush kishte më shumë, kush – më pak. Meraku i tij ishte se çfarë do të bënte secili shërbëtor me atë çfarë i ishte besuar.

Pali tek 2 Korintasve 8:12 shpjegon kështu: “Sepse, në qoftë se ekziston gadishmëria për të dhënë, ai është i mirëpritur sipas asaj që ka dhe jo sipas asaj që nuk ka”. Zotit nuk i intereson aq shumë se çfarë keni, por çfarë bëni me atë që keni.

Zoti i lavdëroi dy shërbëtorët e parë, sepse ata u treguan besnikë në përdorimin e talenteve të tyre. Talentet e tyre, duke u përdorur u shumëzuan. Kurse shërbëtori “i lig” nuk e përdori talentin e besuar, dhe ai nuk u rrit. E vërteta e përjetshme që gjejmë këtu është kjo: “Pikërisht ligji i shërbesës na lidh me Zotin dhe njerëz të tjerë”—Ellen G. White, Christ’s Object Lessons, fq. 326. Shërbëtori jobesnik e shkapërderdhi mundësinë e tij për të shërbyer dhe përfundimisht e humbi edhe aftësinë për të shërbyer.

Kur ne i përdorim dhuntitë që na ka dhuruar Zoti, për lavdinë e emrit të Tij, ato do të shumohen, zgjerohen dhe rriten. Si mund të zbuloni dhuntitë e Frymës së Shenjtë? Pyesni Zotin me përulësi për t’ju zbuluar fushat, në të cilat Ai dëshiron që ju të shërbeni në kishë. Kur ndieni një nxitje hyjnore në zemrën tuaj, filloni të veproni pa humbur kohë. Dhuntitë tuaja do të rriten vetëm kur jeni duke i përdorur ato. Dhe me siguri do të gjeni kënaqësi, duke i shërbyer Zotit.

`Reflektoni mbi këtë shembëlltyre dhe aplikojeni atë në jetën tuaj. Çfarë ju thotë ajo rreth sesi i përdorni gjërat që Zoti ju ka besuar? (Mbani mend, çdo gjë që kemi në fakt i përket Zotit: talentet, koha, paraja, etj).`