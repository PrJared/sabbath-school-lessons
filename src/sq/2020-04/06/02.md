---
title:  'Dhunti të ndryshme: të bashkuara në shërbesë'
date:  01/11/2020
---

A keni menduar ndonjëherë sesa tipa të ndryshëm ishin dishepujt? Prejardhja, personaliteti, temperamenti dhe dhuntitë e tyre ndryshonin njëri nga tjetri. Por kjo nuk shkaktoi asnjë pengesë për kishën. Përkundrazi, kjo e fuqizoi. Mateu, tagrambledhësi, ishte i përpiktë dhe i kujdesshëm. Kurse Pjetri shpeshherë fliste pa u menduar shumë, sepse ishte entuziast dhe impulsiv, megjithatë, ai përmbante cilësitë e udhëheqësit të lindur. Gjoni ishte zemërbutë, por edhe i mirë në të folur. Andrea ishte shumë miqësor, me sens të mprehtë rreth atmosferës, si edhe i ndjeshëm ndaj të tjerëve. Për Thomain pyetjet lindnin shumë natyrshëm, dhe ai shpeshherë dyshonte. Secili prej këtyre dishepujve zotëronte personalitete dhe dhunti të ndryshme, megjithatë u përdorën në mënyrë të fuqishme nga Zoti, duke dëshmuar për Krishtin.

`Lexoni 1 Korintasve 12:12, 13, 18–22. Çfarë zbulojmë në këto tekste rreth nevojës për njerëz me dhunti të ndryshme në trupin e Krishtit, pra Kishën?`

Zoti pëlqen të marrë njerëz nga prejardhje të ndryshme, me aftësi dhe talente të ndryshme, duke i dhënë dhunti për shërbesë. Kisha nuk është një grup njerëzish “të klonuar”, të cilët janë njëlloj në personalitet. As nuk është një klub ku lejohen vetëm njerëzit nga e njëjta shtresë shoqërore dhe, të cilët të gjithë mendojnë njësoj. Kisha është një lëvizje dinamike e njerëzve me dhunti të ndryshme, të bashkuar në dashurinë e tyre për Krishtin dhe Fjalën e Tij, Biblën, dhe, të cilët janë të përkushtuar për të ndarë dashurinë dhe të vërtetën e Tij me mbarë botën (Romakëve 12:4; 1 Korintasve 12:12). Anëtarët e kishës kanë dhunti të ndryshme, por secili prej tyre ka një vlerë të madhe; secili prej tyre është i domosdoshëm për një funksionim të shëndetshëm të trupit të Krishtit. Porsi sytë, veshët dhe hunda kanë funksione të ndryshme, megjithatë, janë të nevojshme në trup, po ashtu të gjitha dhuntitë janë të nevojshme në kishë (1 Korintasve 12:21, 22).

Në qoftë se do të konsideroni me kujdes trupin e njeriut, madje edhe pjesët më të vogla ato kanë një rol të rëndësishëm. Konsideroni qerpikët. Sikur të mos e kishim një gjë kaq të vogël dhe që duken si të parëndësishëm, si qerpikët? Pluhuri gjithë kohës do të mjegullonte shikimin tonë dhe me kalimin e kohës do na shkaktonte dëmtime të pashërueshme. Po ashtu anëtari, që duket më i parëndësishmi, në fakt është pjesë e rëndësishme e trupit të Krishtit, dhe porsi të tjerët e zotëron të paktën një dhunti nga Fryma e Shenjtë. Kur ne ia përkushtojmë totalisht këto dhunti Zotit, secili prej nesh mund të krijojë një ndryshim të përjetshëm.

`Pavarësisht sesa të talentuar të jeni, cilat janë gjërat që nuk janë fusha juaj, por e dikujt tjetër në kishë? Si mund të ndihmojë kjo për t’ju mbajtur ju në vendin tuaj të duhur?`