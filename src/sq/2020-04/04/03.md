---
title:  Ndërmjetësuesi i Madh, Jezusi
date:  19/10/2020
---

`Lexoni Luka 3:21; Luka 5:16 dhe Luka 9:18. Çfarë na tregojnë këto tekste rreth marrëdhënies midis jetës së lutjes së Jezusit dhe efikasitetit të shërbesës së Tij?`

Jeta e Jezusit ishte komunikimi i vazhdueshëm me Atin Qiellor. Në kohën e pagëzimit të Tij, pas të cilit Ai nisi shërbesën e Tij mesianike, Ai u lut për fuqinë hyjnore për të plotësuar qëllimin qiellor. Fryma e Shenjtë e fuqizoi Jezusin për të kryer vullnetin e Atit dhe për të përmbushur misionin e Tij. Në çdo rast – qoftë duke ushqyer 5 000 vetët, apo duke shëruar një lebroz, apo duke çliruar një njeri të demonizuar – Jezusi pranonte faktin se në betejën midis së mirës dhe së keqes, lutja është një armë e fuqishme për të luftuar kundër fuqive të errësirës. Lutja është një mjet qiellor, i cili kombinon pafuqinë tonë me fuqinë e pakufizuar të Zotit. Ajo është mënyra se si të ngremë veten pranë Zotit, i cili është i vetmi, që mund të preki zemrat e njerëzve për të cilët ndërmjetësojmë.

`Lexoni Luka 22:31–34 dhe Hebrenjve 7:25. Çfarë sigurie i dha Jezusi Pjetrit për ta përgatitur atë për tundimet që ai do të ballafaqonte në të ardhmen e afërt? Çfarë sigurie na jep Ai secilit prej nesh për të përballuar tundimet?`

Besimtarët efektivë në shpëtimin e njerëzve të humbur janë njerëzit e lutjes. Jezusi u lut për Pjetrin. Ai e siguroi Pjetrin se, në kohën e tundimit më të madh e jetës së tij, Ai do të jetë duke u lutur për atë. Satani e kuptoi shumë mirë potencialin e Pjetrit për të përparuar Mbretërinë Qiellore. Ai planifikoi për të bërë çdo gjë të mundur për të shkatërruar ndikimin pozitiv të Pjetrit në Kishën e Krishterë. Por në kohën e çdo tundimi, Jezusi ishte duke u lutur për Pjetrin, dhe Ati Qiellor u përgjigj ndaj lutjeve të Tij. Ç’realitet tronditës na tregon kjo histori! Jezusi lutet edhe për ne! Ai na fton që të bashkohemi me Atë në punën e lutjes ndërmjetësuese për të ngritur emrat e të tjerëve para fronit të Tij.

Këmbëngulja jonë në lutje tregon se e kuptojmë dhe e pranojmë varësinë tonë totale dhe absolute nga Zoti për të prekur zemrën e personit për të cilin lutemi.

`Për kë keni ndërmjetësuar tani? Përse është aq e rëndësishme që të mos dorëzoheni, pavarësisht sesa e vështirë dhe e pamundur ju duket situata?`