---
title:  Përqëndrimi tek lutja
date:  22/10/2020
---

Nëpër tërë Biblën shohim një theks në specifikën e lutjes. Lutja nuk është veç një mall i shpirtit. Lutja i paraqet Zotit kërkesa specifike. Jezusi u lut për dishepujt e Tij, duke bërë kërkesa specifike. Apostulli Pal u lut në mënyrë shumë specifike për të Krishterët në Efes, Filipi dhe Kolos. Ai u lut për bashkëpunëtorët e tij të rinj si Timoteu, Titi dhe Gjon Marku.

`Lexoni 1 Samuelit 12:22–24 dhe Jobi 16:21. Çfarë të përbashkët kanë këto dy pasazhe? Çfarë na tregojnë ato rreth lutjes ndërmjetësuese?`

Të dy, Samueli dhe Jobi, theksojnë nevojën për ndërmjetësim të sinqertë, të përzemërt dhe specifik. Fjalët e Samuelit janë shumë të forta. Ai klith: “ ‘mos ndodhtë kurrë që unë të mëkatoj kundër Zotit, duke hequr dorë nga lutjet për ju’ ”(1 Samueli 12:23). Ne pothuajse mund të dëgjojmë jehonën e lutjes së Samuelit në fjalët e Jobit: “ ‘Ah, sikur dikush mund të lutet për një njeri me Perëndinë’ ”(Jobi 16:21, NJKV). T’i lutemi Zotit, duke ndërmjetësuar për njerëzit që nuk e njohin Krishtin, është privilegji dhe detyra jonë.

`Lexoni 1 Gjoni 5:14–16. Çfarë ndodh kur ne ndërmjetësojmë për të tjerët?`

Kur ne ndërmjetësojmë për të tjerët, ne bëhemi kanali i bekimeve të Zotit për ata. Nëpërmjet nesh, Zoti derdh tek ata lumin e ujit të gjallë, që rrjedh nga froni i Tij qiellor. Tërë ushtria e Satanit dridhet, duke dëgjuar një lutje të sinqertë ndërmjetësuese. Ellen G. White e përshkruan fuqinë e lutjes me këto fjalë domethënëse: “Satani nuk duron dot kur ne i lutemi Kundërshtarit të tij të plotfuqishëm, sepse ai ka frikë dhe dridhet para fuqisë dhe madhështisë së Tij. Tërë ushtria e Satanit dridhet, duke dëgjuar një lutje të zjarrtë”—Testimonies for the Church, vëll. 1, fq. 346. Lutja na lidh me Burimin e fuqisë hyjnore në betejën për shpirtrat e njerëzve të humbur.

`Lexoni Mateu 18:18, 19. Çfarë lidhje ka ky pasazh me lutjen ndërmjetësuese, dhe si na inkurajon ky pasazh për t’u lutur për shpëtimin e njerëzve, që nuk e njohin Jezusin si Shpëtimtarin personal?`