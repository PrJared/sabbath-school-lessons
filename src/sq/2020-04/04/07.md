---
title:  Për më tepër studim
date:  23/10/2020
---

Lexoni tek librat e Ellen G. White, kapitullin 11, “Privilegji i Lutjes”, tek Hapa drejt Jezusit; dhe kapitullin “Work for Church Members”, fq. 19–24, tek Testimonies for the Church, vëll. 7.

Kur ne lutemi për të tjerët, Zoti nderon përkushtimin tonë ndaj Tij dhe varësinë tonë tek fuqia e Tij, duke përdorur tërë burimet qiellore për të transformuar jetët njerëzore. Ndërsa lutjet tona ngjiten tek froni i Zotit, engjëjt fillojnë të veprojnë sipas urdhërave të Tij. “Engjëjt shërbyes janë në pritje pranë fronit të Perëndisë, gati për t’iu bindur menjëherë urdhërave të Jezus Krishtit për t’iu përgjigjur çdo lutjeje të shprehur me besim të gjallë dhe të sinqertë”—Ellen G. White, Selected Messages, libri 2, fq. 377. Zoti na siguron se, asnjë prej lutjeve tona nuk është e humbur, as e harruar. Ata janë mbledhur në Qiell për t’iu përgjigjur në kohën dhe vendin më të përshtatshëm, sipas zgjuarsisë së Tij. “Lutja e besimit nuk humbet kurrë; por nuk duhet të kujtojmë se përgjigjja do të jetë pikërisht në atë mënyrë sesi e presim ne”—Ellen G. White, Testimonies for the Church, vëll. 1, fq. 231. Çfarë inkurajimi na japin këto fjalë, ndërsa jemi duke ndërmjetësuar për bashkëshortin/en, që nuk e njeh Krishtin, ose për bijtë tanë, fisin, miqtë dhe kolegët e punës! Asnjë lutje e sinqertë nuk është e humbur. Ne mund të mos shohim rezultate të menjëhershme, por Zoti është duke punuar për të prekuar zemrat e këtyre njerëzve në mënyra që ne do t’i mësojmë vetëm në përjetësi.

**Pyetje për diskutim**

`1.	Lexoni Filipianëve 1:19; Kolosianëve 4:2, 3; dhe 2 Thesalonikasve 3:1, 2. Çfarë sigurie kishte Pali, gjatë burgosjes së tij, falë lutjeve të besimtarëve në Filipi? Çfarë i kërkonte ai kolosianëve dhe thesalonikasve që të luten për të? Çfarë lidhje kanë këto kërkesa të lutjes së ndërmjetësimit me fitimin e zemrave për Zotin?`

`2.	Reflektoni mbi realitetin e Konfliktit të Madh, dhe faktit që kjo është prapaskena e botës në të cilën jetojmë. Si, njohuria rreth këtij konflikti, ju ndihmon të kuptoni rëndësinë e lutjes? Po, Jezusi fitoi luftën, dhe ne e dimë se ata që mbetën besnikë në anën e Tij deri në fund, do të fitojnë gjithashtu. Por, ndërkohë, përse është aq e rëndësishme që të lutemi dhe të përpiqemi të bëjmë gjithçka që mundemi për të qëndruar besnik ndaj Jezusit dhe për të bashkëpunuar me Atë në shpëtimin e njerëzve të humbur?`

`3.	Cilat janë disa prej pengesave të një jete më efikase të lutjeve ndërmjetësuese? Çfarë justifikimesh përdorni (nëse përdorni), për të mos ndërmjetësuar për njerëzit, që kanë nevojë për lutje?`

