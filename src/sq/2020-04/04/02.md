---
title:  Lufta kozmike
date:  18/10/2020
---

`Krahasoni Zbulesa 12:7–9; Efesianëve 6:12 dhe 2 Korintasve 10:4. Si ndikojnë këto pasazhe në kuptimin tonë ndaj lutjes ndërmjetësuese?`

Bibla e tërheq perden për të na treguar botën e padukshme. Ka një luftë midis së mirës dhe së keqes, midis fuqive të drejtësisë dhe fuqive të errësirës, midis Krishtit dhe Satanit. Në konfliktin kozmik, Zoti respekton lirinë tonë të zgjedhjes. Ai kurrë nuk do të manipulojë vullnetin tonë të lirë, as nuk do të detyrojë ndërgjegjen tonë. Ai dërgon Frymën e Tij të Shenjtë për të bindur njerëzit rreth të vërtetës hyjnore (Gjoni 16:7, 8). Engjëjt qiellorë marrin pjesë në këtë betejë për të shpëtuar njerëz për përjetësinë (Hebrenjve 1:14). Zoti gjithashtu organizon ngjarje të ndryshme në jetën njerëzore për t’i drejtuar ata tek Ai.

Por, ajo që Zoti nuk do të bëjë kurrë është detyrimi i ndërgjegjes sonë. Detyrimi është i huaj ndaj parimit të dashurisë, që është baza e qeverisjes së Zotit. Prandaj lutjet tona janë aq të rëndësishme. Edhe pse Zoti po bën të pamundurën për të shpëtuar njerëz edhe para se të lutemi, lutjet tona lëshojnë fuqinë e mahnitshme të Zotit. Ai respekton lirinë tonë të zgjedhjes për t’u lutur për dikë, dhe, nën dritën e luftës midis së mirës dhe së keqes, Ai mund të bëjë më shumë mrekullira kur ne lutemi, sesa kur nuk e bëjmë këtë.

Konsiderojeni me kujdes këtë citat: “Është vullneti i Perëndisë që të na dhurojë, në përgjigje të lutjeve të bëra me besim, atë që nuk do të na e jepte po të mos ia kishim kërkuar”—Ellen G. White, Konflikti i Madh, fq. 386. Në Konfliktin e Madh midis të mirës dhe së keqes, lutja bën ndryshim. Kur ne lutemi për dikë, i cili nuk e njeh Krishtin, lutja tonë hap kanalet e bekimit hyjnor, i cili derdhet në jetët e tyre. Zoti nderon zgjedhjen tonë për të ndërmjetësuar për dikë dhe punon akoma më fort për të mirën e tyre.

Patjetër, ne duhet të pranojmë më përulësi që nuk mund ta kuptojmë plotësisht punën e Zotit, por kjo nuk duhet të na pengojë nga ndërmjetësimi i vazhdueshëm për të derdhur bekimet në jetët tona dhe të të tjerëve.

`Si mendoni, përse Zoti punon më fuqishëm kur ne lutemi, sesa kur ne e neglizhojmë lutjen? Edhe pse nuk mund ta kuptojmë deri në fund sesi funksionon lutja ndërmjetësuese, përse duhet të dëgjojmë këshillën e Biblës për t’u lutur për njëri-tjetrin?`