---
title:  Histori misioni
date:  23/10/2020
---

#### Shërimi Nga Lart

Sandip P. Kolkar, 35 vjeç; Ramia, 29 vjeç dhe Ajush, 7 vjeç

Një mësuese e shkollës publike e tërhoqi mënjanë çiftin adventist, pasi dëgjoi seminarin e tyre rreth shëndetit, që ata dhanë në shkollë.

“Vjehrra ime vuan nga një problem i madh me kurrizin,” tha ajo. “A kini ndonjë lloj trajtimi për të?”

Mësuesja Aisha i ftoi të shkonin në shtëpinë e vjehrrës. Sandip dhe Ramia sapo e kishin mbaruar trajnimin e tyre mjekësor dhe ai ishte seminari i parë që jepnin. Ata shpresonin të jepnin seminare dhe të promovonin mjekime naturale të bazuara në Bibël dhe të shkrimet e Ellen G. White, në gjithë Indinë.

Çifti e gjeti gruan e moshuar, Shubhangin, në shtrat. Ajo kishte shpenzuar shumë lekë për mjekime të ndryshme, por asgjë nuk kishte ndihmuar. Tani ajo nuk arrinte të ngrihej nga shtrati, nuk arrinte të ecte apo qëndronte në këmbë dhe banonte vetëm. Ajo kishte jetuar me djalin tjetër dhe familjen e tij por ata ishin larguar pasi ishin lodhur së kujdesuri për të.

Sandipi shfletoi dokumentat mjekësore të gruas. Ramia pa mjekimet që kishte përdorur. Ata panë njëri-tjetrin. Nuk dinin çfarë të bënin. Ata sapo kishin mbaruar studimet e tyre dhe nuk kishin provuar ndonjë mjekim natyral në një rast kaq të rëndë. Ata u lutën.

“Le të provojmë diçka,” i tha Sandipi gruas. “Pranon t’i ndalosh të gjitha mjekimet për pesë ditë?”

Shubhangi pranoi dhe filluan trajtimin. Ramia bënte hidroterapi dhe masazh në mëngjes dhe në mbrëmje. Ajo përgatiste lëng perimesh të pagatuara.

Ditën e tretë, Shubhangi u çua në këmbë dhe eci për herë të parë, pas shumë muajsh. Ajo qau.

“Djali dhe nusja ime më lanë të vdisja,” tha ajo. “Ata nuk duan të kujdesen më për mua, për shkak të kësaj sëmundjeje.”

“Lutju Perëndisë dhe Ai do t’i bëjë të kthehen,” tha Sandip.

Shubhangi nuk ishte Kristiane. Shtëpia e saj ishte në një lagje jo Kristiane. Në fakt, nëse fqinjët shihnin dikë më Bibël në dorë, do krijonin shumë probleme.

Sandipi u lut dhe i dha Shubhangit një Bibël, në gjuhën e saj.

“Lexo një faqe të kësaj Bible çdo ditë dhe lutju Jezusit,” tha ai. “Ai do ta ktheje djalin dhe familjen e tij në shtëpi.”

Pas pesë ditësh trajtimi, gruaja nuk kishte më dhimbje. Ajo ndihej shumë mirë.

Dhjetë ditë më vonë, ajo mori në telefon Sandipin.

“Bir, ti më the të lexoja Biblën çdo ditë dhe të lutesha dhe djali im do kthehej,” tha ajo. “Por kanë kaluar 10 ditë dhe ai nuk u kthye.”

Sandipi mori vesh se ajo kishte lexuar tre faqe në ditë – një në mëngjes, mbasdite dhe në darkë – sikur të ishte duke ndjekur recetën e mjekut. Ajo shpresonte të përshpejtonte përgjigjen e Perëndisë për lutjet e saj.

“Vazhdo të lutesh dhe Perëndia do bëjë një mrekulli,” tha Sandipi.

Tre ditë më vonë, nusja i dërgoi Sandipit një mesazh.

“Tani po jetojmë në shtëpinë e vjehrrës,” shkruante ajo.

Familja u ribashkua.

Sot, gruaja e lexon Biblën rregullisht. Ajo i dërgon vargje Biblike Sandipit dhe Ramias. Ajo lutet.

Sandipi dhe Ramia janë shumë të gëzuar.

“Është fillim i mirë,” tha Ramia.

“Ajo ishte pacientja jonë e parë,” tha Sandipi. “Nuk dinim ç’të bënim. Trajnimi mjekësor që kishim na dha vetëm parimet bazë. Perëndia na drejtoi. Është një mrekulli.”

Duke përmendur librin e Ellen G. White “Thirrje për Evangjelizëm Mjekësor dhe Edukim Rreth Shëndetit,” ai shtoi, “Ndërsa misionari mjekësor punon në trup, Perëndia punon në zemër.”

Një pjesë e Ofertave të Sabatit të 13të të këtij tremujori do të ndihmojë në ndërtimin e dy kishave në Bengaluru, ku jetojnë Sandipi, Ramia dhe djali i tyre 7-vjeçar. Faleminderit që planifikoni një ofertë bujare.

Shënime Misionare

Tradicionalisht, puna zyrtare në Indi filloi në vitin 1893, kur William Lenker dhe A. T. Strup, dy shitës librash nga SHBA, shkuan në Madras dhe filluan të punonin për të shitur libra adventistë tek banorët që flisnin anglisht në qytetet e mëdha në Indisë. Por, më vonë, Lenker raportoi se kishte adventiste të tjerë që punonin në qytete të ndryshme.

India nuk ka besim zyrtar por është vendlindja e katër besimeve të mëdha: Hinduizmit, Budizmit, Jainizmit dhe Sikhizmit. Rreth 80 përqind e popullsisë janë Hindu.