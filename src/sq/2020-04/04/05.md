---
title:  Fuqi të padukshme në veprim
date:  21/10/2020
---

Lutja ndërmjetësuese është një armë e fuqishme në këtë betejë midis të mirës dhe së keqes, të cilën në e quajmë “Konflikti i Madh”. Një prej zbulesave më të qarta të kësaj lufte e gjejmë tek Danieli 10.

Mbani mend sesi profeti Jeremia kishte parashikuar se, judenjtë do të ishin në skllavërinë e babilonasve për shtatëdhjetë vjet. Në fund të jetës së Danielit, kjo periudhë profetike e robërisë po i afrohej fundit. Danieli ishte i shqetësuar. Ai nuk shikonte ndonjë shenjë që fjalët e Jeremias do të përmbusheshin. Populli i tij ishte ende në robëri.

Babilonia ishte mundur nga medët dhe persianët, ndërsa judenjtë ende mbeteshin robër. Danieli agjëronte, duke iu lutur Zotit për tri javë. Ai ndërmjetësonte me gjithë zemër për popullin e tij. Në fund të tri javëve, ai u vizitua nga një engjëll i lavdishëm.

`Lexoni Danieli 10:10–14. Kur u dëgjuan lutjet e Danielit, dhe çfarë pengesë e përkohshme vononte përgjigjen?`

Kjo është një histori mahnitëse. Për ta kuptuar atë plotësisht, le të identifikojmë disa prej heronjve të saj. Kush është princi i mbretërisë së Persisë? Me siguri jo Kiri. Ai ishte mbreti i Perandorisë së Persisë. Është e qartë se kjo shprehje “princi i mbretërisë së Persisë” simbolizon Satanin.  Edhe Jezusi e quajti atë “princi i kësaj bote” (Gjoni 12:31; Gjoni 14:30). Pali e quajti Satanin “prijësi i pushtetit të erës” (Efesianëve 2:2). Por, në qoftë se mbreti i Persisë përfaqëson Satanin, atëherë kush është Mikaeli? Termi Mikael në Bibël përdoret pesë herë (Zbulesa 12:7; Juda 9; Danieli 10:13, 21; dhe Danieli 12:1). Një studim i kujdesshëm i këtyre pasazheve zbulon se Mikaeli, (që përkthehet si “Kush është si Zoti”) është thjesht një term për të përshkruar Jezusin si komandantin e tërë ushtrisë qiellore, që Ai drejton në betejë kundër Satanit. Krishti është Biri i Perëndisë – i përjetshëm, para-ekzistues, i gjithëpushtetshëm dhe hyjnor. Një nga funksionet të Tij është ajo si komandanti i tërë engjëjve në luftën kundër Satanit, me detyrën që ta mundë dhe përfundimisht ta shkatërrojë atë.

Danieli 10 e tërheq pak perden, që na ndan nga bota e padukshme, dhe na zbulon këtë luftë midis të mirës dhe së keqes. Ndërsa Danieli lutet, Mikaeli – Jezusi i Plotfuqishëm – zbret nga Qielli për të luftuar kundër fuqive demoniake. Edhe pse ne nuk e shohim dot, Jezusi është në veprim për t’iu përgjigjur lutjeve tona ndërmjetësuese. Ai është Shpëtimtari i Fuqishëm. Asnjë prej lutjeve tona nuk shkon pa u vënë re.

`Si e shikoni realitetin e Konfliktit të Madh në jetën tuaj personale? Çfarë zgjedhjesh ju inkurajon ky realitet që të bëni?`