---
title:  Jetët e ndryshuara bëjnë ndryshim
date:  06/10/2020
---

“Ata, kur e panë çiltërsinë e Pjetrit dhe të Gjonit dhe, duke kuptuar se ishin njerëz të pamësuar dhe pa arsim, u mrekulluan dhe i njihnin se kishin qenë me Jezusin” (Veprat 4:13).

Kisha e Dhiatës së Re pati një rritje të madhe. Në Ditën e Rrëshajëve u pagëzuan 3000 veta (Veprat 2:41). Mijëra më shumë iu bashkuan kishës brenda disa javëve të ardhshme (Veprat 4:4). Së shpejti autoritetet e morën vesh se çfarë po ndodhte. Këta besimtarë kishin qenë me Krishtin. Jetët e tyre ishin ndryshuar. Ata ishin të transformuar me anë të hirit të Tij, dhe ata nuk rrinin dot në heshtje.

`Lexoni Veprat 4:1–20. Çfarë ndodhi këtu? Çfarë ndodhi kur autoritetet u përpoqën të heshtnin Pjetrin dhe Gjonin? Cila ishte përgjigjja e tyre?`

Këta besimtarë ishin të rinj në Krisht, dhe ata duhet të tregonin përjetimin e tyre. Pjetri, një peshkatar llafazan, ishte transformuar nga hiri i Perëndisë. Jakobi dhe Gjoni, “bijtë e bubullimës”, siç i quante Jezusi për shkak të problemit të tyre për të menaxhuar zemërimin, gjithashtu ishin transformuar me anë të hirit të Perëndisë. Thomai, skeptiku, ishte ndryshuar nga hiri i Perëndisë. Dishepujt dhe anëtarë të kishës së hershme, të gjithë kishin historitë e tyre për të treguar sesi Zoti i kishte ndryshuar ata, dhe asnjëri nuk mund të rrinte dot në heshtje. Vini re këtë citat të fuqishëm nga libri i Ellen G. White “Hapa drejt Jezusit”: “Sapo të vijmë tek Krishti, mënjëherë dëshirojmë që t’i flasim çdokujt se ç’shok të mirë kemi gjetur në Jezusin. E vërteta që na shpëton dhe na ndryshon jetët nuk mund të rrijë e heshtur në zemrat tona”— fq. 71.

Vini re se çfarë thanë udhëheqësit fetarë tek vargu 16. Ata e pranuan haptas realitetin e mrekullisë – njeriu i shëruar po qëndronte para tyre. Megjithatë, ata refuzuan të ndryshonin qëndrimin e tyre. Por, pavarësisht nga kundërshtimet e tyre, Pjetri dhe Gjoni nuk u dorëzuan dhe nuk hoqën dorë nga të dëshmuarit.

`Çfarë lidhje ka midis njohjes së Krishtit dhe dëshmisë rreth Tij? Përse është aq thelbësore ta njohim Krishtin personalisht për të qenë të aftë për ta ndarë Atë me të tjerët?`