---
title:  Duke ndarë përjetimet tona
date:  07/10/2020
---

Tek Veprat 26, ne shohim Palin e burgosur, duke qëndruar  para Mbretit Agripa. Këtu, duke folur drejtpërdrejt me mbretin, Pali ndan me të dëshminë e tij personale, sesi nga persekutues i ndjekësve të Jezusit, ai u bë shërbëtori dhe dëshmitari i Tij, që predikon shpresën e bekuar të ringjalljes (Veprat 26:8).

Kur Pali u kthye tek Zoti rrugës për në Damask, Zoti Jezus i foli atij, duke i thënë: “ ‘Prandaj të jam shfaqur: që të të vë shërbyes dhe dëshmues për gjërat që ke parë dhe për ato për të cilat unë do të shfaqem’ ”(Veprat 26:16). Dëshmia rreth besimit tonë është gjithmonë një përjetim dinamik. Dëshmia e krishterë përmban tregimin se çfarë ka bërë Krishti për ne në të kaluarën, çfarë është duke bërë në jetët tona në të tashmen, dhe çfarë do të kryejë Ai për ne në të ardhmen.

Dëshmia kurrë nuk përqëndrohet tek ne. Dëshmia gjithmonë duhet të përqëndrohet tek Jezusi. Ai është Zoti, i cili fal paudhësitë tona, shëron sëmundjet, na kurorëzon me mirësi dhe dhembshuri, dhe na ngop me gjëra të mira (Psalmi 103:3–5). Dëshmia është thjesht të tregojmë historinë tonë sesi e kemi takuar Zotin dhe kemi përjetuar hirin e Tij.

`Lexoni 1 Gjoni 1:1–3 dhe krahasojeni me Galatasve 2:20. Çfarë ngjashmërie shikoni? Si është përvoja e Gjonit e ngjashme me atë të Palit?`

Edhe pse Gjoni dhe Pali kishin përjetime të ndryshme të jetës, ata të dy e kishin takuar Jezusin në mënyrë personale.  Përjetimi i tyre me Jezusin nuk ishte një ngjarje në të kaluarën që ndodhi dhe kaloi. Ajo ishte një eksperiencë e vazhdueshme, e përditshme gjatë së cilës ata vazhduan t’i gëzoheshin dashurisë së Zotit, duke ecur në dritën e të vërtetës së Tij.

A është kthimi tek Zoti një ngjarje e shkurtër në të kaluarën? Ja çfarë shkruan Ellen White për ata që mendojnë kështu: “Ne të gjithë, secili prej nesh, duhet të kthehemi tek Zoti përditë”—Manuscript Releases, vëll. 4, fq.46.

`Edhe pse përjetimet tuaja në të kaluarën mund të kenë qenë të fuqishme dhe dramatike, përse është e rëndësishme që të kemi një marrëdhënie të vazhdueshme me Zotin ҫdo ditë, në të cilën mund të ndiejmë realitetin e Tij, fuqinë e Tij dhe mirësinë e Tij ditë për ditë? Sillni përgjigjen tuaj në kishë këtë të Shtunë.`