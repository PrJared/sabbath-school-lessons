---
title:  Histori misioni
date:  09/10/2020
---

#### “Ti Nuk Do Jetosh”

Kubera, 31 vjeç

Prindërit e mi u rritën në një fshat, në një zonë rurale, të Indisë. Të dy vinin nga familje jo-Kristiane. Pasi u martuan, ata shkuan të jetonin në qytetin e madh Bengaluru, ku babi im gjeti punë si polic.

Shtatzënia e parë e mamit ishte e vështirë. Mbas lindjes me operacion, mjeku tha se ajo do vdiste. Të gjithë u trishtuan nga kjo por e donin beben. Ai ishte një djalë i bukur dhe i shëndetshëm.

“Bebi yt është shumë i lezetshëm,” tha një pacient. “Mund të ma japësh mua?”

“Do ta adoptoj unë,” tha vetë mjeku. “Ti nuk do jetosh.”

Por, një infermiere Kristiane, Sarala, i tha Mamit të mos humbte shpresë.

“Ka një Zot, që quhet Jezus,” tha ajo. “Nëse beson tek Jezus Krishti, çdo gjë do shkojë mirë.”

“Unë nuk e njoh këtë Zot,” tha Mami, shumë e dobët. “A mund të lutesh për mua? Mund të na ndihmosh?”

Mamin e zuri një gjumë i thellë. Ndërsa flinte, Sarala vuri dorën mbi kokën e saj dhe iu lut Jezusit.

Për çudinë e të gjithëve, Mami u përmirësua dhe shkoi në shtëpi, bashkë me fëmijën, pas tre ditësh. Ajo mori vesh rreth lutjes së Saralës nga pacientët që ishin rrotull saj dhe kuptoi se Jezusi e kishte shpëtuar jetën e saj.

Ajo vendosi të adhuronte Jezusin por nuk dinte në cilën kishë Kristiane të shkonte. Babi e çoi në një kishë Adventiste. Megjithëse ai nuk ishte besimtar, ai kishte njohuri rreth shumë kishave në qytet dhe mënyrës se si adhuronin. Një nga miqtë e tij i kishte thënë se kisha Adventiste ishte e vetmja që i bindej plotësisht Jezusit të Biblës.

“Kjo është kisha e vërtetë,” tha Babi i vendosur. “Duhet të vesh këtu, që të adhurosh Jezusin.”

Gjatë 14 viteve të ardhshëm, Mami lindi edhe shtatë fëmijë të tjerë.

Sot, djali i madh është president i një konference në Indi. Djali i dytë është pastor në Irlandë. Djali i tretë është pastor në Bengaluru. Tre vajzat punojnë si mësuese në shkollat e kishës. Dy djemtë e fundit janë shumë aktivë në kishë. Unë jam më i vogli.

Mami do vdiste pas lindjes së parë. Por nëpërmjet lutjes dhe besimit te Jezusi, ajo jetoi dhe u dha jetë tetë adventistëve besnikë. Sot, Mami, që ashtu si unë ka vetëm një emër, Kamalama, është një 72-vjeçare e shëndetshme, gjyshe e tetë nipërve dhe mbesave.

Kur unë po rritesha, Mami gjithmonë me kujtonte fjalët e Perëndisë, “A mundet një grua të harrojë foshnjen e gjirit dhe të mos i vijë keq për fëmijën e barkut të saj? Edhe sikur ato të të harrojnë, unë nuk do të harroj.” (Isaia 49:15).

Për shkak të besimit të saj, familja ime e madhe ecën me Jezusin.

Një pjesë e ofertave të Sabatit të 13të të këtij tremujorit do të ndihmojë në ndërtimin e dy kishave në Bengaluru, ku Kubera dhe mamaja e tij jetojnë. Faleminderit që planifikoni një ofertë bujare.

Fakte të Shpejta

	India është vendi i dytë në botë, pas Shteteve të Bashkuara, nga numri i njerëzve që flasin anglisht. Rreth 10 % e popullsisë së Indisë flasin anglisht rrjedhshëm dhe ky numër pritët të katërfishohet, gjatë dekadës së ardhshme.

	Industria Indiane e telekomunikacionit po rritet me shpejtësinë më të madhe, në botë.  Në vitin 2017, India kaloi Shtetet e Bashkuara dhe u bë tregu i dytë më i madh i telefonave, pas Kinës.

	India është një nga demokracitë më të mëdha në botë.

	Në Indi ka më shumë se 300.000 xhami – më shumë se çdo vend tjetër në botë, përfshirë vendet Myslimane.

	Bengaluru ka më shumë se 25 liqene, që sigurojnë ujin e qytetit, por ofrojnë gjithashtu paqe, qetësi dhe zbavitje. Flora dhe fauna përbëjnë një ekosistem të madh ku gjenden, mes të tjerash, zambakë, fazanë, shumë lloje zogjsh, peshq, dhe bimë të ndryshme.

	Bengaluru ishte qyteti i parë Indian, që u furnizua me energji elektrike, në vitin 1905. Kjo u bë e mundur me ndihmën e një  hidrocentrali të ndërtuar në Shivanasamudra, në brigjet e lumit Kaveri.