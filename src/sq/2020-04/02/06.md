---
title:  Fuqia e dëshmisë personale
date:  08/10/2020
---

Le të shohim sërish Palin para mbretit Agripa. Apostulli po qëndron para këtij njeriu, i cili është mbreti i fundit në radhët e mbretërve hebrenj, të Makabinjve dhe të shtëpisë së Herodit. Agripa e shpallte veten si jude, por në zemrën e tij ai ishte romak. (Shih The SDA Bible Commentary, vëll. 6, fq. 436). Apostulli i moshuar, i lodhur nga udhëtimet e tij misionare, i plagosur në konfliktin midis së mirës dhe së keqes, po qëndronte para mbretit me zemrën plot dashuri të Zotit dhe me fytyrën që rrezatonte mirësinë e Tij. Pavarësisht nga persekutimet dhe vështirësitë e përjetuara, ai ende mund të shpallte se Zoti është i mirë.

Agripa ishte cinik, skeptik, me një zemër të ngurtësuar, plotësisht indiferent ndaj një sistemi të mirëfilltë të vlerave. Në kontrast, Pali ishte plot besim, i përkushtuar ndaj së vërtetës, i vendosur dhe i fuqishëm në mbrojtjen e drejtësisë. Kontrasti midis të dyve bie në sy. Pali në gjykimin e tij kërkon leje të flasë me mbretin dhe e merr lejen e tij.

`Lexoni Veprat 26:1–32. Si dëshmon Pali para mbretit? Çfarë mund të mësojmë nga fjalët e tij?`

Mirësia hap zemrat, ndërsa gjykimi i mbyll. Pali këtu është jashtëzakonisht i hirshëm me mbretin Agripa. Ai e quan atë ekspert, që “i njeh të gjitha zakonet dhe çështjet, që janë midis Judenjve” (Veprat 26:3). Pastaj ai nis dëshminë e kthimit të tij tek Zoti Jezus.

`Lexoni historinë e kthimit të Palit tek Veprat 26:12–18 dhe pastaj vini re me kujdes efektin e kësaj historie tek mbreti Agripa tek Veprat 26:26–28. Si mendoni, përse reagoi Agripa në këtë mënyrë? Çfarë i bëri përshtypje atij nga dëshmia e Palit?`

Dëshmia e Palit sesi Jezusi ia kishte ndryshuar jetën e tij, kishte një ndikim të fuqishëm tek mbreti i pabesë. Nuk ka një dëshmi më efikase sesa një jetë e ndryshuar. Një jetë me të vërtetë e ndryshuar ka një efekt të mrekullueshëm tek të tjerët. Madje mbretër të pabesë preken nga jetët e transformuara prej hirit të Perëndisë. Madje, nëse nuk kemi një histori dramatike si ajo e Palit për të ndarë me të tjerët, ne të gjithë duhet të jemi të aftë për të treguar se çfarë do të thotë të njohësh Jezusin si Shpëtimtarin personal dhe të jesh i çliruar me anë të gjakut të Tij.