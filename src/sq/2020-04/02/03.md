---
title:  Duke shpallur Krishtin të ringjallur
date:  05/10/2020
---

Ishte mëngjes herët i së dielës kur dy gratë të quajtura Maria nxitonin për te varri i Krishtit. Ato nuk po shkonin atje për të kërkuar gjë prej Krishtit. Se çfarë mund t’u jepte një njeri i vdekur? Hera e fundit kur ato e kishin parë, trupi i Tij ishte i vrarë dhe me gjak. Pamjet e kryqëzimit ishin gdhëndur në mendjet e tyre. Tani ato thjesht deshën të kryenin detyrën e tyre. Me trishtim të thellë ato erdhën te varri për të vajosur trupin e Tij. Tani që Krishti kishte vdekur, e ardhmja iu duk e pasigurtë. Ato ndiheshin të pashpresa dhe të dëshpëruara.

Kur të dyja gratë erdhën te varri, ato u trembën duke e parë atë bosh. Ja, sesi Mateu e përshkruan këtë situatë: “Por engjëlli, duke iu drejtuar grave, u tha atyre: ‘Mos kini frikë, sepse unë e di se ju kërkoni Jezusin, që u kryqëzua. Ai nuk është këtu, sepse u ringjall’”(Mateu 28:5,6).

Tani gratë u mbushën me gëzim. Retë e errëta të trishtimit u shuan në dritën e agimit të mëngjesit të ringjalljes. Nata e tyre e trishtë kishte mbaruar. Tani fytyrat e tyre shkëlqenin nga gëzimi, dhe nga buzët e tyre në vend të vajtimit u lëshuan këngë lavdërimi.

`Lexoni Marku 16:1–11. Si reagoi Maria kur zbuloi se Krishti ishte ngjallur prej së vdekuri?`

Pasi Maria takoi Krishtin e ringjallur, ajo iku me vrap për t’ia treguar këtë lajm të mrekullueshëm të tjerëve. Lajmet e mira janë për t’u ndarë me të tjerët, dhe ajo nuk i mbante dot ato për veten e saj. Krishti ishte gjallë! Varri i Tij ishte bosh, dhe bota duhet ta merrte vesh këtë. Edhe ne, pasi kemi takuar Krishtin e ringjallur në rrugën e jetës sonë, edhe ne duhet të nxitojmë për t’ia treguar këtë histori të tjerëve, sepse lajmet e mira janë për t’u përhapur.

Sa e çuditshme se, pavarësisht nga ajo që Jezusi shumë herë i kishte treguar dishepujve të Tij se Ai do të vritej dhe më pas do të ringjallej sërish, ata – të zgjedhurit nga Vetë Krishti – refuzuan të besonin dëshminë e Marisë. “Por këta, kur dëgjuan se ishte gjallë dhe se u pa nga ajo, nuk i besuan” (Marku 16:11). Kështu që, nëse madje dishepujt e Jezusit, që Ai kishte zgjedhur dhe i kishte mësuar për tre vjet, nuk e besuan menjëherë dëshminë e Marisë, as ne nuk kemi pse të habitemi dhe dekurajohemi nëse njerëzit e tjerë nuk i besojnë menjëherë fjalëve tona.

`Kur ishte hera e fundit që dëshmia juaj nuk u pranua? Si reaguat dhe çfarë keni mësuar nga ky përjetim?`