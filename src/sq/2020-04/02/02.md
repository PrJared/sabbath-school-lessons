---
title:  Dëshmitarë të pamundur
date:  04/10/2020
---

`Lexoni Marku 5:15–20. Si mendoni, përse Jezusi dërgoi atë njeri në Dekapolis për t’i dëshmuar familjes dhe miqve të tij, në vend që ta mbante pranë për ca kohë, duke i ushqyer besimin e tij të ri?`

Fjala Dekapolis vjen nga dy fjalë latine: deca = dhjetë, dhe polis = qytete. Regjioni i Dekapolisit në shekullin e parë përfshinte dhjetë qytete në brigjet e Detit të Galilesë. Këto qytete kishin të njëjtën gjuhë dhe të njëjtën kulturë. Shumë njerëz të atij vendi e njihnin njeriun e demonizuar. Ai kishte ndjellë frikë në zemrat e tyre me anë të sjelljes së tij të dhunshme dhe të paparashikueshme. Jezusi pa në të një njeri, i cili kishte mall në zemrën e tij për një jetë më të mirë. Kështu Ai e çliroi atë nga demonët, që e torturonin.

Kur banorët e qyteteve dëgjuan se Jezusi kishte lejuar demonët të hynin në derra, dhe pastaj që ata u hodhën nga shkëmbi në det, dolën për të parë se çfarë po ndodhte. Ungjilli sipas Markut tregon se: “Kur erdhën tek Jezusi, panë të demonizuarin ulur, të veshur dhe me mendje në rregull, atë, që ishte i demonizuar nga Legjoni, dhe kishin frikë” (Marku 5:15). Njeriu i gjorë tani gëzonte shëndet të plotë – fizik, mendor, emocional dhe shpirtëror. Thelbi i Ungjillit është të restaurojë njerëzit e thyer nga mëkati në shëndet të plotë, për të cilin na ka krijuar Zoti.

Cili njeri mund t’i kthente këto dhjetë qytete tek Zoti sesa ish-i demonizuari, duke dëshmuar sesi Krishti e transformoi jetën e tij? Ellen G. White thotë: “Si dëshmitarë të Krishtit, të gjithë duhet të tregojmë atë që dimë, atë që ne vetë kemi parë, dëgjuar dhe ndjerë. Nëse e kemi ndjekur Jezusin hap pas hapi, do të kemi diçka konkrete për të thënë në lidhje me rrugën ku na ka drejtuar Ai. Mund të tregojmë si e kemi provuar premtimin e Tij dhe pamë se ishte i vërtetë. Mund të dëshmojmë për atë që dimë për hirin e Krishtit. Kjo është dëshmia që kërkon Zoti ynë dhe nga mungesa e së cilës bota po vdes”—Biografia e Dashurisë, fq. 280. Zoti shpeshherë përdor njerëz që na duken të papërshtatshëm për dëshmi. Por, duke ndryshuar jetët e tyre, Ai me hirin e Tij i fuqizon për të ndryshuar botën.

`Cila është historia juaj? Pra, si u kthyet tek Zoti? Çfarë i tregoni të tjerëve sesi u bëtë besimtar? Çfarë mund të përfitojë nga dëshmia juaj një person, që nuk e njeh Zotin?`