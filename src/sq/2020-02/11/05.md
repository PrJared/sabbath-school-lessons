---
title:  Gjyqi hetues
date:  10/06/2020
---

Përvijimi profetik, që studiuam këtë javë është i mbështetur nga historicizmi Protestant që nga Reformacioni. Por vetëm lëvizja Mileriane në fillim të shekullit nëntëmbëdhjetë e rikonsideron dhe studion me kujdes gjyqin hetues në Qiell. Shikoni tabelën e mëposhtme:

|Danieli 7|Danieli 8|
|---|---|
|Babilonia (luani)|------------|
|Medo-Persia (ariu)|Medo-Persia (dashi)|
|Greqia (leopardi)|Greqia (cjapi)|
|Roma pagane (bisha e katërt)|Roma pagane (briri lëviz horizontalisht)|
|Roma e Papës (briri i vogël)|Roma e Papës (briri lëviz vertikalisht)|

`Lexoni Danieli 7:9–14; 8:14, 26. Çfarë ndodh në Qiell sipas këtyre teksteve?`

Pas periudhës së persekutimit gjatë mesjetës, e cila mbaroi në vitin 1798 kur gjenerali Berthier e arrestoi dhe e burgosi Papën (Zbulesa 13:3), Danieli 7 dhe 8 flet rreth gjyqit. Profeti shkruan që “gjykimi u bë dhe librat u hapën” në Qiell, ku “mbi retë e qiellit po vinte dikush, që i ngjante një Biri njeriu; Ai arriti deri te i Lashti i ditëve dhe iu afrua Atij” (Danieli 7:10, 13). Kjo është pamja e gjykimit që ndodh pas vitit 1798, por para Ardhjes së Dytë të Jezusit.

Kjo pamje e gjykimit tek Danieli 7 ka paralele të drejtpërdrejta me pastrimin e shenjtërores tek Danieli 8:14. Të dyja tekstet flasin për të njëjtën gjë. Sipas Danielit 8:14, koha e “pastrimit të shenjtërores” (një term nga Dita e Shlyerjes në judaizëm), është 2 300 ditë. Sipas parimit “një ditë për një vit” përfaqëson 2 300 vite.

Pikënisjen e 2 300 viteve e gjejmë tek Danieli 9:24, ku flitet rreth caktimit ose prerjes së 70 javëve (490 viteve), nga periudha profetike prej 2 300 ditëve (Danieli 9:24). Në fakt, shumë studiues bien dakord se profecia e 2 300 ditëve (viteve) e Danielit 8:14 dhe profecia e 70 javëve (490 viteve) e Danielit 9:24–27 janë thjesht dy pjesë të së njëjtës profeci. Vargu tjetër tek profecia e 70 javëve (Danieli 9:25) na tregon fillimin e kësaj periudhe profetike: “kur ka dalë urdhri të restaurohet dhe të rindërtohet Jeruzalemi”. Data e kësaj ngjarjeje është “në vitin e shtatë të mbretit Artakserks” (Ezdra 7:7), ose viti 457 P.K. Duke lëvizur 2 300 vjet tutje në të ardhmen, arrijmë te viti 1844, i cili nuk është shumë pas vitit 1798, por ende para Ardhjes së Dytë të Jezusit. Sipas profecisë ky është viti kur Jezusi hyri në Vendin Shumë të Shenjtë në Qiell për të filluar punën e ndërmjetësimit, duke pastruar shenjtëroren qiellore. Për më shumë detaje shikoni tabelën e së premtes.