---
title:  Historicizmi dhe profecia
date:  07/06/2020
---

Metoda themelore e përdorur në Kishën Adventiste të Ditës së Shtatë për të studiuar profecitë, quhet historicizëm. Kjo metodë është e bazuar në idenë që shumë profeci kryesore të Biblës ndjekin boshtin kohor të historisë, nga e kaluara drejt së tashmes, pastaj drejt së ardhmes. Ne e përdorim këtë metodë, sepse pikërisht në këtë mënyrë edhe vetë Bibla i interpreton këto profeci për ne.

`Lexoni Danieli 2:27–45. Cilat aspekte të ëndrrës tregojnë varg të pandërprerë dhe të vazhdueshëm të fuqive politike gjatë historisë? Në çfarë mënyre na tregon Bibla sesi t’i interpretojmë profecitë apokaliptike (të kohës së fundit)?`

Vini re që mbretëria e Nebukadnetsarit u identifikua si koka e artë. Kështu, Danieli identifikoi Babiloninë si mbretërinë e parë (Danieli 2:38). Pastaj Danieli thotë: “ ‘Mbas teje do të dalë një mbretëri tjetër, më e vogël, më e ulët nga jotja’ ” (Danieli 2:39) dhe pastaj e treta dhe e katërta (Danieli 2:40). Edhe vetë figura tregon qartë se fuqitë kanë për të ndërruar njëra-tjetrën pa asnjë boshllëk kohor, sepse mbretëritë janë simbolizuar si pjesa e një trupi nga koka deri në gishtërinjtë e këmbëve. Të gjitha pjesët janë të lidhura, porsi koha dhe historia.

Tek Danieli 7 dhe 8, në vend të figurës janë treguar simbole me kafshë, megjithatë, mesazhi është i njëjtë. Na është dhënë renditja e pandërprerë e katër mbretërive të tokës (tre tek Danieli 8). Të gjitha profecitë fillojnë në lashtësi dhe vazhdojnë nëpërmjet historisë deri në të tashmen dhe drejt së ardhmes, kur do të kthehet Krishti dhe Zoti do të themelojë Mbretërinë e Tij të përjetshme.

Kështu, figura e Danielit 2 dhe vegimet e njëpasnjëshme të tij tek Danieli 7 dhe 8 i siguruan Protestantëve bazën e interpretimit historik të profecive, e cila ende përdoret nga adventistët e ditës së shtatë.

`Lexoni Gjoni 14:29. Sipas Jezusit, çfarë na ndihmon të kuptojmë sesi funksionon profecia? Ç’avantazh të madh kemi ne, që jetojmë në këtë kohë kur kaq shumë profeci janë përmbushur tashmë në histori, në krahasim me njerëzit e Babilonisë, që jetonin në fillim të profecisë?`