---
title:  Parimi “një vit = një ditë”
date:  08/06/2020
---

Një nga çelësat e interpretimit historik është parimi i interpretimit një vit për një ditë. Shumë studiues gjatë shekujve e kanë përdorur këtë parim në interpretimet e profecive kohore të Danielit dhe Zbulesës. Ata e gjetën këtë parim në disa tekste kyçe biblike dhe nga konteksti i drejtpërdrejtë i vetë profecive.

`Lexoni Numrat 14:34 dhe Ezekieli 4:6. Si e shpreh Zoti këtë parim në këto tekste specifike?`

Në këto tekste ne e shohim qartë idenë e parimit “një vit për një ditë”. Por, pse përdoret ky parim në interpretimin e profecive kohore si ato të Danielit 7:25, dhe Danielit 8:14, si edhe tek Zbulesa 11:2, 3; Zbulesa 12: 6, 14; dhe Zbulesa 13:5?

Ka tre elementë të tjerë, që mbështesin përdorimin e parimit një vit për një ditë në profecitë e Danielit dhe të Zbulesës: përdorimi i simboleve, periudhat e gjata kohore dhe shprehjet e veçanta.

Së pari, natyra simbolike e bishave dhe brirëve, që përfaqësojnë mbretëritë, sugjerojnë që shprehjet e kohës gjithashtu janë simbolike. Ne nuk i kuptojmë fjalë për fjalë bishat dhe brirët, apo jo? Ato janë simbole. Pse atëherë duhet të interpretojmë fjalë për fjalë periudhat kohore në këto profeci? Patjetër, kjo nuk ka kuptim, logjikisht edhe ato janë simbolike.

Së dyti, shumë ngjarje dhe mbretëri të përshkruara në profeci zgjasin shumë shekuj, dhe kjo do të ishte e pamundur nëse e interpretojmë fjalë për fjalë. Por, kur e përdorim metodën një vit për një ditë, gjithçka përputhet në një mënyrë aq të përpiktë sa na lë të habitur.

Së fundi, shprehjet e veçanta të përdorura në përshkrimin e këtyre periudhave kohore sugjerojnë një interpretim simbolik. Për shembull, shprehja “2 300 mbrëmjet dhe mëngjeset” (Danieli 8:14, NIV) nuk është një shprehje normale, që përdoret në përshkrimin e kohës. Kjo tregon që periudha kohore këtu duhet interpretuar në mënyrë simbolike dhe jo fjalë për fjalë.

`Shikoni profecinë e 70-javëve tek Danieli 9:24–27. Aty shkruhet se nga “urdhri të restaurohet dhe të rindërtohet Jeruzalemi deri tek Mesia, princi” (Danieli 9:25), do të kalojnë 69 javë ose një vit dhe katër muaj dhe një javë. Kjo nuk ka kuptim, në qoftë se e interpretojmë fjalë për fjalë, apo jo? Çfarë ndodh kur përdorim metodën një vit për një ditë dhe 70 javë kthehen në 490 vite?`