---
title:  Jezusi kundrejt Shkrimit?
date:  23/06/2020
---

`Lexoni Gjoni 5:45–47. Çfarë mesazhi të fuqishëm na jep këtu Jezusi rreth marrëdhënies së Tij me Biblën?`

Disa njerëz pohojnë se Jezusi i kundërshtoi Shkrimet e Dhiatës së Vjetër, prandaj fjalët e Tij janë më superiore sesa ato të Dhiatës së Vjetër. A është kjo e vërtetë?

Tek Dhiata e Re ne lexojmë se Jezusi tha: “ ‘Ju keni dëgjuar se qe thënë . . . Por unë po ju them. . .’ ” (Mateu 5:43, 44; krah.me Mateu 5:21, 22, 27, 28, 33, 34, 38, 39). Kur Jezusi tha këto fjalë të famshme në Predikimin e Tij në Mal, Ai nuk ishte duke u përpjekur të shfuqizojë Dhiatën e Vjetër, siç pohojnë disa interpretues. Përkundrazi, këtu Ai foli kundër disa interpretimeve të gabuara të Shkrimit dhe traditave gojore të asaj kohe, që disa interpretues i përdornin për të justifikuar sjelljen e tyre ndaj njerëzve të tjerë që Zoti në fakt nuk e kishte urdhëruar kurrë (si p.sh., të urresh armikun tënd, shih Mateu 5:43).

Jezusi aspak nuk e shfuqizoi Dhiatën e Vjetër dhe nuk e pakësoi aspak autoritetin e saj. Përkundrazi, sepse Dhiata e Vjetër jep prova se kush është Ai. Çfarë bëri Jezusi? Ai e thelloi kuptimin e Dhiatës së Vjetër, duke i drejtuar njerëzit te kuptimi origjinal që kishte patur Zoti që në fillim.

Keqpërdorimi i autoritetit të Jezusit për të shfuqizuar Shkrimet e Shenjta dhe për të hedhur poshtë disa pjesë të Biblës sikur të mos ishin të frymëzuara nga Zoti, është një nga kritikat më dinake dhe më të rrezikshme ndaj Fjalës së Zotit, sepse është bërë në emër të Jezusit. Ne kemi shembullin e Jezusit se çfarë autoriteti kishin Shkrimet për Të, edhe pse në ditët e Tij ishte shkruar vetëm Dhiata e Vjetër. Çfarë prove tjetër na duhet për të respektuar Dhiatën e Vjetër, porsi Dhiatën e Re?

Jezusi nuk e dobësonte kurrë autoritetin e Shkrimeve, por e mbante lart si një udhëzues të besueshëm. Në fakt, Ai shpall shumë qartë tek Predikimi në Mal: “ ‘Mos mendoni se unë erdha për të shfuqizuar ligjin ose profetët; unë nuk erdha për t’i shfuqizuar, po për t’i plotësuar’ ” (Mateu 5:17). Ai madje vazhdon duke thënë se kushdo që “ ‘do të shkelë një nga këto urdhërime më të vogla, dhe do t’u ketë mësuar kështu njerëzve, do të quhet më i vogli në mbretërinë e qiejve’ ” (Mateu 5:19).

`Cilat doktrina kyçe biblike janë të bazuara në Dhiatën e Vjetër? Për shembull, Krijimi (Zanafilla 1–2) dhe rënia e njerëzimit në mëkat (Zanafilla 3). Cilat të vërteta të tjera thelbësore mund të gjejmë në Dhiatën e Vjetër që Dhiata e Re vetëm e zgjeron?`