---
title:  Kohë e qetë me Fjalën e Zotit
date:  24/06/2020
---

Jetët tona janë plot stres. Disa prej nesh duhet të punojnë shumë vetëm për bukën e gojës. Disa të tjerë nuk vuajnë për bukë, por punojnë pa pushim për gjëra të tjera. Ne kujtojmë që gjërat materiale do na bëjnë të lumtur dhe të plotësuar. Por siç na paralajmëron mbreti Solomon tek Libri i Predikuesit, kjo nuk është e vërtetë.

Pavarësisht nga arsyeja, ne mund të kemi jetë shumë të zënë, dhe është e lehtë të bëhësh tepër i zënë madje për Zotin. Kjo nuk ndodh për shkak se nuk besojmë, por për shkak që nuk i kushtojmë kohë leximit, lutjes dhe kohës cilësore me Zotin, duke iu afruar Atij “në dorën e të cilit është fryma jote jetësore” (Danieli 5:23). Ne mund të jemi tepër të shpërqëndruar nga gjëra të tjera për të kaluar kohë me Zotin. Por ne të gjithë kemi nevojë të ndalemi pak për të takuar Shpëtimtarin tonë, Jezusin. Si mund të na flasë Fryma e Shenjtë nëse asnjëherë nuk i kushtojmë kohë për ta dëgjuar? Koha e qetë, kushtuar leximit të Biblës dhe komunikimit me Zotin në lutje, është burimi i jetës shpirtërore.

`Lexoni Psalmi 37:7; Psalmi 46:10; dhe Psalmi 62:1, 2, 5. Çfarë na mësojnë këto tekste rreth kohës së qetë me Zotin? Përse është kjo kohë kaq e rëndësishme?`

Në qoftë se e doni dikë, juve ju pëlqen të kaloni kohë bashkë me atë person. Zgjidhni një vend ku mund të lexoni Biblën dhe reflektoni pa ndërhyrje. Në jetën tonë plot tension, kjo mund të ndodhë vetëm po të planifikojmë një orar të posaçëm për të takuar Zotin. Zakonisht orari më i mirë është në mëngjes para se të nisim ditën. Këto çaste para së të filloni ditën e punës mund të jenë bekim për tërë ditën, sepse mendimet e çmuara nga Fjala e Zotit do ju përcjellin gjatë gjithë ditës. Por jini krijues për të gjetur kohën e duhur, në mënyrë që të jeni me Zotin vetëm të pabezdisur.

Koha që kaloni lidhur me Zotin nëpërmjet lutjes ndikon në jetën tuaj më shumë se çdo gjë tjetër. Përfundimisht ajo do ju bëjë më të ngjashëm me Jezusin.

`Sa të qëllimshëm jeni në gjetjen e kohës për të kaluar me Zotin? Si është ajo kohë, dhe si ju ndihmon ajo për të njohur më mirë realitetin dhe dashurinë e Perëndisë?`