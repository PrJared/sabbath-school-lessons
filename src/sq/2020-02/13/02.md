---
title:  Fjala e gjallë e Zotit dhe Fryma e Shenjtë
date:  21/06/2020
---

Është shumë e rëndësishme që të studiojmë Fjalën e Zotit me kujdes dhe me metodën e duhur. Megjithatë, po aq e rëndësishme, mos më shumë, është që të zbatojmë në praktikë atë çfarë kemi mësuar. Qëllimi përfundimtar i studimit të Biblës nuk është thjesht informacioni, por transformimi i jetës sonë me anë të fuqisë së Fjalës së gjallë. Zoti na ka dhënë Biblën jo vetëm për të na informuar, por për të na transformuar – duke ndryshuar mënyrën si jetojmë dhe si mendojmë. Vetëm kjo ka rëndësi. Por për të zbatuar të vërtetat biblike, duhet ta pranojmë Biblën si autoritetin hyjnor dhe t’i nënshtrohemi asaj. Kjo ndonjëherë krijon një luftë të tensionuar, dhe fushëbeteja është mendja jonë – kush do të sundojë mendjen dhe jetën tonë – Zoti apo Satani – vetëm këto dy zgjedhje kemi.

`Lexoni Filipianëve 2:12–16. Çfarë na tregojnë këto vargje sesi duhet të jetojmë?`

Po, Zoti punon në ne, por Ai e bën këtë nëpërmjet Frymës së Shenjtë, i cili është i vetmi që na mundëson të kuptojmë Shkrimet e Shenjta. Përveç kësaj, ne jemi krijesa mëkatare, prandaj jemi kundër të vërtetës së Perëndisë, dhe nuk kemi dëshirë t’i bindemi Fjalës së Tij (Romakëve 1:25; Efesianëve 4:17, 18). Pa Frymën e Shenjtë nuk e duam mesazhin e Zotit. Pa Frymën e Shenjtë nuk ka as shpresë, as besim, as dashuri si përgjigje ndaj Fjalës. Nëpërmjet Frymës së Shenjtë, Zoti vërtet “vepron në ju vullnetin dhe veprimtarinë, sipas pëlqimit të Tij” (Filipianëve 2:13).

Fryma e Shenjtë është një mësues, i cili dëshiron të na udhëheqi në kuptimin më të thellë të Shkrimit dhe tek gjendja shpirtërore, në të cilën e vlerësojmë me gëzim Fjalën e Tij. Ai na bën që ta vëmë re Fjalën e Zotit, si edhe na jep kuptimin e freskët të këtyre të vërtetave, në mënyrë që jetët tona të bëhen besnike ndaj Zotit, ndërsa i bindemi Atij për shkak të dashurisë. “Asnjë nuk është i aftë të shpjegojë Shkrimet pa ndihmën e Frymës së Shenjtë. Por, kur e hapni Fjalën e Zotit me një zemër të përulur dhe të mësueshme, engjëjt e Zotit do t’ju afrohen për t’ju bindur me prova të së vërtetës” —Ellen G. White, Selected Messages, book 1, p. 411. Në këtë mënyrë, gjërat shpirtërore interpretohen shpirtërisht (1 Korintasve 2:13, 14) dhe jemi të aftë të ndjekim Fjalën e Zotit me gëzim “çdo mëngjes” (Isaia 50:4, 5).

`Filipianëve 2:15 thotë se ne duhet të mbajmë “lart Fjalën e jetës”. Si mendoni, çfarë do të thotë kjo? Si ta zbatojmë këtë këshillë? Shih edhe Ligji i Përtërirë 4:4, i cili mëson diçka të ngjashme. Cili është roli ynë në këtë proces?`