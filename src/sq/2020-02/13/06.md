---
title:  Këngët dhe memorizimi i Shkrimit
date:  25/06/2020
---

“E kam ruajtur Fjalën Tënde në zemrën time, që të mos mëkatoj kundër Teje” (Psalmi 119:11).

Memorizimi i Shkrimit sjell shumë bekime. Kur ne ruajmë në mendjet tona tekste të çmuara nga Fjala e Zotit, ne mund t’i kujtojmë ato dhe t’i zbatojmë në rrethana të reja dhe të panjohura. Në këtë mënyrë Bibla ka një ndikim të drejpërdrejtë tek mendimi ynë, vendimmarrja si edhe tek vlerat dhe sjellja jonë. Memorizimi i Shkrimit gjallëron Biblën në përjetimet tona të përditshme. Përveç kësaj, kjo na ndihmon të adhurojmë Zotin dhe të jetojmë një jetë besnike në harmoni me Shkrimet e Shenjta.

Memorizimi i Shkrimit fjalë për fjalë është një mbrojtje e jashtëzakonshme kundër mashtrimeve dhe interpretimeve të gabuara. Kjo na aftëson të citojmë Biblën madje kur nuk e kemi me vete. Kjo është një fuqi e madhe në situata kur i bëjmë ballë tundimeve, ose sfidave të ndryshme. Kujtimi i premtimeve të Zotit dhe përqëndrimi tek Fjala e Zotit jo tek problemet, i ngre mendimet tona tek Zoti, i cili ka 1 000 zgjidhje kur ne nuk shohim asnjë.

`Lexoni Efesianëve 5:19 dhe Kolosianëve 3:16. Si leximi i teksteve biblike mund të themelojë dhe forcojë Fjalën e Zotit në mendjet tona?`

Këndimi i teksteve biblike gjithashtu mund të jetë një mënyrë e fuqishme për të memorizuar vargjet biblike. Melodia ndihmon të kujtojmë më lehtë tekstin. Duke kombinuar vargjet biblike me meloditë e bukura do të themeloni Fjalën e Zotit në mendjet tuaja dhe do t’ju shërbejë si një terapi kundër ankthit. Tekstet Biblike, që janë të lidhura me meloditë harmonike do të jenë më të lehta për t’u kujtuar si nga fëmijët po ashtu edhe nga të rriturit. Shkrimi ka frymëzuar shumë kompozitorë klasikë, që kanë formuar kulturën e krishterë gjatë shekujve. Muzika që na ngre lart shpirtërisht dhe drejton mendjet tona tek Zoti dhe Fjala e Tij, janë bekim dhe ndikim pozitiv për jetët tona.

“Muzika përbën një pjesë kyçe të adhurimit të Perëndisë në oborret qiellore, dhe ne duhet të përpiqemi që në këngët tona të lavdërimit t’i afrohemi sa më shumë që kemi mundësi harmonisë së koreve qiellore”—Ellen G. White, Patriarkë dhe Profetë, fq. 460.