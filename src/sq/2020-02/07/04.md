---
title:  Përsëritja si theksimi
date:  12/05/2020
---

Në letërsinë hebraike, kishte disa mënyra për të shprehur ide, të cilat përforconin kuptimin dhe nënvizonin rëndësinë e koncepteve. Ndryshe nga gjuhët europiane, hebraishtja e vjetër nuk kishte asnjë shenjë pikësimi, prandaj theksi krijohej me anë të strukturës gjuhësore.

`Lexoni Zanafilla 1:26, 27 dhe Isaia 6:1–3. Cilat fjalë janë të përsëritura në këto pasazhe? Si janë forcuar këto fjalë të përsëritura nga koncepte të ndryshme, që prezantohen përmes përsëritjes?`

Një mënyrë e përdorur nga shkrimtarët hebrenj për të theksuar ndonjë atribut të Zotit, ishte duke e përsëritur tri herë. Kur historia e Krijimit arrin kulmin e punës krijuese të Zotit, fjalët e përsëritura nënvizojnë rëndësinë e krijimit të njeriut. Termi bara’, “krijoj” përmendet vetëm me kryefjalën “Zoti”. Pra, vetëm Zoti ka fuqi për të krijuar diçka prej asgjëje. Këtu teksti përshkruan krijimin e njeriut: “Kështu Perëndia krijoi njeriun sipas shëmbëlltyrës së vet, sipas shëmbëlltyrës së Perëndisë e krijoi; Ai krijoi mashkullin e femrën” (Zanafilla 1:27). Vini re përsëritjen e trefishtë të fjalës “krijoi”. Moisiu në këtë mënyrë theksoi që njerëzit u krijuan nga Zoti, dhe gjithashtu që jemi krijuar sipas shëmbëlltyrës ose imazhit të Tij. Qëllimi i autorit ishte të theksonte këto të vërteta.

Tek vegimi i profetit Isaia, serafini (engjëlli) përsëriste fjalët “I Shenjtë, i shenjtë, i shenjtë është Zoti i ushtrive” (Isaia 6:3). Këtu theksi është tek shenjtëria dhe madhështia e Zotit, prania e të cilit mbush tërë tempullin. Ne gjithashtu shohim shenjtërinë e Zotit nëpërmjet fjalëve të Isaias, kur ai qëndron para Zotit të Plotfuqishëm: “I mjeri unë! Unë jam i humbur!” (Isaia 6:5). Madje profetit si Isaia, në përballje me shenjtërinë e karakterit të Perëndisë, iu shpif gjendja e tij mëkatare. Kështu, madje këtu, shumë shekuj më përpara se Pali të shkruante në letrat e tij rreth gjendjes sonë mëkatare dhe nevojës për një Shpëtimtar (Romakëve 1–3), ne mund të shohim në Bibël përshkrimin e natyrës mëkatare të njeriut, madje tek një person “i mirë” si profeti Isaia.

Tek Danieli 3, ne kemi përsëritje (me variacione) të frazës “figura që mbreti Nebukadnetsar kishte ngritur” (Danieli 3:1, 2, 3, 5, 7, 12, 14, 15, 18). Kjo frazë dhe variantet e saj janë përsëritur 10 herë në këtë kapitull, për të theksuar veprimin arrogant të mbretit si akt rebelimi kundër mesazhit që Zoti kishte zbuluar nëpërmjet Danielit (Danieli 2:31–45). Këtu nënvizohet prirja njerëzore për të zënë vendin e Zotit, duke vjedhur adhurimin, që i takon vetëm Zotit Krijues.