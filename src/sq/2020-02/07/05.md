---
title:  Teksti dhe konteksti
date:  13/05/2020
---

Fjalët e Biblës gjithmonë duhen lexuar në kontekst. Ato nuk duhet të izolohen veçmas. Një fjalë, së pari ka kontekstin direkt brenda fjalisë, të cilin duhet të kuptojmë të parin. Pastaj ka një kontekst më të gjerë në të cilin ndodhet fjalia. Ky mund të jetë paragrafi, kapitulli ose madje disa kapituj. Është e domosdoshme të kuptojmë sa më mirë kontekstin e fjalëve dhe fjalive për të mos arritur në përfundime të gabuara.

`Krahasoni Zanafilla 1:27 me Zanafilla 2:7. Pastaj lexoni Zanafilla 2:15–23. Si të kuptojmë nga këto pasazhe dhe kontekste të ndryshme përkufizimin e fjalës adam, që në hebraisht do të thotë “njeri”?`

Ne tashmë kemi mësuar që përsëritja e fjalës ‘bara’ tek Zanafilla 1:27 thekson faktin që njeriu u krijua nga Zoti. Tani ne shohim që njeriu është i përkufizuar brenda këtij konteksti si “mashkull dhe femër”. Kjo do të thotë se termi hebraik –adam- duhet kuptuar në këtë pasazh si referenca e përgjithshme ndaj njerëzimit.

Megjithatë, tek Zanafilla 2:7 i njëjti term adam përdoret duke iu referuar formimit të Adamit nga pluhuri i “tokës” (në hebraisht adamah — vini re lojën e fjalëve). Këtu flitet vetëm rreth mashkullit Adam, sepse Eva u krijua më vonë në një mënyrë krejt ndryshe. Kështu në çdo pasazh, madje brenda kontekstit të dy kapitujve, mund të shohim kuptime të ndryshme të fjalës adam – si njerëzimi (Zanafilla 1:27) dhe si njeriu i parë Adam (Zanafilla 2:7). Faktin që Adami nuk është vetëm emri alegorik i njerëzimit, por njeriu real, vërtetohet tek gjenealogjitë (Zanafilla 5:1–5, 1 Kronikave 1:1, Luka 3:38) dhe tek referenca që Jezusi u bë “Adami i dytë” (Romakëve 5:12–14).

Porsi fjala “Adam” ndodhet në një tekst specifik, po ashtu edhe konteksti i krijimit të Adamit dhe Evës gjendet brenda një tregimi më të gjerë të Krijimit që lexojmë tek Zanafilla 1 dhe 2. Kjo quhet njësia më e gjerë. Njësia informon përkthyesin rreth temës, idetë dhe zhvillimet shtesë. Zanafilla 2:4–25 ndonjëherë është quajtur historia e dytë e krijimit, por në fakt, ajo ka vetëm pak ndryshim tek theksi (shih javën tjetër). Sidoqoftë, të dy historitë e krijimit tregojnë qartë origjinën e njerëzimit.

`Siç mund të shohim, burri dhe gruaja e parë – njerëzimi – u krijuan qëllimisht nga Zoti. Çfarë na tregon kjo rreth marrëzisë së “diturisë së kësaj bote” (1 Korintasve 1:20), që pohon se kemi dalë në jetë rastësisht?`