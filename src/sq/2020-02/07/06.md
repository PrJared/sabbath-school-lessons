---
title:  Librat dhe mesazhi i tyre
date:  14/05/2020
---

Njësitë më të mëdha të Shkrimeve janë librat e Biblës. Librat biblikë u shkruan me qëllime të ndryshme dhe në kontekste të ndryshme. Disa ishin mesazhe profetike, të tjerët grumbullime të letërsisë (p.sh. Psalmet), disa ishin libra historikë (si librat e Mbretërve), dhe disa – letra drejtuar kishave të ndryshme (siç janë letrat e Palit dhe apostujve të tjerë).

Ndërsa po përpiqemi të kuptojmë domëthënien dhe mesazhin e librit, është e rëndësishme të fillojmë me autorin dhe kontekstin e shkruajtjes. Shumë libra të Biblës kanë autorë të njohur. Pesë librat e parë të Dhiatës së Vjetër janë identifikuar si të shkruara nga Moisiu (Jozueu 8:31, 32; 1 Mbretërit 2:3; 2 Mbretërit 14:6; 21:8; Ezdra 6:18; Nehemia 13:1; Danieli 9:11–13; Malakia 4:4). Kjo gjithashtu u konfirmua nga Jezusi (Marku 12:26; Gjoni 5:46, 47; Gjoni 7:19) dhe apostujt (Veprat 3:22, Romakëve 10:5). Ka edhe raste që nuk e njohim autorin e librit. Për shembull, nuk e dimë se kush e ka shkruar librin e Esterit dhe të Ruthit, as të shumë librave të tjerë historikë, si ato të Samuelit dhe të Kronikave.

`Lexoni Zanafilla 15:1–5 dhe Zanafilla 22:17, 18. Çfarë rëndësie ka për ne fakti që Moisiu shkroi librin e Zanafillës?`

Katër libra të tjerë pas Zanafillës gjithashtu u shkruan nga Moisiu, sigurisht pas daljes nga Egjipti. Por, për shkak se Zanafilla është një libër themelor i historisë së veprave të Zotit nga Krijimi deri në periudhën e patriarkëve, është logjike që ai u shkrua para Eksodit.

“Ndërsa vitet iknin tutje, dhe Moisiu shtegtonte bashkë me kopetë në vende të vetmuara dhe vriste mendjen për gjendjen e mjerueshme të popullit të tij në Egjipt, ai kujtonte komunikimin dhe marrëdhënien e Perëndisë me paraardhësit e tij, si premtimet që në fakt ishin trashëgimia e popullit të zgjedhur, dhe lutjet e tij për Izraelin ngriheshin për në qiell çdo ditë e çdo mbrëmje. Engjëjt qiellorë ndriçonin rrugën përpara tij. Pikërisht në këto vende, nën frymëzimin e Frymës së Shenjtë, Moisiu shkroi librin e Zanafillës”—Ellen G. White, Patriarkë dhe Profetë, fq. 173.

Libri i Zanafillës na informon jo vetëm rreth origjinës sonë, por edhe për planin e shpëtimit. Ky plan bëhet më i qartë nëpërmjet besëlidhjes që Zoti bëri me Abrahamin, ku Ai premtoi të krijojë prej tij një komb të madh dhe të shumojë “pasardhësit e tu si yjet e qiellit dhe si rëra, që ndodhet në brigjet e detit” (Zanafilla 22:17).

`Çfarë të vërtetash të tjera të mëdha kemi mësuar nga libri i Zanafillës, të vërteta, të cilat përndryshe nuk do t’i kishim mësuar? Çfarë na mëson kjo rreth rëndësisë së Fjalës së Zotit për besimin tonë?`