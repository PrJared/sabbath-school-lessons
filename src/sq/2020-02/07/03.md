---
title:  Fjalët dhe kuptimet e tyre
date:  11/05/2020
---

Në çdo gjuhë ka fjalë, që janë kaq të thella dhe të pasura në kuptimin e tyre saqë është shumë e vështirë për t’i përkthyer saktë me një fjalë në një gjuhë tjetër. Në këto raste nevojitet një studim i thellë i përdorimit të këtyre fjalëve nëpër gjithë Biblën, për të kuptuar gjërësinë dhe nënkuptimin e tyre.

`Lexoni 1 Mbretërit 3:6, Psalmi 57:3, Psalmi 66:20, Psalmi 143:8, dhe Mikea 7:20. Si është treguar mëshira dhe mirësia e Zotit ndaj krijesave të Tij?`

Fjala hebreje chesed (mëshirë) është një nga fjalët më të thella dhe më të pasura të Dhiatës së Vjetër. Ajo përshkruan dashurinë, mëshirën, dashamirësinë dhe një marrëdhënie besëlidhjeje të Zotit me popullin e Tij. Në këto pasazhe të lartpërmendura, ne shohim Zotin duke i treguar “një dashamirësi (chesed) të madhe shërbëtorit Tënd David . . .; Ti ke vazhduar të shfaqësh ndaj tij këtë dashamirësi (chesed) të madhe ” (1 Mbretërit 3:6). “Perëndia do të dërgojë mirësinë (chesed) e Tij dhe të vërtetën e Tij”(Psalmi 57:3). Në lidhje me Izraelin, profeti Mikea thotë: “Ti do t’i tregosh besnikërinë Tënde Jakobit dhe dhemshurinë (chesed) Tënde Abrahamit” (Mikea 7:20). Ka shumë libra të shkruara mbi fjalën chesed, në përpjekje për të kapur thellësinë e mëshirës dhe dashurisë që Zoti ka për ne.

`Lexoni Numrat 6:24–26, Jobi 3:26, Psalmi 29:11, Isaia 9:6, dhe Isaia 32:17. Çfarë është “paqja” ose shalom në këto pasazhe?`

Fjala hebreje shalom shpeshherë është përkthyer si “paqja”. Megjithatë, kjo fjalë ka një kuptim më të thellë dhe të gjërë se kaq. Ajo mund të përkthehet si “tërësia, plotësia dhe mirëqënia”. Bekimi dhe hiri i Zotit na mbajnë që të jemi në gjendje shalom, e cila është një dhuratë e madhe nga Ai (Numrat 6:24–26). Në kontrast, përjetimi i Jobit shkaktoi një situatë kur ai nuk kishte as “qetësi” as “prehje”, (Jobi 3:26), sepse i mungonte shalom. Në këtë botë plot tension dhe stres, dita e Shtunë është një bekim i madh, një ditë, në të cilën ia vlen të nisesh me përshendetjen hebreje “Shabat shalom”, sepse koha cilësore me Zotin na dhuron atë paqe dhe plotësinë që dëshirojmë në jetët tona.

`Si të përjetojmë realitetin e fjalëve “chesed” dhe “shalom” në jetët tona, edhe pse nuk arrijmë t’i kuptojmë ato plotësisht për shkak të pengesës gjuhësore?`