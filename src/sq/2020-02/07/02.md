---
title:  Kuptimi i Shkrimeve të Shenjta
date:  10/05/2020
---

`Lexoni 2 Timoteut 3:16, 17. Për çfarë arsye na është dhënë Bibla?`

Bibla u shkrua si dëshmi e veprimtarisë së Zotit gjatë historisë njerëzore dhe planit të Tij për të shpëtuar racën njerëzore nga mëkati dhe, gjithashtu si udhëzim për një jetë të drejtë. Zoti zgjodhi ta bënte këtë në gjuhën njerëzore, duke përcjellë mendimet dhe idetë e Tij nëpërmjet fjalëve njerëzore. Duke shpëtuar Izraelin nga Egjipti, Zoti zgjodhi një komb të caktuar për t’ia përcjellë mesazhin e Tij popujve të tjerë. Ai i lejoi këtij kombi të komunikonte Fjalën e Tij nëpërmjet gjuhës së tyre, hebreje (dhe ca pjesë në gjuhën aramaike, që i ngjan hebraishtes).

Ngritja e kulturës greke solli një mundësi të re për të komunikuar Dhiatën e Re nëpërmjet gjuhës universale greke, e cila ishte shumë e përhapur në atë kohë. (Në fakt atë kohë ekzistoi edhe përkthimi i Dhiatës së Vjetër në greqisht). Kjo gjuhë “universale” mundësoi apostujt dhe kishën e hershme të përhapnin mesazhin e Zotit kudo, me një zell të ri misionar pas vdekjes së Krishtit. Më vonë apostulli Gjon “dëshmoi fjalën e Perëndisë dhe dëshminë e Jezus Krishtit, dhe të gjitha gjërat që pa” (Zbulesa 1:2). Në këtë mënyrë, Bibla tregon vazhdimësinë e “dëshmisë” së frymëzuar nga shkruesi i parë i Biblës deri në të fundit.

`Lexoni Ligjin e Përtërirë 32:46, 47. Përse ishte kaq e rëndësishme për bijtë e Izraelit të zbatonin në praktikë “tërë fjalët e këtij ligji” (Ligji i Përtërirë 32:46), Tora, ose “dekrete”? Si Fjala e Zotit “i zgjat” ditët tona? Çfarë kuptimi mund të ketë kjo në kontekstin tonë të sotëm?`

Disa njerëz jo vetëm që e kanë Biblën të përkthyer në gjuhën e tyre, por madje në disa versione përkthimesh. Të tjerët mund të kenë vetëm një përkthim të Biblës në gjuhën e tyre. Sidoqoftë, kryesorja është që të vlerësoni dhe ta doni Fjalën e Zotit, dhe mbi të gjitha, të praktikoni në jetën tuaj mësimet e saj.

`Përse nuk është kurrë “pa vlerë” (Ligji i Përtërirë 32:47) t’i bindesh Fjalës së Zotit dhe t’ua mësosh atë bijve tuaj gjithashtu?`