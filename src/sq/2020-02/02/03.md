---
title:  Procesi i inspirimit/këshillimit
date:  06/04/2020
---

Shkrimi i zbulesës hyjnore është mundësuar për arsye se Zoti, duke i zbuluar njeriut vullnetin e Tij, përdor gjuhën njerëzore. Megjithatë, siç e kemi parë tashmë, Bibla është rezultati i së vërtetës së Zotit, e cila na është zbuluar nëpërmjet Frymës së Shenjtë, që e përcjell dhe e ruan mesazhin e Tij nëpërmjet instrumenteve njerëzore. Për këtë arsye mund të presim një unitet fundamental në tërë Biblën – nga Zanafilla deri te Zbulesa (p.sh., krahasoni Zanafilla 3:14, 15 me Zbulesa 12:17).

`Lexoni 2 Pjetrit 1:21, 2 Timoteut 3:16, dhe Ligji i Përtërirë 18:18. Çfarë na tregojnë këto tekste rreth inspirimit të Shkrimeve të Shenjta?`

Tërë Shkrimi është frymëzuar ose inspiruar në mënyrë hyjnore, edhe pse jo të gjitha pjesët janë njësoj frymëzuese për t’u lexuar ose të zbatueshme për ne sot (për shembull, përshkrimet e festave judaike, të cilat u përmbushën me vdekjen e Krishtit dhe nuk na e kërkon Zoti që ta mbajmë sot). Megjithatë, duhet të mësojmë nga tërë Shkrimi, madje nga ato pjesë që nuk janë kaq të lehta për t’u lexuar dhe për t’u kuptuar, ose ato që nuk janë specifikisht të zbatueshme për ne sot.

Gjithashtu, jo çdo gjë e shkruar në Bibël u zbulua në mënyrë mbinatyrore. Ndonjëherë, Zoti përdorte shkrimtarët, të cilët e hulumtuan dhe hetuan me kujdes, ose përdornin dokumenta të tjerë ekzistues (shih Jozueu 10:13, Luka 1:1–3) për të komunikuar mesazhin e Tij.

Megjithatë, edhe në këto raste, tërë Shkrimi është i frymëzuar nga Zoti (2 Timoteut 3:16). Prandaj, Pali shpall se “të gjitha gjërat” u shkruan për udhëzimin tonë, në mënyrë që me anë të “ngushëllimit të Shkrimeve, të kemi shpresë” (Romakëve 15:4).

“Bibla tregon qartë që Autori i vërtetë i saj është Zoti Perëndi, ndonëse u shkrua nga dora njerëzore, dhe në stile të ndryshme të të shkruarit të librave të saj, duke na treguar edhe karakteristikat unike të shkruesve të saj të ndryshëm. Të vërtetat e zbuluara në Bibël janë të gjitha “frymëzuar nga Perëndia” (2 Timoteut 3:16); ndonëse ato janë të shprehura me fjalë njerëzore”—Ellen G. White, Konflikti i Madh, fq. 8.

`Sot ka studiues biblikë, të cilët mohojnë frymëzimin hyjnor të shumë pjesëve të Biblës, madje ato që përmbajnë shumë mësime thelbësore, si Krijimi, dalja nga Egjipti, ringjallja. Përse është kaq e rëndësishme që të mos e hapim as për një çikë derën e mohimit. Fund së fundi, a na takon ta gjykojmë Fjalën e Zotit?`