---
title:  Paralelja midis Krishtit dhe Biblës
date:  08/04/2020
---

`Lexoni Gjoni 1:14; Gjoni 2:22; Gjoni 8:31, 32; dhe Gjoni 17:17. Çfarë paralele shikoni midis Jezusit, Fjalës së Zotit që u bë mish, dhe Shkrimit të Shenjtë, pra Fjalës së shkruar?`

Ka një paralele midis Fjalës së Zotit që u bë mish (Jezus Krishtit) dhe Fjalës së shkruar të Zotit (Biblës). Porsi Jezusi u ngjiz në mënyrë mbinatyrore me anë të Frymës së Shenjtë, por u lind nga një grua, edhe Bibla ka origjinë mbinatyrore, hyjnore, megjithatë, është përcjellë nëpërmjet qënieve njerëzore.

Jezus Krishti u bë njeri, që jetoi në një kohë dhe vend të caktuar. Megjithatë, ky fakt nuk e shfuqizoi hyjninë e Tij, as nuk e lidhi Jezusin vetëm me atë kohë historike. Jezusi është i vetmi Shpëtimtar për të gjithë njerëzit, në mbarë botën, dhe i çdo brezi (shih Veprat 4:12). Në mënyrë të ngjashme edhe Fjala e Shkruar e Zotit gjithashtu u dha në një kohë dhe kulturë specifike, por nuk është e kufizuar vetëm për një kohë ose vend të caktuar. Bibla mbetet Zbulesa e Zotit për tërë njerëzit në mbarë botën dhe për çdo brez.

Kur Zoti zbuloi Veten, Ai erdhi në nivelin njerëzor. Natyra njerëzore e Jezusit tregoi tërë shenjat e dobësive njerëzore dhe efektet e degjenerimit të njerëzimit prej 4 000 vjetësh. Megjithatë, Ai ishte pa mëkat. Në mënyrë të ngjashme, gjuha e Biblës është gjuha njerëzore, jo një gjuhë “perfekte mbinjerëzore”, që askush nuk do ta kuptonte. Edhe pse çdo gjuhë ka kufizimet e saj, Krijuesi i njerëzimit, i cili është gjithashtu Krijuesi i gjuhës njerëzore, është i aftë për t’i komunikuar njerëzve vullnetin e Tij në një mënyrë të besueshme dhe të kuptueshme.

Sigurisht, çdo krahasim ka limite. Jezus Krishti dhe Bibla nuk janë identikë. Bibla nuk është mishërimi i Zotit. Zoti nuk është një libër. Zoti u bë njeri në Jezus Krishtin. Ne e duam Biblën, sepse adhurojmë Shpëtimtarin e zbuluar në faqet e saj.

Bibla është bashkësia unike dhe e pandashme e njeriut dhe Zotit. Ellen G. White e pa këtë shumë qartë, duke shkruar: “Bibla, me të vërtetat e dhëna nga Zoti Perëndi, të shprehura në gjuhën njerëzore, na paraqet një bashkim të hyjnores me njerëzoren. Ky lloj bashkimi u shfaq në natyrën e Krishtit, i cili ishte njëkohësisht Biri i Perëndisë dhe Biri i njeriut. Pra, ashtu sikurse është e vërtetë për Krishtin, është e vërtetë edhe për Biblën, që “Fjala u bë mish dhe jetoi mes nesh” (Gjoni 1:14)” – Ellen G. White, Konflikti i Madh, fq. 9.

`Përse Bibla duhet të jetë themeli i besimit tonë? Ku do të ishim pa të?`