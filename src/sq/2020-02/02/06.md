---
title:  Duke kuptuar Biblën me besim
date:  09/04/2020
---

`Lexoni Hebrenjve 11:3,6. Përse është besimi themelor për të kuptuar Zotin dhe Fjalën e Tij? Përse është e pamundur të kënaqësh Zotin pa besim?`

Tërë mësimi i vërtetë ndodh në kontekstin e besimit. Pikërisht besimi i pastër, pa skepticizëm i një fëmijë ndaj prindërve të tij/saj e aftëson atë për të mësuar gjëra të reja. Vetëm marrëdhënia me mirëbesim e udhëzon fëmijën për të mësuar aspektet bazë dhe themelore të jetës dhe dashurisë. Prandaj, njohuria dhe kuptimi lindin dhe zhvillohen nga një marrëdhënie plot dashuri dhe besim.

Në mënyrë të ngjashme, një muzikant i bie mirë një melodie jo vetëm kur ai i ka mësuar mirë aftësitë teknike të një vegle muzikore, por kur ai ka dashuri për muzikën, kompozitorin dhe veglën e tij. Po ashtu dhe ne nuk e kuptojmë Biblën saktë, nëse i afrohemi me një qëndrim skeptik ose dyshim metodologjik, por kur e studiojmë me dashuri dhe besim. Apostulli Pal shkroi: “Pa besim është e pamundur t’i pëlqesh Zotit” (Hebrenjve 11:6). Prandaj është e domosdoshme ta hapim Biblën me besim, duke pranuar origjinën e saj mbinatyrore, jo duke e parë atë si një tjetër libër njerëzor.

Adventistët e ditës së shtatë e kanë shprehur këtë ide shumë qartë në besimin e parë themelor të kishës sonë: “Shkrimet e Shenjta, Dhiata e Vjetër dhe Dhiata e Re janë Fjala e Zotit të shkruara nga njerëzit e Tij me anë të frymëzimit hyjnor të Frymës së Shenjtë. Dmth Bibla është shkruajtur nga njerëzit, por mesazhi i saj është hyjnor. Nëpërmjet Fjalës së Tij, Zoti i ka dhuruar njerëzimit njohurinë e nevojshme për shpëtim. Shkrimet e Shenjta janë një zbulesë e qartë, supreme, autoritare dhe e pagabueshme e vullnetit të Tij. Ato na përshkruajnë standardin e karakterit dhe janë një dëshmi e besueshme e veprave të Zotit në histori (Psalmi 119:105; Fjalët e urta 30:5, 6; Isaia 8:20; Gjoni 17:17; 1 Thesalonikasve 2:13; 2 Timoteut 3:16, 17; Hebrenjve 4:12; 2 Pjetri 1:20, 21)”.

`Çfarë humbasin njerëzit në kuptimin e Biblës, kur ata nuk e lexojnë atë me besim? Përse ky besim nuk është i verbër? Pra, çfarë arsye të mira kemi për të qëndruar në këtë besim? Përse nevojitet besimi, duke i bërë ballë të vërtetave biblike?`