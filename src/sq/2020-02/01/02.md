---
title:  Fjala e gjallë e Zotit
date:  29/03/2020
---

Fjalët më të rëndësishme të personit zakonisht janë fjalët e tij të fundit. Moisiu, autori i pesë librave të parë të Biblës, i këndon një këngë popullit Izraelit pak para vdekjes së tij (Ligji i Përtërirë 31:30–32:43).

`Lexoni Ligji i Përtërirë 32:45–47. Si e përshkruan Moisiu Fjalën e Zotit dhe fuqinë e saj në jetën e izraelitëve në pragun e hyrjes në Tokën e Premtuar?`

Në fjalët e fundit të Moisiut gjejmë një amanet. Duke porositur popullin që të kthejnë zemrat e tyre tek fjalët që Zoti ka folur ndaj tyre nëpërmjet tij, Moisiu deshi të theksojë që përqëndrimi i tyre duhet të jetë tek Zoti dhe vullneti i Tij në jetët e tyre. Duke ua mësuar këto fjalë bijve të tyre, çdo brez do të përcillte tutje planin e shpëtimit të besëlidhjes së Zotit. Vini re që nuk lejohej të zgjidhnin citate të pëlqyera nga Fjala e Zotit, por përkundrazi duhet të mësonin dhe të zbatonin në praktikë “tërë fjalët e këtij ligji” (Ligji i Përtërirë 32:46).

Në fund të historisë së kësaj bote, Zoti do të ketë njerëz besnikë ndaj tërë Shkrimit të Tij, pra besimtarë që mbajnë tërë urdhërimet e Zotit dhe besimin e Jezusit (Zbulesa 12:17). Këta njerëz do të qëndrojnë besnikë ndaj mësimeve të Biblës, sepse jo vetëm që sigurojnë një jetë më të pasur në tokë, por një fat të përjetshëm në shtëpinë që Jezusi përgatit për ne (Gjoni 14: 1-3).

`Lexoni Gjoni 1:1–5, 14; Gjoni 14:6. Çfarë na mësojnë këto tekste rreth Jezusit dhe jetës së përjetshme? Çfarë lidhje ka Fjala që u bë mish me zbulesën dhe frymëzimin e Shkrimit të Shenjtë?`

Jezusi është qendra dhe qëllimi i tërë Shkrimit. Ardhja e Tij në mish si Mesia ishte përmbushja e premtimeve të Dhiatës së Vjetër. Falë faktit që Ai jetoi, vdiq dhe u ngjall sërish, ne kemi Shkrimin e Shenjtë jo vetëm të provuar si të vërtetë, por akoma më mirë – kjo na jep sigurinë e jetës së përjetshme që na ka premtuar Zoti.

`Lexoni sërish Ligjin e Përtërirë 32:47. Si e keni përjetuar vetë të vërtetën sesi bindja ndaj Fjalës së Zotit nuk është “pa vlerë për ju”? Përse besimi tek Zoti dhe bindja ndaj Fjalës së Tij kurrë nuk është e kotë?`