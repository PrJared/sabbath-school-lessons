---
title:  Kush e shkroi Biblën, dhe ku?
date:  30/03/2020
---

Autorët e ndryshëm, vendbanimet dhe origjinat e tyre të ndryshme dëshmojnë që Zoti punon për t’ia komunikuar historinë dhe mesazhin e Tij njerëzve me kultura po aq të ndryshme sa kanë për të qënë edhe lexuesit e Biblës.

`Çfarë na tregojnë tekstet vijuese rreth shkrimtarëve të Biblës dhe origjinës së tyre? (Eksodi 2:10, Amosi 7:14, Jeremia 1:1–6, Danieli 6:1–5, Mateu 9:9, Filipianëve 3:3–6, Zbulesa 1:9).`

Bibla u shkrua nga njerëz me origjina të ndryshme, të cilët jetuan në rrethana të ndryshme. Disa libra të Biblës u shkruan në pallate mbretërore, disa – në burgje, disa – në mërgim dhe të tjera – gjatë udhëtimeve misionare për të shpërndarë ungjillin. Këta shkrues kishin arsim dhe profesione të ndryshme. Disa, si Moisiu, ishin edukuar për t’u bërë mbretër, ose si Danieli – për të shërbyer në pozita të larta zyrtare. Ca të tjerë ishin barinj të thjeshtë. Disa prej shkrimtarëve ishin shumë të rinj, të tjerët – goxha të moshuar. Por, pavarësisht nga ndryshimet e tyre, ata kishin një gjë të përbashkët – ata ishin thirrur nga Perëndia dhe frymëzuar nga Fryma e Shenjtë për t’i shkruar mesazhe popullit të Tij, pavarësisht nga koha ose vendbanimi i tyre.

Gjithashtu, disa shkrimtarë ishin dëshmitarë okularë të ngjarjeve për të cilat shkruanin. Disa të tjerë bënin një hetim të kujdesshëm të ngjarjeve, duke intervistuar dëshmitarë okularë ose, duke hulumtuar dokumente ekzistuese (Jozueu 10:13, Luka 1:1–3). Megjithatë, tërë librat e Biblës janë të frymëzuara nga Zoti (2 Timoteut 3:16). Dhe kjo është arsyeja pse Pali shpall që, “Sepse të gjitha gjërat që u shkruan  . . .  u shkruan për mësimin tonë, që me anë të . . .  ngushëllimit të Shkrimeve, të kemi shpresë” (Romakëve 15:4). Zoti, i cili krijoi gjuhën njerëzore, i aftëson njerëzit për të komunikuar mendime të frymëzuara në një mënyrë serioze dhe të besueshme, duke përdorur fjalët njerëzore.

“Zoti ka qenë shumë i kënaqur, duke ia komunikuar të vërtetat e Tij botës nëpërmjet agjentëve njerëzore, ndaj Ai Vetë me anë të Frymës së Tij të Shenjtë ka kualifikuar dhe aftësuar njerëz për të kryer punën e Tij. Ai udhëzoi mendjen për të zgjedhur sesi të flasin dhe çfarë të shkruajnë. Thesari qiellor iu besua enëve tokësore, por, megjithatë ai mbetet qiellor”—Ellen G. White, Selected Messages, libri 1, fq. 26.

`Aq shumë shkrimtarë, nga aq shumë kontekste të ndryshme, megjithatë ata na zbulojnë të njëjtin Zot. Si kjo e vërtetë e mahnitshme na ndihmon të konfirmojmë besueshmërinë dhe vërtetësinë e Biblës?`