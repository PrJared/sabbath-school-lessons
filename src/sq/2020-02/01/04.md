---
title:  Bibla si profeci
date:  31/03/2020
---

Bibla është unike nga librat e tjerë fetarë, për arsyen se deri në 30 përqind të përmbajtjes së saj janë profeci dhe letërsi profetike. Integrimi i profecive dhe përmbushja e tyre në kohë është qëndrore për një botëkuptim biblik, sepse Zoti që ka vepruar në histori gjithashtu e di të ardhmen dhe ia ka zbuluar profetëve të Tij (Amosi 3:7). Bibla është jo vetëm Fjala e gjallë, por Fjala historike, pra Fjala profetike.

**Si na zbulojnë tekstet e mëposhtme detaje rreth Mesias së ardhshëm?**

`Zanafilla 49:8–12`

`Psalmi 22:12–18`

`Isaia 53:3–7`

`Danieli 9:2–2`

`Mikea 5:2`

`Malakia 3:1`

`Zakaria 9:9`

Ka të paktën 65 parashikime të drejtpërdrejta mesianike, pra rreth Mesias së shumëpritur, në Dhiatën e Vjetër. Ka edhe më shumë nëse e llogarisim edhe tipologjinë – studimin e ritualeve të Dhiatës së Vjetër, si p.sh.,flijimet e kafshëve, që ishin mini-profecitë rreth sakrificës së Krishtit. Këto profeci përmbajnë detaje specifike si, “Skeptri nuk do t’i hiqet Judës”(Zanafilla 49:10); parashikimi që Krishti do të lindë në Betlehemin e Judesë (Mikea 5:2); që Ai do të ishte “i përçmuar dhe i hedhur poshtë nga njerëzit”; i rrahur, i akuzuar padrejtësisht, megjithatë nuk do të hapte gojë për të mbrojtur Veten (Isaia 53:3–7); që duart dhe këmbët e Tij do të tejshpohen, dhe që për rrobat e Tij do të hidhet short (Psalmi 22:12–18).

Fakti që këto profeci të Dhiatës së Vjetër u përmbushën me një përpikmëri të përsosur në jetën, vdekjen dhe ringjalljen e Jezus Krishtit, dëshmon rreth frymëzimit dhe zbulesës hyjnore të Biblës. Kjo gjithashtu tregon që Jezusi ishte vërtet Ai, që Ai dhe të tjerët pohonin që Ai ishte. Jezusi i referohej profetëve të lashtë, duke parashikuar vdekjen dhe ringjalljen e Tij(Luka 9:21, 22; Mateu 17:22, 23), rënien e Jerusalemit(Mateu 24:1, 2), dhe Ardhjen e Dytë(Gjoni 14:1–3). Kështu, mund të shohim që mishërimi, vdekja dhe ringjallja e Krishtit u parashikuan në Bibël shekuj më përpara dhe u përmbushën nga Krishti, prandaj kjo na jep siguri rreth besueshmërisë së Biblës dhe vërtetësisë së saj.

`Çfarë arsye mund të gjeni për të argumentuar besimin tuaj në Krishtin dhe vdekjen e Tij për ne? Ndani përgjigjet tuaja në kishë, bëni pyetje: Përse është evidenca kaq bindëse?`