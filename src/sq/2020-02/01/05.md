---
title:  Bibla si histori
date:  01/04/2020
---

Bibla është unike në krahasim me librat e tjerë “të shenjtë”, për arsye se ajo është e bazuar në histori. Kjo do të thotë se Bibla nuk është veç një grumbullim i mendimeve filozofike të njeriut(si Konfuci ose Buda), por përshkrimi i veprimeve të Zotit në histori, duke progresuar drejt një qëllimi specifik. Në rastin e Biblës, këto qëllime janë: 1) Mesia i premtuar 2)ardhja e dytë e Krishtit. Ky progresim është unik dhe e ka vetëm besimi Jude-Kristian, në kontrast me fetë e tjera – që nga Egjipti i lashtë deri në fetë moderne lindore – të cilat e shohin jetën si një cikël i përsëritur pafundësisht.

`Lexoni 1 Korintasve 15:3–5, 51–55; Romakëve 8:11; dhe 1 Thesalonikasve 4:14. Çfarë na mësojnë këto pasazhe jo vetëm rreth së vërtetës historike të ringjalljes së Krishtit, por edhe rreth domethënies personale të kësaj ngjarjeje?`

Dëshmia e katër ungjijve dhe e Palit është që Jezusi vdiq, u varros, u ringjall me një trup të ri dhe u shfaq para shumë vetave. Kjo është e vërtetuar nga dëshmitarë olularë, të cilët e vendosën trupin e Krishtit të pajetë në varr dhe pastaj e panë varrin bosh. Dëshmitarët kanë prekuar Jezusin e ringjallur, dhe Ai ka ngrënë bashkë me ta. Maria Magdalena, Maria (nëna e Jezusit) dhe gratë e tjera e panë Krishtin të ringjallur. Dy dishepuj biseduan me Të rrugës për në Emaus. Jezusi gjithashtu u shfaq para dishepujve për t’iu dhënë Porosinë e Madhe për të predikuar ungjillin tërë kombeve. Pali shkruan që, nëse dëshmia e Shkrimit refuzohet, atëherë predikimi dhe besimi ynë është i kotë (1 Korintasve 15:14). Dishepujt shpallin: “Zoti u ringjall me të vërtetë”(Luka 24:34). Dhe termi grek - ontos - i përdorur në këtë frazë, i referohet diçkaje, që vërtet ka ndodhur.

Krishti gjithashtu është paraqitur si “fryti i parë” i të gjithë atyre, që kanë vdekur(1 Korintasve 15:20). Fakti historik që Krishti u ringjall me një trup të ri dhe jeton ende sot, është garant që të gjithë besimtarët do të ringjallen porsi u ngjall Ai. Të gjithë njerëzit e drejtë “do të ngjallen në Krishtin”(1 Korintasve 15:22). Termi i përdorur këtu ka domëthënien e një veprimi krijues në të ardhmen, kur “ata që janë të Krishtit”, pra mbeten besnikë ndaj Tij, do të jenë ngjallur “në ardhjen e Tij”(1 Korintasve 15:23) “në tingullin e burisë së fundit”(1 Korintasve 15:52).

`Përse është premtimi i ringjalljes kaq qendror në besimin tonë, veçanërisht, meqenëse kuptojmë se të vdekurit po flenë gjumin e vdekjes? Përse besimi ynë vërtet do të ishte i kotë, pa shpresën e ringjalljes?`