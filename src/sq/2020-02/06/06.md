---
title:  Përse interpretimi ka shumë rëndësi
date:  07/05/2020
---

`Lexoni Nehemia 8:1–3, 8. Pse kuptimi i qartë i Shkrimit është kaq i rëndësishëm për ne, jo vetëm individualisht, por edhe si kishë?`

Pyetja më e rëndësishme në Bibël është ajo e shpëtimit dhe si të shpëtohemi. Fund së fundi, pa atë asgjë tjetër nuk ka rëndësi, apo jo? Siç thoshte Jezusi, ç’dobi ka nëse fitojmë çdo gjë që na ofron kjo botë, por humbasim shpirtin tonë? (Mateu 16:26).

Megjithatë, njohuria e shpëtimit sipas mësimit biblik varet shumë nga interpretimi. Në qoftë se interpretimi ynë për Biblën është i gabuar, të tilla do të jenë edhe përfundimet tona, dhe jo vetëm në lidhje me çështjen e shpëtimit, por edhe në çdo mësim tjetër të Biblës. Në fakt, madje në kohën e apostujve gabimet teologjike kishin hyrë në kishë, pa dyshim të mbështetura nga interpretimet e gabuara të Fjalës.

`Lexoni 2 Pjetrit 3:15, 16. Çfarë na tregon kjo rreth rëndësisë së leximit të saktë të Biblës?`

Vërtet, në qoftë se jemi njerëzit e Librit, që duam të rrojmë sipas Biblës dhe vetëm Biblës (dhe ne nuk kemi asnjë burim tjetër autoritativ si tradita, besime ose priftërinjtë, që do të interpretonin Biblën në vendin tonë), atëherë çështja e hermeneutikës së saktë të Biblës është jashtëzakonisht e rëndësishme, sepse kemi vetëm Biblën për të na treguar se në çfarë të besojmë dhe si të jetojmë.

Çështja e interpretimit të Biblës është thelbësore për shëndetin teologjik dhe misionar të kishës. Pa një interpretim të saktë të Biblës, nuk ka unitet në doktrinë dhe mësime, prandaj as unitet në kishë dhe në misionin tonë. Një teologji e keqe dhe e shtrembër, në mënyrë të pashmangshme, na çon në një mision të mangët dhe të shtrembëruar. Fund së fundi, nëse kemi një mesazh për botën, por vetë jemi të hutuar ndaj kuptimit të këtij mesazhi, sa efikas do të jemi në prezantimin e mesazhit tonë?

`Lexoni mesazhet e tre engjëjve tek Zbulesa 14:6–12. Çfarë çështje teologjike gjejmë këtu? Pse është jashtëzakonisht e rëndësishme për misionin tonë që t’i interpretojmë ato saktë?`