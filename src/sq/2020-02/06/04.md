---
title:  Bibla dhe kultura
date:  05/05/2020
---

`Lexoni Veprat 17:16–32. Tek Veprat 17, Pali u përpoq të përcillte mesazhin e Ungjillit në një kontekst të ri: filozofia e kulturës greke. Si, origjina e kulturave të ndryshme, ndikon tek ajo sesi i vlerësojmë idetë e ndryshme?`

Në interpretimin e disa pasazheve biblike ndihmon shumë njohuria rreth kulturës së Lindjes së Mesme të asaj kohe. “Për shembull, kultura hebraike e konsideronte njeriun të përgjegjshëm jo vetëm për veprimet që kishte bërë, por edhe për ato që ai i kishte lejuar tjetrit të kryejë. Prandaj shkruesit e frymëzuar të Biblës shpeshherë pohojnë që Zoti bëri diçka, ndërsa nga këndvështrimi perëndimor ne do të thoshim që Zoti lejoi ose nuk e pengoi diçka të ndodhi, si për shembull, ngurtësimin e zemrës së Faraonit”—“Methods of Bible Study,” section 4.p.

Kultura gjithashtu ngre disa pyetje të rëndësishme hermeneutike. A është Bibla e kushtëzuar nga kultura, pra a ka ajo lidhje vetëm me kulturën e asaj kohe? Apo mesazhi i saj hyjnor i dhënë në kulturën e asaj kohe mund të kapërcejë një kulturë të caktuar dhe t’i flasë zemrës së çdo njeriu në çdo epokë? Çfarë ndodh nëse përjetimi kulturor i dikujt bëhet baza dhe testimi për interpretimin tonë të Shkrimeve?

Tek Veprat 17:26, apostulli Pal na jep një perspektivë interesante mbi realitetin, i cili shpeshherë nuk vërehet gjatë leximit të këtij teksti. Ai thotë se Zoti na ka krijuar të gjithëve nga një gjak. Ndërsa jemi shumë ndryshe për shkak të origjinës kulturore, sipas Biblës, ne të gjithë kemi një lidhje të përbashkët – Zotin tonë Krijues. Gjendja jonë mëkatare dhe nevoja jonë për shpëtim nuk është kushtëzuar vetëm tek një kulturë e caktuar. Ne të gjithë kemi nevojë për shpëtimin, që na e ofron vdekja dhe ringjallja e Jezus Krishtit.

Edhe pse Zoti u foli brezave të caktuar, Ai sigurohej që brezat e ardhshëm gjithashtu të mund t’i kuptonin këto të vërteta, pavarësisht nga kontekstet në të cilat u shkrua Fjala e Tij.

Marrim një shembull, algjebrën, e cila u shpik në Bagdad gjatë shekullit të nëntë. A do të thonit që të vërtetat dhe parimet e kësaj dege matematike janë të kufizuara vetëm tek ajo kohë dhe ai vend? Sigurisht që jo.

I njëjti parim ka të bëjë edhe me të vërtetat biblike. Edhe pse Bibla u shkrua shumë kohë më përpara, në kultura shumë ndryshe nga e jona, të vërtetat e saj janë ende aktuale për ne, siç ishin për njerëzit për të cilët u shkrua në fillim.