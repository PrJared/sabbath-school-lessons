---
title:  Parakuptimet
date:  03/05/2020
---

`Lexoni Luka 24:36–45. Çfarë i pengoi dishepujt, të cilët i njihnin Shkrimet, për të parë kuptimin e vërtetë të Fjalës së Zotit, edhe kur ngjarjet e parashikuara ishin zhvilluar para syve të tyre?`

Asnjë prej nesh nuk i afrohet Biblës me një mendje bosh. Çdo lexues, madje edhe studenti i Shkrimeve, vjen tek Bibla me një histori të caktuar dhe përjetime personale, që në mënyrë të pashmangshme ndikojnë tek procesi i interpretimit. Madje dishepujt kishin ide të caktuara se kush ishte Mesia dhe çfarë Ai do të bënte, duke u bazuar tek pritshmëritë e popullit të asaj kohe. Bindjet e tyre të forta i ndaluan të kishin një kuptim më të qartë të teksteve Biblike. Kjo shpjegon pse aq shpesh ata e keqkuptuan Jezusin dhe ngjarjet në lidhje me jetën, vdekjen dhe ringjalljen e Tij.

Ne të gjithë kemi ca besime rreth kësaj bote, rreth realitetit, rreth Zotit, etj., që kemi pranuar dhe mbi të cilat (ndonjëherë madje në mënyrë të pandërgjegjshme) ndërtojmë interpretimet tona të Biblës. Askush nuk e lexon Biblën me një mendje bosh. Për shembull, nëse botëkuptimi i dikujt kategorikisht mohon çdo gjë mbinatyrore, atëherë ky person nuk do e pranoj Biblën si një raport të vërtetë dhe të besueshëm të ngjarjeve historike, por do e interpretojë në mënyrë alegorike, pra shumë ndryshe nga një person, i cili e pranon realitetin mbinatyror.

Interpretuesit e Biblës nuk mund ta ndanin veten plotësisht nga e kaluara e tyre, nga përjetimet dhe idetë e nënndërgjegjshme, botëkuptimi i formuar dhe opinionet e zhvilluara. Një neutralitet ose objektivitet absolut është i pamundur. Studimi biblik dhe reflektimi teologjik gjithmonë ndodh mbi sfondin e parakuptimeve rreth natyrës së kësaj bote dhe natyrës së Zotit.

Por lajmi i mirë është që Fryma e Shenjtë mund të korrigjojë perspektivat dhe parakuptimet tona të kufizuara, nëse e lexojmë Biblën me një mendje të hapur dhe një zemër të ndershme. Bibla vetë e konfirmon vazhdimisht që njerëzit me origjina shumë të ndryshme, të gjithë, kanë arritur ta kuptojnë Fjalën e Zotit dhe që Fryma e Shenjtë na udhëzon “në çdo të vërtetë” (Gjoni 16:13).

`Cilat janë parakuptimet dhe supozimet tuaja në lidhje me botën? Në çfarë mënyrash mund t’ia dorëzoni ato të gjitha Frymës së Shenjtë, në mënyrë që Fjala vetë të mund të riformojë idetë tuaja për të qenë më shumë në harmoni me realitetin biblik?`