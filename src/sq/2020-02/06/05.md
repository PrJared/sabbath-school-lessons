---
title:  Natyra jonë mëkatare
date:  06/05/2020
---

`Lexoni Gjoni 9:39–41 dhe Gjoni 12:42, 43. Çfarë i pengoi njerëzit në këto pasazhe të pranonin të vërtetat e mesazhit biblik? Çfarë paralajmërimesh mund të nxjerrim për veten nga këto histori?`

Është e lehtë të përbuzim dhe të kritikojmë udhëheqësit fetarë, të cilët e refuzuan Jezusin, pavarësisht nga provat e fuqishme. Megjithatë, duhet të jemi të kujdesshëm që të mos mbajmë qëndrim të ngjashëm në lidhje me Fjalën e Tij, Biblën.

Pa diskutim, mëkati ka prishur, shtrembëruar dhe ndryshuar në mënyrë radikale marrëdhënien tonë me Zotin. Mëkati ndikon thellë tek çdo aspekt i jetës sonë. Ai ndikon madje tek aftësia jonë për të interpretuar Biblën. Nuk është vetëm se mendja jonë natyrisht pranon mendime mëkatare, por gjithashtu ajo ndotet nga mëkati dhe mbyllet ndaj të vërtetës së Zotit. Mendimet tona shfaqin këto karakteristika mëkatare: krenarinë, vetëmashtrimin, dyshimet, distancimin dhe mosbindjen.

Një njeri krenar e lartëson veten mbi Zotin dhe Fjalën e Tij. Kjo ndodh për shkak se krenaria e drejton interpretuesin të theksojë shumë mendjen njerëzore si gjykatësin përfundimtar të së vërtetës, madje të së vërtetës biblike. Ky qëndrim e shfuqizon autoritetin hyjnor të Biblës.

Disa njerëz dëgjojnë vetëm ato ide, që i tërheqin edhe pse ato janë në kundërshtim me vullnetin e Zotit të shpallur në Bibël. Zoti na ka paralajmëruar rreth rrezikut të vetëmashtrimit (Zbulesa 3:17). Mëkati gjithashtu ushqen dyshime, ku ne lëkundemi dhe fitojmë prirje të mos besojmë Fjalën e Zotit. Kur njeriu fillon të dyshojë, interpretimi i tekstit biblik kurrë nuk do të sjellë bindje. Përkundrazi, një person dyshues shpejt lartëson veten në pozitën e gjykatësit ndaj asaj çfarë është dhe s’është e pranueshme në Bibël. Kjo është një udhë shumë e rrezikshme.

Në vend të kësaj, ne duhet ta lexojmë Biblën me besim dhe  nënshtrim, jo me një qëndrim kritikues dhe me dyshime. Krenaria, vetëmashtrimi dhe dyshimi zhvillojnë një qëndrim të distancuar nga Zoti, i cili në mënyrë të pashmangshme çon drejt mosbindjes, pra mosdashjes për të zbatuar vullnetin e Zotit të treguar qartë në Bibël.

`A e keni kapur ndonjëherë veten duke luftuar kundër bindjes, në lidhje me atë çfarë keni lexuar në Bibël — pra, a keni përjetuar që në Bibël ta lexoni qartë diçka që Zoti kërkon nga ju, por nuk keni dashur ta bëni atë? Çfarë ndodhi dhe çfarë keni mësuar nga kjo eksperiencë?`