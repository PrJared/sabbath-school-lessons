---
title:  Përkthimi dhe Interpretimi
date:  04/05/2020
---

Bibla u shkrua në gjuhëra shumë të lashta: Dhiata e Vjetër u shkrua në hebraishten e vjetër, me ca pasazhe të shkruara në gjuhën aramaike, ndërsa Dhiata e Re u shkrua në greqishten e vjetër. Shumica e njerëzve të ditëve të sotme nuk i flasin këto gjuhë të lashta. Prandaj Bibla është përkthyer në gjuhë të ndryshme moderne.

Por, siç e di çdo përkthyes i mirë, çdo përkthim gjithmonë përfshin pak interpretim. Disa fjalë në një gjuhë nuk mund t’i përkthesh drejtpërdrejt në gjuhën tjetër. Arti dhe aftësia për të përkthyer me kujdes tekstin dhe pastaj ta interpretojnë, quhet “hermeneutika”.

`Lexoni 1 Korintasve 12:10, 1 Korintasve 14:26, Gjoni 1:41, 9:7, Veprat 9:36, dhe Luka 24:27. Në të gjitha tekstet e sipërme, ne shohim idenë e interpretimit dhe përkthimit. Tek Luka 24:27 madje Jezusi kishte nevojë t’u shpjegonte dishepujve të Tij kuptimin e Shkrimeve. Çfarë na tregon kjo rreth rëndësisë së interpretimit?`

Fjala greke hermeneuo, nga e cila vjen termi hermeneutika (interpretimi biblik), vjen nga emri i perëndisë greke Hermes. Hermesi konsiderohej lajmëtari i perëndive, prandaj përgjegjësia e tij ishte t’u përkthente njerëzve mesazhet e perëndive.

Pika thelbësore për ne, në lidhje me hermeneutikën, është që, në qoftë se nuk e lexojmë dot Biblën në gjuhën origjinale, ne mund t’i marrim mesazhet e saj vetëm nëpërmjet përkthimeve. Fatmirësisht, shumë përkthime janë mjaft të mira për të përcjellë mesazhet bazike. Nuk kemi nevojë të dimë gjuhën origjinale për të kuptuar të vërtetat thelbësore të Biblës, edhe pse dija e gjuhëve të vjetra është shumë e dobishme. Megjithatë, madje kur lexojmë një përkthim të mirë, është shumë e rëndësishme ta interpretojmë atë saktë, siç e shohim tek Luka 24:27. Ky është qëllimi kyç i hermeneutikës: të përcjellë me saktësi kuptimin e teksteve biblike dhe të na ndihmojë të kuptojmë se si të zbatojmë saktë mësimet e tyre në jetët tona. Siç na e bën të qartë teksti i sipërm tek Luka, Jezusi i bëri pikërisht këtë ndjekësve të Tij rrugës për në Emaus. Imagjinoni si do të ishte të dëgjonit interpretimin e vetë Jezusit ndaj teksteve biblike!

`Shumë vetë kanë mundësi ta lexojnë Biblën të përkthyer në gjuhën e tyre, por pak vetë e bëjnë këtë. Përse është e rëndësishme ta studiojmë me lutje Fjalën e Zotit dhe të kërkojmë mënyra sesi t’i praktikojmë mësimet e saj në jetët tona?`