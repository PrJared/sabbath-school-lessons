---
title:  Ditët e Krijimit
date:  18/05/2020
---

Vitet e fundit njerëzit kanë filluar ta shohin javën e Krijimit si një metaforë, një alegori, ose madje një mit, dhe jo si një tregim i fjalëpërfjalshëm i Krijimit brenda gjashtë ditëve 24-orëshe. Origjina e këtij këndvështrimi gjendet tek teoria e evolucionit, e cila supozon se për të zhvilluar jetën në planetin tokë nevojitet periudhë e gjatë kohore.

Çfarë na mëson Bibla rreth kësaj teme? Përse “ditët” e Krijimit tek Zanafilla 1 duhen kuptuar si ditë 24-orëshe, dhe jo në mënyrë figurative?

`Lexoni Zanafilla 1:3–5 dhe Eksodi 20:8–11. Si është përdorur termi “ditë” në këto kontekste?`

Fjala hebreje yôm, ose “ditë” përdoret vazhdimisht gjatë tregimit të Krijimit si një ditë e fjalëpërfjalshme. Asgjë nga tregimi i Krijimit tek Zanafilla nuk tregon se autori këtu nënkupton diçka tjetër sesa një ditë 24-orëshe, siç e kuptojmë dhe ne sot me fjalën “ditë”. Madje disa studiues, të cilët nuk besojnë në interpretimin e drejtpërdrejtë të ditëve të Krijimit, bien dakord se autori i Zanafillës ka nënkuptuar ditët e fjalëpërfjalshme.

Interesante, se Vetë Zoti ka vënë emër për njësinë e parë kohore (Zanafilla 1:5). Yôm, ose “ditë”, është përkufizuar me frazën “Kështu erdhi mbrëmja e pastaj erdhi mëngjesi” (Zanafilla 1:5, 8, etj.). Termi përdoret në njëjës, jo shumës, pra, duke nënkuptuar një ditë të vetme.

Kështu, shtatë ditët e krijimit duhen parë si ditë 24-orëshe, të cilat në gjuhën origjinale nisin me numër themelor ’echad (“një”), dhe vazhdojnë me numra rendorë (e dytë, e tretë, e katërt, etj.). Kjo tregon vazhdimësinë e ditëve, duke kulminuar me ditën e shtatë. Nuk ka asnjë shenjë në përdorimin e termave ose në vetë tregimin se kanë kaluar periudha të gjata midis ditëve të Krijimit. Shtatë ditët e Krijimit vërtet janë shtatë ditë siç i kemi edhe sot brenda javës.

Gjithashtu, natyra e fjalëpërfjalshme e ditës supozohet edhe kur Zoti me gishtin e Vet shkroi në gur urdhërimin e katërt, duke treguar se baza e pushimit e Sabatit (ditës së shtatë) është themeluar në javën e fjalëpërfjalshme të Krijimit.

`Krijimi i Zanafillës nuk është i vetmi Krijim në Bibël. Bibla na tregon edhe rreth rikrijimit pas Ardhjes së Dytë të Jezusit, kur Zoti do ta shndërrojë vdekjen në pavdekësi “sa hap e mbyll sytë, në tingullin e burisë së fundit” (1 Korintasve 15:52). Nëse Zoti mund të rikrijojë çdo gjë brenda çastit, përse të harxhoheshin miliarda vjet për Krijimin e parë, siç pohojnë evolucionistët teistë?`