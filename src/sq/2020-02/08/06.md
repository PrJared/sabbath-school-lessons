---
title:  Krijimi, rënia në mëkat dhe kryqi
date:  21/05/2020
---

Nëse e shohim Biblën si një histori të pandërprerë, ajo na tregon një lidhje të pathyeshme midis Krijimit të përsosur, rënies në mëkat, Mesias së premtuar dhe shpengimit përfundimtar. Këto ndodhi kryesore u bënë baza e temës së shpëtimit në historinë e racës njerëzore.

`Lexoni Zanafilla 1:31, Zanafilla 2:15–17, dhe Zanafilla 3:1–7. Çfarë ndodhi me Krijimin e përsosur të Perëndisë?`

Zoti shpalli që gjithçka që Ai krijoi ishte “shumë mirë” (Zanafilla 1:31). “Krijimi tani kishte përfunduar . . . . Kopshti Eden lulëzonte mbi tokë. Adami dhe Eva kishin hyrje të lirë te druri i jetës. Asnjë njollë e mëkatit, as hija e vdekjes nuk e kishte prekur krijimin e bukur”—Ellen G. White, Patriarkë dhe Profetë, fq. 47. Zoti e kishte paralajmëruar Adamin dhe Evën që, në qoftë se ata hanin nga pema e ndaluar, ata kishin për të vdekur me siguri (Zanafilla 2:15–17). Gjarpëri filloi bisedën me Evën me një pyetje dhe pastaj i kundërshtoi haptas fjalët e Zotit, duke thënë: “ ‘Ju s’keni për të vdekur aspak’ ” (Zanafilla 3:4). Satani i premtoi Evës që ajo do të fitonte njohuri të madhe, dhe që ajo do të bëhej si Perëndia. Është e qartë që ajo i besoi.

`Si e konfirmon Pali shpalljen e Zotit tek Zanafilla 2:15–17? Lexoni Romakëve 5:12 dhe Romakëve 6:23. Çfarë marrëdhënie kanë këto mësime me evolucionin teist?`

Në Bibël mund të shohim tekste ku, shkruesit konfirmojnë tekste më të vjetra biblike dhe madje na japin mendime shtesë mbi filan temë. Tek Romakëve 5–8, Pali shkruan rreth mëkatit dhe bukurisë së shpëtimit: “Ashtu si me anë të një njeriu të vetëm mëkati hyri në botë dhe me anë të mëkatit vdekja, po ashtu vdekja u shtri tek të gjithë njerëzit, sepse të gjithë mëkatuan” (Romakëve 5:12). Por nga një këndvështrim evolucionist, vdekja duhet të kishte ekzistuar miliona vite para njerëzimit. Nëse pranohet, kjo ide ka një ndikim shtrembërues ndaj mësimeve biblike rreth origjinës së mëkatit, rreth vdekjes zëvëndësuese të Krishtit mbi kryq dhe rreth planit të shpëtimit. Në qoftë se vdekja nuk ka lidhje me mëkatin, atëherë paga e mëkatit nuk është vdekja (Romakëve 6:23), dhe Krishti nuk kishte asnjë arsye për të vdekur për mëkatet tona. Kështu, Krijimi, rënia në mëkat dhe Kryqi kanë një lidhje të pathyeshme. Adami i parë është lidhur me Adamin e fundit, Krishtin (1 Korintasve 15:45, 47). Besimi në evolucionin e Darvinit, madje, duke pranuar Zotin në këtë proces, e shkatërron themelin e Krishtërimit.