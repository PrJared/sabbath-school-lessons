---
title:  Sabati dhe Krijimi
date:  19/05/2020
---

Sot, Sabati i ditës së shtatë, e shtuna, sulmohet rëndë nga shoqëria sekulare dhe komunitetet fetare. Ky fakt tregohet qartë në oraret e punës në korporata globale; në përpjekje për të ndryshuar kalendarin në shumë vende të Europës, duke vendosur të hënën si ditën e parë të javës dhe të dielën si ditën e shtatë; dhe në enciklikën e Papës ndaj ndryshimit të klimës, nën të cilën ai e quan të Shtunën “Sabat judaik” dhe fton botën për të mbajtur pushim një ditë të javës për të zvogëluar ngrohjen globale (Pope Francis, Laudato Si’, Vatican City: Vatican Press, 2015, fq. 172, 173).

`Lexoni Zanafilla 2:1–3, Eksodi 20:8–11, Marku 2:27, dhe Zbulesa 14:7. Çfarë lidhje ka kuptimi i javës së Krijimit me urdhërimin e katërt? Si është e lidhur kjo me Mesazhet e Tre Engjëjve?`

Bibla thotë: “Ndërkaq ditën e shtatë Perëndia mbaroi veprën që kishte kryer dhe ditën e shtatë u çlodh nga gjithë vepra që kishte kryer” (Zanafilla 2:2). Shumë kreacionistë sot theksojnë punën e Zotit gjatë gjashtë ditëve të Krijimit, por neglizhojnë të pranojnë që puna e Zotit nuk mbaroi me ditën e gjashtë. Puna e Tij mbaroi vetëm kur Ai kishte krijuar ditën e Sabatit. Prandaj Jezusi tha:  “ ‘E shtuna është bërë për njeriun dhe jo njeriu për të shtunën’ ” (Marku 2:27). Jezusi bëri këtë shpallje autoritative për shkak se Ai kishte krijuar Sabatin si një shenjë të përjetshme dhe si një vulë të besëlidhjes së Zotit me njerëzit e Tij. Sabati nuk u krijua vetëm për popullin hebre, por për tërë njerëzimin.

Zanafilla tregon tri gjëra që Jezusi bëri pasi Ai kishte krijuar ditën e Shtunë. Pikë së pari, Ai “pushoi” (Zanafilla 2:2), duke na dhënë një shembull hyjnor të dëshirës së Tij për të pushuar bashkë me ne. Së dyti, Ai e “bekoi” ditën e shtatë (Zanafilla 2:3). Në tregimin e Krijimit, kafshët u bekuan (Zanafilla 1:22), gjithashtu Adami dhe Eva (Zanafilla 1:28), por vetëm një ditë u bekua veçanërisht – dita e shtatë. Së treti, Zoti “e shenjtëroi” (Zanafilla 2:3), që do të thotë “e bëri të shenjtë, të veçantë nga ditët e tjera”.

Asnjë ditë tjetër në Bibël nuk merr këto tri cilësi. Këto tre veprime të Zotit gjithashtu janë përsëritur tek urdhërimi i katërt, kur Zoti, duke shkruar me gishtin e Vet në gur, i rikujton njerëzit rreth Krijimit si origjinë e Sabatit (Eksodi 20:11).

`Tek Zbulesa 14:7 dhe Eksodi 20:11, urdhërimi i Sabatit përmendet në një lidhje të drejtpërdrejtë me adhurimin e Zotit Krijues. Çfarë lidhje direkte ka Sabati me ngjarjet e ditëve të fundit para ardhjes së dytë të Krishtit?`