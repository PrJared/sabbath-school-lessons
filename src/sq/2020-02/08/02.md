---
title:  Në fillim . . .
date:  17/05/2020
---

`Lexoni Zanafilla 1:1. Çfarë të vërtetash të thella janë zbuluar këtu?`

Bibla fillon me fjalët më të thella dhe madhështore, me fjalët që janë njëkohësisht të thjeshta, por edhe pafundësisht të thella, nëse i studiojmë me kujdes. Në fakt, pyetjet më të mëdha filozofike në lidhje me kush jemi, përse jemi këtu dhe nga kemi ardhur, e marrin përgjigjen me anë të fjalisë së parë të Biblës.

Ne ekzistojmë për shkak se Zoti na ka krijuar në një kohë të caktuar në të kaluarën. Ne nuk u evoluam nga asgjë, as nuk dolëm në këtë botë rastësisht pa asnjë qëllim, pa drejtim të planifikuar, siç mëson shkenca moderne rreth origjinës sonë. Evolucioni i Darvinit është në kundërshtim me Biblën nga çdo anë.

Ne u krijuam nga Zoti në një pikë absolute kohore: “në fillim”. Kjo do të thotë që Zoti ka ekzistuar edhe para fillimit. Pra, Zoti ekzistonte para se të krijohej koha dhe para se të themelohej cikli ditor i “mbrëmjes dhe mëngjesit”, dhe cikli i vitit me stinët dhe muajt, të gjithë të shënuar nga marrëdhënia e botës sonë me diellin dhe hënën. Jehonën dhe mbështetjen e këtij fillimi absolut e gjejmë edhe në tekste të tjera të Biblës, e cila na vërteton vazhdimisht natyrën dhe mjetet e punës krijuese të Perëndisë (Gjoni 1:1–3).

`Lexoni Gjoni 1:1–3 dhe Hebrenjve 1:1, 2. Kush ishte Agjenti i krijimit? Mendoni se çfarë do të thotë fakti se Ai gjithashtu vdiq në kryq.`

Bibla na mëson se Jezusi ishte Agjenti i Krijimit. Bibla thotë se “ Të gjitha gjërat u bënë me anë të Tij (Fjala), dhe pa Atë nuk u bë asnjë nga ato që u bënë” (Gjoni 1:3). Nëpërmjet Jezus Krishtit Perëndia “e krijoi dhe gjithësinë” (Hebrenjve 1:1, 2). Për shkak se të tëra gjërat e gjejnë origjinën e tyre në Jezus në fillim, ne mund të kemi shpresën se në fund Ai do ta mbarojë atë çfarë ka nisur, sepse Ai është “ ‘Alfa dhe Omega’ ”, “ ‘i Pari dhe i Fundit’ ” (Zbulesa 1:8, Zbulesa 22:13).

`Çfarë ndryshimi bën ajo që e dini se jeni krijuar nga Zoti? Imagjinoni nëse nuk besoni në këtë gjë. Sa ndryshe do ta shikonit veten dhe të tjerët, dhe pse?`