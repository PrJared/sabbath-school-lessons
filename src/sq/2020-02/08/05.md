---
title:  Krijimi dhe martesa
date:  20/05/2020
---

Dekada e fundit ka dëshmuar ndryshime të mëdha në mënyrën sesi shoqëria dhe qeveritë përkufizojnë martesën. Shumë kombe të botës kanë aprovuar martesat homoseksuale, duke hedhur poshtë ligjet, që më përpara shërbenin si mbrojtje e strukturës tradicionale familjare – midis një burri dhe një gruaje. Ky është një zhvillim i padëgjuar në shumë aspekte, nga i cili lindin pyetje rreth institucionit të martesës, rreth marrëdhënies midis kishës dhe shtetit, si edhe rreth shenjtërisë së martesës dhe familjes, siç e përkufizon Bibla.

`Lexoni Zanafilla 1:26–28; dhe Zanafilla 2:18, 21–24. Çfarë na mësojnë këto tekste rreth idealit të Zotit për martesën?`

Në ditën e gjashtë Zoti arriti kulmin e Krijimit, krijimin e njerëzimit. Është e mahnitshme që tek Zanafilla 1:26 për herë të parë përdoret shumësi në lidhje me Zotin: “ ‘Ta bëjmë njeriun sipas shëmbëlltyrës sonë’. ” Trinia hyjnore në marrëdhënie të dashur me njëri-tjetrin krijuan çiftin e parë të njerëzimit dhe themeluan martesën njerëzore në tokë.

“Kështu Perëndia krijoi njeriun simbas shëmbëlltyrës së vet, simbas shëmbëlltyrës së Perëndisë; Ai krijoi mashkullin e femrën” (Zanafilla 1:27). Adami shpalli: “ ‘Kjo së fundi është kocka e kockave të mia dhe mishi i mishit tim’ ” (Zanafilla 2:23) dhe i vuri asaj emrin “grua”. Sipas ligjit të Zotit, për shkak të martesës “njeriu do të braktisë babanë dhe nënën e tij dhe do të bashkohet me gruan e tij, dhe do të jenë një mish i vetëm” (Zanafilla 2:24).

Shkrimi është tepër i qartë që, marrëdhënia martesore duhet të jetë midis një burri dhe një gruaje, të cilët vetë kanë dalë në jetë nga babai dhe nëna e tyre, pra sërish një burrë dhe një grua. Ky koncept është sqaruar më tutje në udhëzimet që iu dhanë prindërve tanë të parë: “Dhe Perëndia i bekoi; dhe Perëndia u tha atyre: "Të jeni të frytshëm dhe shumëzohuni, mbushni tokën e nënshtrojeni’ ” (Zanafilla 1:28). Tek urdhërimi i pestë thuhet që bijtë duhet të nderojnë babanë dhe nënën e tyre (Eksodi 20:12). Kjo nuk mund të zbatohet jashtë kontekstit të martesës heteroseksuale.

`Lexoni fjalët e Jezusit tek Mateu 19:3–6. Çfarë na mësojnë ato rreth natyrës dhe shenjtërisë së martesës? Në dritën e fjalëve të Jezusit, dhe pa harruar dashurinë e Zotit ndaj tërë njerëzimit dhe faktin që të gjithë jemi mëkatarë, si duhet të shfaqim qëndrim të fortë në parimet biblike për martesën?`