---
title:  Një tokë e sheshtë?
date:  24/05/2020
---

Besohet që në kohët e lashta njerëzit mendonin se toka ishte e sheshtë. Megjithatë, shumë veta për një arsye të mirë e kuptonin që toka ishte e rrumbullakët. Por ende sot ka njerëz që pohojnë se Bibla mëson se toka është e sheshtë.

`Lexoni Zbulesa 7:1 dhe 20:7, 8. Cili është konteksti i këtyre vargjeve? A mësojnë ato që toka është e sheshtë?`

Gjoni, autori i këtyre teksteve, po shkruante një profeci të kohës së mbarimit, duke përshkruar katër engjëj qiellorë, “të cilët rrinin në këmbë në të katër këndet e dheut dhe mbanin të katër erërat e dheut” (Zbulesa 7:1). Ai përsëriti fjalën “katër” tri herë në lidhje me engjëjt në katër pikat e busullës.

Këtu Gjoni thjesht po përdor gjuhën figurative, siç bëjmë edhe ne duke thënë “po lind dielli”. Ai që këmbëngul në interpretimin e fjalëpërfjalshëm të këtyre teksteve profetike, ndërsa konteksti vetë tregon qartë idenë figurative të veriut, jugut, lindjes dhe perëndimit, i heq këto pasazhe nga konteksti i tyre, duke bërë të mësojmë diçka që autori nuk kishte fare ndërmend. Fund së fundi, edhe kur Jezusi tha që: “nga zemra dalin mendimet e mbrapshta, vrasjet, shkeljet e kurorës, kurvëria, vjedhjet, dëshmitë e rreme, blasfemitë” (Mateu 15:19), Ai nuk fliste rreth zemrës fizike njerëzore apo anatomisë së njeriut. Ai thjesht përdor këtu shprehje figurative për të përcjellë mesazhin e Tij moral.

`Lexoni Jobi 26:7–10; dhe Isaia 40:21, 22. Çfarë na mësojnë këto tekste rreth natyrës së tokës?`

Tek Jobi 26:7 toka është përshkruar si e varur pezull në hapësirë: “Ai shtrin veriun në zbrazëti dhe e mban tokën pezull mbi hiçin”. Sipas Biblës, toka është e rrumbullakët. Isaia 40:22 thotë: “Ai është ai që rri ulur mbi rruzullin e tokës, banorët e së cilës janë si karkaleca; ai i shpalos qiejtë si një vello dhe i hap si një çadër ku mund të banosh”.

`Vendoseni veten në këpucët e dikujt, që ka jetuar mijëra vite më përpara. Çfarë provë do të kishit që toka rrotullohet? Ose do të gjeni më shumë prova bindëse që ajo qëndron pa lëvizur? Çfarë provash do të gjeni për të mbështetur idenë që toka është e sheshtë apo e rrumbullakët?`