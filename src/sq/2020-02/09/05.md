---
title:  Krijimi dhe koha
date:  27/05/2020
---

`Lexoni Zanafilla 5 dhe 11. Si e gjurmon Bibla historinë e njerëzimit nga Adami deri tek Noeu, dhe nga Noeu deri tek Abrahami?`

Ka një element që i bën këto gjenealogji të Biblës unike: ato përmbajnë elementin e kohës. Për këtë shkak disa studiues i quajnë “kronogjenealogji”. Ato jo vetëm përmendin emra, por edhe jetëgjatësinë e tyre, si për shembull, “Personi 1 jetoi x vjet dhe lindi Personin 2. Pas lindjes së Personit 2, Personi 1 jetoi y vjet dhe pati bij dhe bija të tjerë”. Zanafilla 5 shton te kjo formulë edhe një frazë tjetër: “Kështu Personi 1 jetoi gjithsej z vjet”. Ky sistem parandaloi fshirjen ose shtimin e brezave tek gjenealogjia. Zanafilla 5 dhe 11 përmban një linjë të vazhdueshme të pasardhësve, të konfirmuar tek 1 Kronikave 1:18–27, në të cilën nuk ka asnjë brez shtesë apo të mangët. Në këtë mënyrë Bibla interpreton veten.

Gati 2 000 vjet, studiuesit judaikë dhe të krishterë i kanë interpretuar këto tekste si një mjet i saktë dhe i përpiktë për të gjetur vitin e Përmbytjes ose moshën e tokës, të paktën që nga java e Krijimit e përshkruar tek Zanafilla 1–2.

Në dekadat e fundit, ka patur përpjekje për të riinterpretuar Zanafillën 5 dhe 11 për ta përshtatur me teorinë e epokave të gjata, siç kanë sugjeruar disa arkeologë dhe historianë evolucionistë. Kjo lind shumë pyetje serioze rreth besueshmërisë së tregimeve biblike.

Por, nëse shohim konceptin e kohës dhe zhvillimin e saj nëpër histori nga këndvështrimi i Zotit, duhet të pranojmë se këta dy kapituj të Zanafillës janë “historikë dhe teologjikë, duke e lidhur Adamin me tërë njerëzimin, dhe Zotin me njeriun në fushën e hapësirës dhe kohës. Zanafilla 5 dhe 11:10–26 sigurojnë kornizën kohore dhe një zinxhir njerëzor, i cili i lidh njerëzit e Zotit me njeriun e parë, të cilin Zoti e krijoi si kulmi i ngjarjes së krijimit të këtij planeti brenda gjashtë ditëve”—Gerhard F. Hasel, “The Meaning of the Chronogenealogies of Zanafilla 5 and 11,” Origins 7/2 [1980], fq. 69.

`Edhe pse këto tekste të Dhiatës së Vjetër janë shkruar për arsye të mirë dhe të rëndësishme, çfarë thotë Pali tek 1 Timoteut 1:4 dhe Titit 3:9? Sipas Palit, çfarë duhet të shmangim, duke folur rreth teksteve të tilla?`