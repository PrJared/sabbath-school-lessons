---
title:  Zanafilla kundrejt paganizmit
date:  26/05/2020
---

Zanafilla nuk është aspak e bazuar te mitet pagane të krijimit, përkundrazi, ajo u shkruajt për të hedhur poshtë këto mite dhe e distancon Zotin Krijues nga ato.

`Lexoni Zanafilla 1:14–19. Si janë përshkruar gjërat që u krijuan në ditën e katërt, dhe çfarë funksionesh kanë ato?`

Moisiu me qëllim i shmang fjalët “dielli” dhe “hëna”, për shkakun se ato në gjuhën hebreje i ngjanin shumë perëndive të diellit dhe të hënës së kombeve pagane të Lindjes së Mesme dhe të Egjiptit. Termat “ndriçuesi i madh” dhe “ndriçuesi i vogël” tregojnë që këto të dyja ishin krijuar për një funksion specifik, “ ‘për të dalluar stinët, ditët dhe vitet’ ” dhe “ ‘për të ndriçuar tokën’ ” (Zanafilla 1:14, 15). Pra, teksti tregon shumë qartë se dielli dhe hëna nuk ishin perëndi, por objekte të krijuara me funksione specifike natyrore, siç i kuptojmë edhe sot.

`Lexoni Zanafilla 2:7, 18–24. Si e krijoi Zoti Adamin dhe Evën?`

Të gjitha mitet e Lindjes së Mesme pa përjashtim e përshkruajnë krijimin e njeriut si një ide e mëvonshme dhe përpjekje për të lehtësuar jetën e perëndive. Kjo është në kontradiktë me idenë biblike që njeriu u krijua për të sunduar botën si një nën-regjent i Zotit. Asgjë në krijimin e njeriut nuk ishte mendim i mëvonshëm. Përkundrazi, teksti biblik na tregon se krijimi i njeriut ishte kulmi i Krijimit, duke e dalluar akoma më shumë nga mitet pagane.

Zanafilla, pra, u shkrua për të korrigjuar mitet e botës së lashtë. Moisiu përdori terma dhe ide të caktuara, që ishin të papajtueshme me konceptet pagane. Dhe ai e bëri këtë thjesht duke shprehur botëkuptimin biblik të realitetit, të rolit të Zotit dhe qëllimit të krijimit.

`Mijëra vite më përpara historia biblike e Krijimit kundërshtoi kulturën dominuese. Edhe sot ajo kundërshton kulturën moderne. Përse kjo nuk është për t’u habitur?`