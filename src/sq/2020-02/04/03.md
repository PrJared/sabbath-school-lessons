---
title:  Përvoja
date:  20/04/2020
---

`Lexoni Romakëve 2:4 dhe Titit 3:4, 5. Si e përjetojmë mirësinë, durimin, faljen dhe dashurinë e Zotit? Përse është e rëndësishme që besimi ynë të mos jetë thjesht njohuri abstrakte dhe intelektuale, por diçka që e kemi përjetuar në të vërtetë? Në të njëjtën kohë, në çfarë mënyrash përjetimet tona mund të konfliktojnë me Biblën dhe madje na devijojnë nga besimi i pastër?`

Përvoja është pjesë e ekzistencës njerëzore. Ajo ndikon tek ndjenjat dhe mendimet tona në një mënyrë të fuqishme. Zoti na ka krijuar në atë mënyrë që marrëdhëniet tona me krijimin dhe me Vetë Zotin të jenë shumë të lidhura dhe të formuara nga përvoja jonë.

Zoti dëshiron që ne të përjetojmë bukurinë e marrëdhënieve, artit, muzikës dhe mrekullive të krijimit, si edhe gëzimin e shpëtimit dhe fuqinë e premtimeve të Fjalës së Tij. Feja dhe besimi ynë janë më shumë se veç doktrina dhe vendime racionale. Ajo çfarë ne përjetojmë ka ndikim të madh në formimin e pikëpamjes sonë ndaj Zotit dhe madje në mënyrën sesi e kuptojmë Biblën. Megjithatë, duhet të shohim qartë kufizimet dhe limitet e përvojave tona, kur bëhet fjalë rreth njohjes së vullnetit të Zotit.

`Çfarë paralajmërimi gjejmë tek 2 Korintasve 11:1–3? Çfarë duhet të na mësojë kjo rreth kufirit deri ku duhet t’i kemi besim përjetimeve tona?`

Përjetimet mund të jenë edhe shumë mashtruese. Sipas Biblës, përjetimet kanë vendin e tyre. Ne duhet të jemi të informuar rreth këndvështrimit biblik dhe t’i interpretojmë përjetimet tona duke i parë ato nga pikëpamja e Zotit, që na zbulon Bibla. Ndonjëherë ne duam të përjetojmë diçka që nuk është në harmoni me vullnetin e Zotit dhe Biblën. Këtu duhet të mësojmë të kemi më shumë besim tek Bibla sesa tek përvoja dhe dëshirat tona. Duhet të jemi vigjilentë në mënyrë që, madje përjetimet tona të jenë gjithmonë në harmoni me Fjalën e Zotit dhe të mos kontradiktojnë me mësimet e qarta të Biblës.

`Besimi i bazuar në dashuri për Zotin dhe të tjerët (shih Marku 12:28–31) është qartë një besim ku përjetimet kanë shumë rëndësi. Në të njëjtën kohë, përse është thelbësore që të testojmë gjithmonë përvojat tona me Fjalën e Zotit?`