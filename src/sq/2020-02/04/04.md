---
title:  Kultura
date:  21/04/2020
---

Ne të gjithë i përkasim dhe jemi pjesë e një kulture të caktuar. Gjithashtu të gjithë jemi ndikuar dhe formuar nga kjo kulturë. Asnjë prej nesh nuk e shmang dot. Vërtet, mendoni pak, sesi një pjesë e madhe e Dhiatës së Vjetër përmban historira rreth Izraelit të degjeneruar prej kulturës dhe kombeve përreth. Pse mendojmë që sot jemi ndryshe ose më të mirë?

Fjala e Zotit gjithashtu është dhënë në një kulturë specifike, edhe pse nuk është e kufizuar vetëm për atë kulturë. Ndërkohë që faktorët kulturorë në mënyrë të pashmangshme ndikojnë tek kuptimi ynë i Biblës, nuk duhet të harrojmë faktin se Bibla gjithashtu kapërcen kategori të themeluara kulturore të etnisë, shtetësisë dhe statusit shoqëror. Për këtë arsye Bibla tejkalon çdo kulturë njerëzore dhe madje është e aftë të transformojë dhe të korrigjojë elementë mëkatarë, të cilët i gjejmë në çdo kulturë.

`Lexoni 1 Gjoni 2:15–17. Çfarë ka ndërmend Gjoni duke shpallur që nuk duhet të duam gjërat e kësaj bote? Si mund të jetojmë në botë pa patur mentalitetin e kësaj bote?`

Kultura, si çdo aspekt tjetër i krijimit, është prekur nga mëkati. Prandaj edhe kultura është nën gjykimin e Zotit. Po, disa aspekte të kulturës sonë mund të shkojnë mirë me besimin tonë, por gjithmonë duhet të kemi kujdes për të dalluar se çfarë është nga Zoti dhe çfarë jo. Idealisht, besimi biblik duhet të sfidojë ose madje të krijojë një kulturë ndryshe, e cila është në harmoni me Fjalën e Zotit. Në qoftë se nuk jemi të rrënjosur mirë në Biblën, së shpejti do të ndikohemi nga kultura përreth.

Ellen G. White na jep këtë këshillë:

“Ndjekësit e Krishtit duhet të ndahen nga bota në parime dhe interesa, por jo të izolohen fare nga bota. Shpëtimtari vazhdimisht shoqërohej me njerëz, jo për të inkurajuar veprime që nuk ishin në përputhje me vullnetin e Zotit, por për t’i ngritur ata lart dhe për t’i bërë fisnikë”—Ellen G. White, Counsel to Parents, Teachers, and Students Regarding Christian Education, fq. 323.

`Çfarë aspektesh të kulturës suaj janë në kundërshtim total të besimit biblik? Si të qëndrojmë të palëkundur kundër këtyre aspekteve, që mundohen të korruptojnë besimin tonë?`