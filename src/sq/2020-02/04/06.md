---
title:  Bibla
date:  23/04/2020
---

Fryma e Shenjtë, që ka zbuluar dhe frymëzuar shkruesit njerëzorë në përmbajtjen e Biblës, kurrë nuk do të na drejtonte kundër Fjalës së Zotit ose që të devijohemi prej saj. Për ne, adventistët e ditës së shtatë, Bibla ka një autoritet më të lartë se tradita, përjetimet, arsyetimi apo kultura njerëzore. Bibla është i vetmi instrument, me anë të të cilit duhet matur ose provuar çdo gjë tjetër.

`Lexoni Gjoni 5:46, 47; dhe Gjoni 7:38. Sipas Krishtit, cili është burimi i vetëm që na ndihmon të kuptojmë çështjet shpirtërore? Si na e konfirmon Bibla që Jezusi është Mesia i vërtetë?`

Ka njerëz, që pohojnë se kanë marrë “zbulesa” të veçanta nga Fryma e Shenjtë, megjithatë kjo kundërshton mesazhin e qartë të Biblës. Në sytë e tyre Fryma e Shenjtë ka një autoritet më të lartë sesa Fjala e Zotit. Kush e hedh poshtë Fjalën e Shkruar të Zotit dhe e shmang ose e shtrembëron mesazhin e saj të qartë, është duke ecur në një rrugë të rrezikshme dhe padyshim nuk është i drejtuar nga Fryma e Perëndisë. Bibla është mburoja jonë e vetme shpirtërore. Vetëm ajo është një normë e besueshme për çdo çështje të besimit dhe të praktikës.

“Nëpërmjet Shkrimeve Fryma e Shenjtë i flet mendjes dhe e ngulit të vërtetën në zemër. Kështu Ajo tregon gabimin dhe e largon atë nga shpirti. Me Shpirtin e së vërtetës, që punon përmes Fjalës së Perëndisë, Krishti i nënshtron njerëzit e Tij të zgjedhur ndaj Vetes”—Ellen G. White, Biografia e Dashurisë, fq. 559.

Fryma e Shenjtë kurrë nuk duhet parë si zëvëndësuesi i Fjalës së Zotit. Në vend të kësaj, Ajo punon në harmoni dhe nëpërmjet Biblës për të na afruar Krishtin. Kështu Ajo e kthen Biblën në të njëjtin standard të besueshëm për një spiritualitet biblik. Bibla na siguron doktrinë të shëndoshë (shih 1 Timoteut 4:6), dhe është Fjala e besueshme e Zotit, e cila meriton pranim të plotë. Nuk na takon të gjykojmë Biblën, përkundrazi Bibla ka të drejta dhe autoritet për të na gjykuar ne dhe mendimet tona. Fund së fundi, ajo është Fjala e shkruar nga Vetë Zoti.

`Përse është Bibla një udhëzues më i sigurtë në çështjet shpirtërore, sesa përshtyjet tona subjektive? Çfarë pasojash do të korrim, në qoftë se nuk e pranojmë Biblën si standard për të testuar çdo doktrinë dhe përjetim shpirtëror? Në qoftë se do t’i jepnim zbulesave private fjalën e fundit në çështjet shpirtërore, përse do të përfundonim vetëm në kaos dhe gabime?`