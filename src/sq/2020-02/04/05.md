---
title:  Arsyetimi
date:  22/04/2020
---

`Lexoni 2 Korintasve 10:5, 6; Fjalët e Urta 1:7; dhe Fjalët e Urta 9:10. Përse është kaq e rëndësishme t’i bindemi Krishtit madje në mendimet tona? Përse është frika e Zotit fillimi i zgjuarësisë?`

Zoti na ka dhënë aftësi për të menduar dhe arsyetuar. Çdo aktivitet njerëzor dhe çdo argument teologjik supozon aftësinë tonë për të menduar dhe nxjerrë përfundime. Ne nuk e mbështesim një besim të paarsyeshëm. Por në fillim të shekullit të 18-të gjatë Epokës së Ndriçimit, arsyeja njerëzore mori një rol të ri dominant, veçanërisht në shoqërinë perëndimore, që tejkalonte aftësinë tonë për të menduar dhe për të arritur në përfundime të sakta.

Në kontrast me idenë që, tërë njohuria jonë bazohet në përvojën tonë shqisore, një tjetër pikëpamje shpalli që mendja njerëzore është burimi kryesor i njohurisë. Kjo pikëpamje, e quajtur racionalizëm, është ideja që e vërteta nuk është shqisore, por intelektuale dhe buron nga arsyetimi. Me fjalë të tjera, ekzistojnë të vërteta, të cilat mund t’i kapim direkt vetëm me anë të arsyetimit tonë. Kjo e bëri arsyetimin njerëzor testin dhe normën e së vërtetës. Arsyeja u bë autoriteti i ri para të cilit duhet të përkulej çdo gjë tjetër, duke përfshirë autoritetin e kishës dhe, madje më dramatike, autoritetin e Biblës si Fjala e Zotit. Çdo gjë që nuk ishte e provueshme nga arsyetimi njerëzor, u dyshua dhe u hodh poshtë. Ky qëndrim ndikoi tek një pjesë e madhe e Biblës. Tërë mrekullitë dhe veprat mbinatyrore të Zotit, si ringjallja fizike e Jezusit, lindja prej një virgjëreshe dhe krijimi brenda gjashtë ditësh, ishin vetëm pak prej historive të Biblës, që nuk ishin parë më si të vërteta dhe të besueshme.

Ne duhet të mbajmë mend që edhe mendja jonë dhe fuqia e arsyetimit tonë janë të prekura nga mëkati dhe kanë nevojë për t’iu nënshtruar Krishtit. Qeniet njerëzore janë larguar nga Zoti dhe nuk kanë kuptim të qartë të së vërtetës (Efesianëve 4:18). Ne duhet të marrim ndriçim nga Fjala e Zotit. Përveç kësaj, fakti që Zoti është Krijuesi ynë, na tregon që arsyetimi ynë njerëzor nuk është krijuar për të funksionuar në mënyrë të pavarur pa Zotin. Në vend të kësaj, “frika e Zotit është fillimi i urtësisë” (Fjalët e urta 9:10, krah.me Fjalët e urta 1:7). Vetëm kur pranojmë zbulesën e Zotit të shpallur tek Fjala e Tij e shkruar si autoriteti suprem i jetës sonë, dhe, duke treguar gadishmërinë për të ndjekur atë që është shkruar në Bibël, aftësohemi të arsyetojmë saktë.

`Shumë kohë më përpara, presidenti amerikan Thomas Xheferson (Thomas Jefferson) krijoi versionin e tij të Dhiatës së Re, duke hequr çdo gjë që, sipas tij, nuk ishte e arsyeshme. Ai hoqi tërë mrekullitë e Jezusit, duke përfshirë ringjalljen e Tij. Çfarë na mëson kjo rreth limiteve të arsyetimit njerëzor për të kuptuar të vërtetën?`