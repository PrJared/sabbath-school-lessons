---
title:  Tradita
date:  19/04/2020
---

Tradita vetvetiu nuk është e keqe. Ajo sjell në jetën tonë të përditshme një rutinë dhe strukturë të caktuar. Ajo mund të na ndihmojë të mbajmë lidhje me rrënjët tona. Prandaj, nuk është surprizë që tradita ka një rol të rëndësishëm në fe/besim. Megjithatë, mbajtja e traditave mund të jetë edhe e rrezikshme.

`Çfarë na mëson Marku 7:1–13 sesi reagoi Jezusi ndaj disa traditave të asaj kohe?`

Tradita, të cilës i bëri ballë Jezusi kishte kaluar me kujdes në komunitetin çifut nga mësuesit tek nxënësit. Në ditët e Jezusit ajo kishte zënë vend pranë Shkrimit të Shenjtë. Megjithatë, tradita ka tendencën që sa më e vjetër të jetë, aq më e rëndësishme bëhet në sytë e njerëzve. Përveç kësaj, gjatë kohës ajo zbukurohet me më shumë detaje dhe aspekte që origjinalisht nuk i ka patur. Edhe kjo traditë kishte devijuar nga plani origjinal dhe nga Fjala e Zotit. Këto tradita, edhe pse u promovuan dhe u respektuan nga “pleqtë” (shih Marku 7:3, 5), pra udhëheqësit fetarë të komunitetit çifut, nuk ishin të barabarta me urdhërimet e Perëndisë (shih Marku 7:8, 9). Ato ishin veç tradita njerëzore, të cilat përfundimisht arritën deri në atë pikë saqë ishin, “duke e anuluar fjalën e Perëndisë”(Marku 7:13).

`Lexoni 1 Korintasve 11:2 dhe 2 Thesalonikasve 3:6. Si të dallojmë Fjalën e Zotit nga tradita njerëzore? Përse është e rëndësishme që t’i dallojmë?`

Fjala e gjallë e Zotit krijon në ne një qëndrim plot respekt dhe besnikëri. Kjo besnikëri krijon një traditë të caktuar. Megjithatë, besnikëria jonë gjithmonë duhet të jetë besnike ndaj Zotit të Gjallë, i cili na ka zbuluar vullnetin e Tij nëpërmjet Biblës. Prandaj Bibla është më superiore se çdo traditë njerëzore. Bibla është më e rëndësishme se çdo traditë, madje edhe nga traditat më të mira. Traditat, që lindin nga përvoja jonë me Zotin dhe Fjalën e Tij duhen provuar vazhdimisht, duke i matur me vizoren hyjnore – Biblën.

`Çfarë “traditash” ka në kishën tonë? Përse është gjithmonë e rëndësishme t’i dallojmë ato nga mësimet biblike? Sillni përgjigjen tuaj në kishë këtë Sabat.`