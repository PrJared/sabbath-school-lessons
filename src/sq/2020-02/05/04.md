---
title:  Qartësia e Biblës
date:  28/04/2020
---

Asnjë thirrje për të përdorur vetëm Shkrimin nuk ka kuptim, në qoftë se teksti Biblik është i paqartë dhe i pakuptueshëm.

`Lexoni Mateu 21:42; Mateu 12:3, 5; Mateu 19:4; Mateu 22:31; Marku 12:10, 26; Luka 6:3; Mateu 24:15; dhe Marku 13:14. Çfarë na mëson Jezusi rreth qartësisë së mesazhit biblik, duke iu referuar vazhdimisht Shkrimeve të Shenjta?`

Dëshmia biblike nuk na lë dyshime: Bibla është mjaft e qartë në çdo gjë që na mëson. Bibla është aq e qartë sa mund të kuptohet jo vetëm nga të rriturit, por madje edhe nga fëmijët, veçanërisht në mësimet themelore. Megjithatë, ajo gjithashtu na jep mundësi pafund për të studiuar më shumë dhe për të fituar një njohuri më të thellë. Nuk kemi nevojë për një diplomë në teologji për të kuptuar Biblën. Mësimet e saj themelore mund të kuptohen nga çdo besimtar. Bibla vetë shpall që të gjithë besimtarët janë “priftërinj”, prandaj nuk e kufizon interpretimin e Shkrimeve vetëm si privilegj të disa vetëve të caktuar, siç praktikojnë disa kisha sipas traditës. Përkundrazi, ne jemi të inkurajuar ta studiojmë vetë Biblën përditë, sepse mesazhi i saj hyjnor është i kuptueshëm për çdo njeri që kërkon Zotin.

Është shkruar me vend që “shembulli i qëndrueshëm i shkruesit të Biblës tregon që Shkrimet duhen kuptuar drejtpërdrejt, fjalë për fjalë, në qoftë se nuk është e qartë që flitet me alegori dhe simbole. . . . Nuk ka nevojë të heqim ‘lëkurën’ e kuptimit të fjalëpërfjalshëm për të gjetur poshtë ‘kokrrën” – kuptimin e fshehur, mistik dhe simbolik, që mund të bëjnë vetëm studiuesit e zgjedhur”—Handbook of Seventh-day Adventist Theology [Hagerstown, MD: Review and Herald Publishing Association, 2000], fq. 65. Përkundrazi, Bibla është shkruar në një gjuhë të qartë, sepse qëllimi i shkruesit të saj ishte të përcjellë një të vërtetë të caktuar, jo të krijojë një mesazh mistik, alegorik me shumë kuptime subjektive.

Patjetër, kjo nuk do të thotë se kurrë nuk do të gjejmë ndonjë tekst ose ide, që nuk arrijmë ta kuptojmë plotësisht. Fund së fundit, kjo është Fjala e Perëndisë, kurse ne jemi qënie mëkatare. Megjithatë, Bibla është mjaft e qartë në gjërat që vërtet duhet të dimë dhe të kuptojmë, veçanërisht ato në lidhje me shpëtimin.

`Mendoni pak rreth një rasti kur nuk i kuptonit disa tekste biblike, që i kuptuat më vonë. Çfarë keni mësuar nga kjo eksperiencë, që ndoshta mund të ndihmojë dikë, që përballet me të njëjtin problem?`