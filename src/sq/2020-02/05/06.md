---
title:  Sola Scriptura dhe Ellen G. White
date:  30/04/2020
---

`Lexoni Isaia 8:20. Përse është gjithmonë e rëndësishme t’i referohemi “ligjit dhe dëshmisë” biblike si standardeve të mësimeve dhe doktrinave tona? Çfarë do të thotë kjo për shërbesën e profetëve, të cilët nuk janë bërë pjesë e kanonit biblik?`

Kur flasin rreth sola Scriptura (vetëm Shkrimi), adventistët e ditës së shtatë në mënyrë të pashmangshme përballen me pyetjen – çfarë të bëjmë me shkrimet e Ellen G. White, e cila gjithashtu ishte frymëzuar nga Zoti dhe shërbeu si lajmëtare e Zotit për besimatarët besnikë të Tij. Çfarë vendi kanë shkrimet e saj përballë Shkrimeve të Shenjta?

Ellen White e bën të qartë që, për atë personalisht, Bibla ishte themeli dhe qëndra e çdo mendimi dhe teologjisë së saj. Në fakt, ajo konfirmon vazhdimisht që Bibla është autoriteti më i lartë dhe norma dhe standardi përfundimtar për çdo doktrinë, besim dhe praktikë (shih Konflikti i Madh, fq. 595). Më tepër, ajo mbështeste qartë dhe përkrahu parimin e artë Protestant të sola Scriptura (shih Konflikti i Madh, fq. 10).

Sipas pikëpamjes së Ellen G. White, shkrimet e saj në krahasim me Biblën ishin veç “një dritë më e vogël, që shërben për të drejtuar njerëzit tek drita më e madhe”- Bibla. (The Advent Review and Sabbath Herald, 20 Janar, 1903). Shkrimet e saj kurrë nuk pretendohen si një rrugë e shkurtër ose zëvëndësimi i një studimi serioz të Biblës. Në fakt, ajo komenton që: “Ju nuk i njihni Shkrimet. Në qoftë se do të kishit studiuar Fjalën e Zotit me dëshirë për të arritur standardin biblik dhe për të arritur përsosmërinë e krishterë, ju nuk do të kishit nevojë për Dëshmitë e mia. Vetëm për shkakun që keni neglizhuar studimin e Biblës, Zoti është përpjekur të arrijë zemrat tuaja nëpërmjet dëshmive të thjeshta dhe të drejtpërdrejta”—Ellen G. White, Testimonies for the Church, vëll. 2, fq. 605.

Kështu që duhet t’i vlerësojmë shkrimet e saj. Ato kanë të njëjtin frymëzim siç kishin shkrimtarët e Biblës, megjithatë shkrimet e Ellen G. White kanë një rol ndryshe nga Bibla. Shkrimet e saj nuk janë një shtojcë e Biblës, por i janë nënshtruar Shkrimit të Shenjtë. Ajo kurrë nuk kishte ndërmend që librat të saj të zinin vendin e Biblës. Përkundrazi, ajo lartësonte Biblën si të vetmin standard të besimit dhe praktikës.

`Mendoni pak se çfarë dhuratë e mrekullueshme na është dhënë nëpërmjet shërbesës së Ellen G. White. Si mund të mësojmë të vlerësojmë më shumë dritën e librave të saj, në të njëjtën kohë, duke mbajtur Biblën mbi çdo gjë?`