---
title:  Uniteti i Shkrimit
date:  27/04/2020
---

Vetë Bibla shpall që “i gjithë Shkrimi është i frymëzuar nga Perëndia” (2 Timoteut 3:16) dhe, që “asnjë profeci e Shkrimit nuk është objekt i interpretimeve të veçanta” dhe, që në të “njerëzit e shenjtë të Perëndisë kanë folur të shtyrë nga Fryma e Shenjtë” (2 Pjetrit 1:20, 21). Me Zotin si autor themelor të Biblës mund të presim unitet dhe harmoni midis librave të saj në lidhje me mësimet parimore.

`Lexoni Titit 1:9 dhe 2 Timoteut 1:13. Përse është uniteti i Biblës kaq i rëndësishëm për besimin tonë?`

Vetëm baza e unitetit të brendshëm të saj, një unitet, që buron nga frymëzimi hyjnor, mund të aftësojë Biblën të interpretojë veten. Në qoftë se Bibla nuk do të kishte një unitet të tillë në mësimet e saj, ne nuk do të kishim harmoni doktrinale në asnjë çështje shpirtërore. Pa unitetin e Biblës, kisha nuk do të kishte asnjë mjet për të dalluar të vërtetën nga gënjeshtra, asnjë armë kundër herezisë. Atëherë nuk do të kishim asnjë bazë për të marrë masa disiplinore, as për të korrigjuar devijimet nga të vërtetat e Perëndisë. Bibla do të ishte zhveshur nga fuqia e saj bindëse dhe çliruese.

Jezusi dhe shkruesit e Biblës, të gjithë besonin dhe shpallnin unitetin e Shkrimit, i cili bazohet mbi origjinat e tij hyjnore. Ne mund ta shohim këtë në zakonin e tyre të citojnë disa libra të Dhiatës së Vjetër si burime të barabarta dhe harmonike (Romakëve 3:10–18; këtu Pali përdor citate biblike nga Predikuesi [7:20], Psalmin [14:2, 3; 5:9; 10:7] dhe nga Isaia [59:7, 8]).

Shkruesit e Biblës e konsideronin Biblën si një Shkrim të vetëm të pandashëm, në të cilin temat kryesore janë zhvilluar në mënyrë logjike. Nuk ka asnjë mospajtim midis Dhiatës së Vjetër dhe Dhiatës së Re. Dhiata e Re nuk përmban një ungjill të ri ose një fe të re. Dhiata e Vjetër zbulohet në Dhiatën e Re, ndërsa Dhiata e Re është ndërtuar mbi Dhiatën e Vjetër. Në këtë mënyrë të dyja Dhiatat kanë një marrëdhënie reciproke, në të cilën ato i japin dritë njëra-tjetrës.

Uniteti e Shkrimit gjithashtu tregon që i gjithë Shkrimi (tota scriptura) duhet marrë në konsideratë kur studiojmë ndonjë temë biblike. Është e rrezikshme t’i ndërtojmë mësimet tona vetëm mbi disa vargje, që janë marrë jashtë kontekstit të tërë Biblës.

`Çfarë duhet të bëjmë kur ndonjë tekst ose ide biblike duket në kontradiktë me një tekst tjetër biblik? Si ta zgjidhim këtë problem?`