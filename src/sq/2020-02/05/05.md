---
title:  Bibla interpreton Biblën
date:  29/04/2020
---

Bibla mund të funksionojë si interpretuese e vetvetes, vetëm për shkak të unitetit të saj themelor. Pa një harmoni të tillë Bibla kurrë nuk mund të ndriçonte tekstet e saj, duke interpretuar një tekst me anë të një teksti tjetër, kështu, duke u bërë çelës për të kuptuar tekste të ngjashme.

`Lexoni Luka 24:27, 44, 45. Si i referohet Jezusi Shkrimit, duke shpjeguar identitetin e Tij? Çfarë na mëson kjo rreth, sesi mund ta përdorim edhe ne Biblën?`

Bukuria e metodës, kur lejojmë Shkrimin të shpjegojë Shkrimin, është se ajo jep më shumë dritë dhe na lejon të kuptojmë Biblën më thellë. Me këtë metodë të interpretimit nuk lidhen vetëm disa vargje jashtë kontekstit për të provuar opinionin tonë. Në vend të kësaj, ne me kujdes marrim në konsideratë kontekstin e çdo teksti. Përveç kontekstit direkt, pra tekstit direkt para dhe direkt pas tekstit që po interpretojmë, duhet të marrim në konsideratë edhe kontekstin e tërë librit. Më tepër, siç thotë Pali, “të gjitha gjërat, që u shkruan në të kaluarën u shkruan për mësimin tonë” (Romakëve 15:4), prandaj duhet të studiojmë tërë Biblën mbi temën që po hulumtojmë.

“Bibla shpjegon vetveten. Shkrimi duhet të krahasohet me Shkrimin. Studiuesit duhet të mësojnë ta shikojnë Fjalën si tërësi dhe të shikojnë lidhjen midis pjesëve të saj. Ata duhet të fitojnë njohurinë mbi temën madhështore, që ndërthur tërë Biblën, pra mbi qëllimin origjinal të Zotit ndaj kësaj bote, fillimin e konfliktit të madh dhe planin e shpëtimit”—Ellen G. White, Education, fq. 190.

Kur ne krahasojmë Shkrimin me Shkrimin, është e rëndësishme ta studiojmë Biblën në tërësinë e saj. Po të jetë e mundur, duhet ta shikojmë tekstin në gjuhën origjinale, hebraisht ose greqishten e vjetër, ose në një përkthim, që është besnik ndaj kuptimit të gjuhës origjinale. Edhe pse njohuria e gjuhëve origjinale nuk është e domosdoshme për të kuptuar mirë Biblën, kjo ndihmon shumë në interpretimin e saktë të Biblës. Por, nëse nuk e keni këtë mundësi, studioni Fjalën me lutje dhe seriozitet, me një qëndrim të përulur dhe të hapur ndaj Frymës së Shenjtë, dhe me siguri studimi juaj do të jetë i frytshëm.

`Mendoni rreth një doktrine, për shembull gjendjes pas vdekjes, e cila mund të keqkuptohet nëse lexojmë vetëm disa pasazhe biblike, duke injoruar pasazhet e tjera mbi këtë temë. Çfarë na tregon kjo rreth rëndësisë për t’i lexuar tërë tekstet biblike mbi temën e zgjedhur që të kuptojmë më mirë të vërtetën?`