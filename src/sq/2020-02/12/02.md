---
title:  Arsye të mundshme për kontradikta të dukshme
date:  14/06/2020
---

`Lexoni 2 Timoteut 2:10–15. Pali paralajmëron Timoteun që të jetë i zellshëm, “që thotë drejt fjalën e së vërtetës”. Çfarë mesazhi të rëndësishëm na jep Pali të gjithëve ne?`

Asnjë lexues i sinqertë dhe i kujdesshëm i Biblës nuk do të mohojë faktin që Fjala e Zotit përmban edhe pasazhe të vështira për t’u kuptuar. Kjo situatë nuk duhet të na shqetësojë. Në fakt, duhet t’i presim këto vështirësi. Në fund të fundit ne jemi krijesa të kufizuara dhe të papërkryera. Nëse asnjë njeri nuk ka njohuri të thellë në çdo fushë të jetës, s’ka pse të presim ta kemi atë në gjëra hyjnore. Është normale kur njeriu i kufizuar do të ketë disa vështirësi për të kuptuar mendimet e një Perëndie të pakufizuar. Vështirësi të tilla në asnjë mënyrë nuk provojnë se Bibla nuk është e vërtetë.

Ata, që hedhin poshtë mësimet biblike shpeshherë i shpallin këto vështirësi si kontradikta dhe gabime. Sepse për ata Bibla është veç një libër njerëzor, prandaj presin që të ketë gabime dhe mospërkryerje. Ky lloj këndvështrimi shpeshherë pengon përpjekjet serioze për të kërkuar shpjegim, duke marrë në konsideratë unitetin dhe besueshmërinë e Biblës, që vjen nga frymëzimi hyjnor. Njerëzit që fillojnë të dyshojnë që në faqet e para të Biblës (për shembull, Krijimin), së shpejti zhyten në mosbesim për pothuajse çdo histori tjetër biblike.

Disa mospërputhje në Bibël mund të shkaktohen për shkak të gabimeve të vogla nga kopjuesit e manuskripteve dhe përkthyesit. Ellen White ka shkruar: “Disa na shikojnë në mënyrë të ashpër dhe thonë: ‘A nuk mendoni që këtu mund të ketë qenë ndonjë gabim nga kopjuesi ose përkthyesi?’ Kjo mundësi ekziston, dhe mendja që është aq e ngushtë sa pengohet nga kjo mundësi, është po aq gati të pengohet edhe nga misteret e Fjalës së Frymëzuar, sepse mendjet e tyre të dobëta nuk e shohin pamjen e plotë të qëllimeve të Zotit. Po, ata mund të pengohen po aq kollaj nga fakte të thjeshta që mendja normale do të pranonte, duke shijuar bukurinë dhe thellësinë ushqyese të Fjalës së Zotit. Tërë gabimet e Biblës nuk kanë për ta shqetësuar ose penguar njeriun, i cili nuk krijon probleme as nga të vërtetat më të qarta biblike”—Ellen G. White, Selected Messages, book 1, p. 16.

`Përse është aq e rëndësishme që ta hapim Biblën me përulësi dhe me një mendje të hapur?`