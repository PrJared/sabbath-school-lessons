---
title:  Bëjini ballë teksteve të vështira me sinqeritet dhe kujdes
date:  15/06/2020
---

A ju ka ndodhur ndonjëherë që nuk e keni kuptuar një tekst biblik ose keni patur vështirësi ta harmonizoni me të vërtetat biblike në përgjithësi? Është normale. Por çështja kryesore është si të reagoni ndaj këtij problemi?

`Lexoni 1 Kronikave 29:17, Fjalët e Urta 2:7, 1 Timoteut 4:16. Çfarë na mësojnë këto tekste në lidhje me trajtimin e teksteve të vështira?`

Vetëm kur jemi të sinqertë, mund t’i bëjmë ballë vështirësive në mënyrë adekuate. Sinqeriteti na mbron nga shmangja ose fshehja e vështirësive biblike. Gjithashtu, sinqeriteti nuk do të na lejojë t’i mbulojmë ato me përgjigje sipërfaqësore, që nuk e kalojnë tekstin shqyrtues. Zotit i pëlqen sinqeriteti dhe integriteti. Prandaj ne duhet të imitojmë karakterin e Zotit në çdo gjë që bëjmë, madje në studimin e Biblës.

Njerëzit e sinqertë do t’i bëjnë ballë vështirësive biblike me kujdes që të mos e nxjerrin informacionin jashtë kontekstit, të mos shtrembërojnë të vërtetën me një gjuhë të ngarkuar, as të mos ç’orientojnë njerëzit me prova manipuluese. Është shumë herë më mirë të presim për një përgjigje të kënaqshme, sesa të përpiqemi të japim një përgjigje të paqartë ose një zgjidhje të pakënaqshme. Një efekt anësor pozitiv i sinqeritetit në studimet biblike është krijimi i mirëbesimit dhe mirëbesimi është në thelb të çdo marrëdhënieje të shëndetshme. Kjo i bind njerëzit më shumë se një përgjigje e cekët. Është më mirë të thuash haptas që nuk e di përgjigjen ndaj pyetjes sesa të përpiqesh të interpretosh tekstin sipas dëshirës, kur në fakt ai nuk e thotë kështu.

Njerëzit e kujdesshëm sinqerisht duan të dinë të vërtetën e Fjalës së Zotit, prandaj vazhdimisht sigurohen që të mos nxitojnë me përfundime të bazuara në njohuri të kufizuara dhe prova joserioze. Njerëzit e kujdesshëm janë të vendosur të mos lënë pa vërejtur asnjë aspekt, asnjë detaj, që mund jetë i rëndësishëm. Ata nuk nxitojnë në meditimet e tyre ndaj Fjalës, por studiojnë me zell dhe seriozitet se çfarë thotë tërë Bibla dhe materialet e tjera mbi filan çështje.

`Çfarë bëni apo çfarë duhet të bëni me tekstet që nuk i kuptoni plotësisht, ose që nuk përputhen me të vërtetën nga këndvështrimi juaj?`