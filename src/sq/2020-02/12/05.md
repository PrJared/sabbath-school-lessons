---
title:  Këmbëngulja dhe durimi
date:  17/06/2020
---

`Lexoni Galatasve 6:9. Edhe pse Pali këtu flet rreth këmbënguljes dhe durimit, duke i bërë mirë të tjerëve, i njëjti qëndrim është i domosdoshëm kur përballemi me pyetje të vështira. Pse kështu?`

Suksesi gjithmonë kërkon këmbëngulje. Shpeshherë nuk i vlerësojmë shumë gjërat që kemi arritur kollaj. Vështirësitë në Bibël na japin një mundësi për të futur trurin në punë, kurse vendosmëria dhe këmbëngulja me të cilën kërkojmë një zgjidhje të kënaqshme, tregon sa e rëndësishme është kjo çështje për ne. Koha që kalojmë në studimin e Biblës, duke u munduar të gjejmë më shumë rreth domethënies dhe mesazhit të saj, nuk është kohë e harxhuar kot. Ndoshta eksperienca e hulumtimeve të zellshme për të gjetur një përgjigje në Bibël, edhe pse kjo mund të kërkojë shumë kohë, do të jetë një bekim akoma më i madh, sesa vetë përgjigjja, të cilën do gjejmë në fund. Një përgjigje, që kemi gjetur me vështirësi gjithmonë do të jetë e shtrenjtë për ne dhe nuk do të harrohet kurrë.

Fakti që nuk mund të zgjidhni shpejt një vështirësi biblike nuk do të thotë që ajo çështje është e pashpresë. Është e habitshme sa shpesh ne nuk e vërejmë këtë fakt të dukshëm. Ka shumë veta që, në rastet kur nuk e gjejnë direkt një përgjigje ndaj ndonjë vështirësie biblike, direkt e vënë vizën si një problem i pazgjidhshëm. Disa prej tyre fillojnë të dyshojnë madje besueshmërinë e Biblës. Por, ne nuk duhet të harrojmë se problemi mund të ketë një zgjidhje shumë të thjeshtë, edhe nëse ne me mendjet tona të kufizuara ose për shkak të injorancës nuk arrijmë ta shohim. Çfarë do të mendonim rreth një studenti fillestar të algjebrës, i cili pasi ka kaluar gjysëm orë në përpjekje për të zgjidhur një problem të vështirë, shpall që ky problem nuk ka një zgjidhje, vetëm për shkak se ai nuk ka arritur ta gjejë atë? E njëjta gjë është me studimin e Biblës.

Kur keni vështirësi në gjetjen e përgjigjes ndaj çështjeve biblike, lërini ato mënjanë për ca kohë, kurse ndërkohë praktikoni atë çfarë keni kuptuar deri tani nga Fjala e Zotit. Disa të vërteta shpirtërore Zoti na i zbulon vetëm kur i nënshtrohemi dhe zbatojmë atë çfarë Ai na ka treguar qartë në Fjalën e Tij. Pra, jini këmbëngulës dhe të durueshëm në studimin e Biblës. Fund së fundi, i duruari është i fituari, dhe kjo është e vërtetë, sidomos për besimtarët e kohës së fundit (shih Zbulesa 14:12).

`Çfarë mund të mësoni nga njerëzit e tjerë, të cilët kanë studiuar me këmbëngulje dhe durim pasazhe të vështira të Biblës? Si mund të inkurajojmë të tjerët për të mos u dorëzuar në kërkimin e së vërtetës? Përse nuk duhet të kemi frikë kur gjejmë një tekst të vështirë në Bibël?`