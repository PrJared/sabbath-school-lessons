---
title:  Bibla dhe lutja
date:  18/06/2020
---

`Lexoni Veprat 17:11, Veprat 8:35, dhe Veprat 15:15, 16. Çfarë bënin apostujt dhe besimtarët e kishës së hershme, duke u përballur me pyetje të vështira? Përse është Bibla ende burimi më i mirë, i cili na ndihmon në interpretimin e vetes?`

Zgjidhja më e mirë për pyetjet e vështira të Biblës gjendet brenda Biblës. Problemet biblike zgjidhen më mirë nëse i studiojmë në dritën e Biblës në tërësi, dhe jo kur e nxjerrim një tekst jashtë kontekstit, të izoluar nga pamja e plotë biblike. Ne duhet të përdorim Biblën për të kuptuar Biblën. Mësimi më i vlefshëm është të mësosh sesi të gërmosh në Bibël për të gjetur të vërtetat e saj të çmuara.

Në qoftë se nuk e kuptoni një tekst biblik, përpiquni të mblidhni dritë nga pasazhe të tjera biblike, që flasin për të njëjtën temë. Gjithmonë përpiquni të gjeni shpallje të qarta, të cilat mund të hedhin dritë mbi tekste më pak të qarta. Gjithashtu është e rëndësishme të mos i vështirësojmë dhe errësojmë tekste të qarta, duke i lidhur ato me tekste të vështira për t’i kuptuar. Në vend të filozofisë dhe të burimeve të tjera jashtë Biblës, është më mirë të lejosh Biblën të shpjegojë veten.

Është thënë se kur jemi të gjunjëzuar, i shohim vështirësitë nga një perspektivë e re. Sepse në lutje ne japim sinjal që kemi nevojë për ndihmë hyjnore për të kuptuar dhe interpretuar Biblën. Në lutje ne kërkojmë dritën hyjnore të ndriçojë mendjet tona nëpërmjet të njëjtit Frymë të Shenjtë, i cili frymëzoi shkruesit e Biblës.

Në lutje motivet tona janë të hapura, dhe mund t’i tregojmë Zotit pse duam të kuptojmë atë çfarë po lexojmë. Në lutje ne i kërkojmë Zotit që të na hapi sytë për të kuptuar Fjalën e Tij dhe një frymë të përkushtuar për të zbatuar të vërtetën e zbuluar. Kjo është thelbësore! Kur Zoti na udhëzon nëpërmjet Frymës së Shenjtë, për shkak të lutjeve tona, Ai nuk kundërshton atë çfarë Ai ka tashmë zbuluar në Bibël. Zoti gjithmonë do të jetë në harmoni me Biblën, duke konfirmuar dhe, duke ndërtuar mbi atë çfarë Ai frymëzoi shkruesit e Biblës për të shkruar.

`Si ju ndihmon lutja për të patur qëndrimin e nevojshëm për të kuptuar dhe zbatuar Fjalën e Zotit?`