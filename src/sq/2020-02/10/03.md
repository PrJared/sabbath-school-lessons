---
title:  Isaia, Ezekia dhe Senakeribi
date:  01/06/2020
---

`Lexoni Isaia 36:1–3 dhe Isaia 37:14–38. Sipas këtij tregimi biblik, si e shpëtoi Zoti popullin e Tij nga asirianët?`

Në vitin 701 P.K., Senakeribi organizoi sulmin kundër Judesë. Kjo është dokumentuar në Bibël dhe në disa dokumente të lashta. Në kryeqytetin Ninive u gjetën dokumente me mburrjen e këtij mbreti: “Kam rrethuar dhe pushtuar dyzet e gjashtë qytete të tij [Ezekias] me mure të fortifikuara, kurse fshatra të vogla - pa masë”. Gjithashtu Senakeribi ka festuar fitoren e tij mbi qytetin jude Lahish, duke urdhëruar piktorët të mbulojnë muret e sallës kryesore të pallatit me pamjet e rrethimit dhe betejës.

Gërmimet në Lahish kanë zbuluar rrënojat e qytetit të djegur pas betejës me Senakeribin. Kurse Jerusalemi çuditërisht ka shpëtuar. Senakeribi mund të mburrej vetëm për këtë gjë: “Sa për Ezekian e Judesë, unë e mbylla atë në qytetin e tij si një zog në kafaz”. Nuk ka asnjë përshkrim për shkatërrimin e Jeruzalemit apo robërit e marrë në skllavëri.

Është e vërtetë që Jeruzalemi u rrethua nga armiku, por sipas historisë biblike, ky rrethim zgjati vetëm një ditë, sepse Engjëlli i Zotit erdhi dhe e shpëtoi qytetin. Siç e kishte parashikuar profeti Isaia: “ ‘Prandaj kështu thotë Zoti kundër mbretit të Asirisë: "Ai nuk do të hyjë në këtë qytet as ka për të hedhur ndonjë shigjetë, nuk do t’i dalë përpara me mburoja, as ka për të ndërtuar ndonjë ledh kundër tij.  Ai do të kthehet nëpër atë rrugë nga ka ardhur dhe nuk do të hyjë në këtë qytet", thotë Zoti. "Sepse unë do ta mbroj këtë qytet për ta shpëtuar, për hirin tim dhe për hir të Davidit, shërbëtorit tim’ ” (Isaia 37:33–35).

Interesante që vetëm fitorja mbi qytetin Lahish është pikturuar mbi muret e kryeqytetit asirian, Ninive. Kurse Jerusalemi nuk përmendet fare, sepse mbreti Senakerib nuk e pushtoi dot. Zoti u ndesh me perënditë asiriane dhe e shpëtoi popullin e Tij. Ai pa veprat e dhunshme të asirianëve, Ai dëgjoi lutjen e Ezekias dhe ndërhyri në rrjedhën e historisë.

`Si mund ta kujtoni që po ai Zot, i cili shpëtoi Izraelin në mënyrë të mrekullueshme, është i njëjti Zot, i cili dëgjon edhe lutjet tona dhe, të cilit mund t’i besojmë çdo problem?`