---
title:  Jezusi – Personi real historik
date:  03/06/2020
---

`Lexoni Mateu 26:57–67, Gjoni 11:45–53, dhe Gjoni 18:29–31. Kush ishte Kajafa dhe cili ishte roli i tij në vdekjen e Krishtit? Kusht ishte Ponc Pilati dhe pse vendimi i tij ishte shumë i rëndësishëm për anëtarët e Sanhedrinit për të arritur qëllimet e tyre?`

Kajafa ishte kryeprifti, që nxiti komplotin për të vrarë Jezusin. Ekzistenca e tij është vërtetuar edhe nga Jozef Flavi, historiani çifut, i cili i shërbente Romës, duke shkruar kronika. Ai tek kapitulli 4 i librit 18 të veprave të tij përmend një Jozef të quajtur Kajafa, i cili e humbi pozitën e kryepriftit.

Në vitin 1990 u gjet një varr familjar në jugun e Jerusalemit me 12 kuti me kocka. Monedha dhe çipe të gjetura në këtë varr dëshmojnë që varri datohet nga mesi i shekullit të parë. Kutia më e zbukuruar kishte mbishkrimin “Jozefi, biri i Kajafës”. Shumë studiues besojnë që në këtë varr gjenden kockat e kryepriftit Kajafa, i cili organizoi vrasjen e Jezus Krishtit.

Në vitin 1961, në teatrin e Cezare Maritima, tek një gur u gjet mbishkrimi me emrin e Ponc Pilatit, i cili kishte qenë prefekti i Judesë nën perandorin Tiber.

Pra, të dyja zbulimet arkeologjike vërtetojnë ekzistencën e njerëzve të rëndësishëm të përmendur në Bibël, të cilët ndikuan në vrasjen e Jezus Krishtit.

Historianët sekularë të dy shekujve të parë gjithashtu flasin rreth Jezusit prej Nazareti. Taciti, historiani romak, shkruan rreth ekzekutimit të Krishtit sipas urdhërit të Ponc Pilatit gjatë sundimit të Tiberit, si edhe rreth të krishterëve të hershëm në Romë. Plini i Riu, një qeveritar romak, në vitet 112–113 M.K. i shkroi perandorit Trajan, duke bërë pyetjen sesi t’i trajtojë të krishterët. Ai i përshkruan, duke u mbledhur në një ditë të caktuar, duke i kënduar këngë adhurimi Krishtit si një perëndi.

Këto zbulime arkeologjike si dhe burimet historike na sigurojnë prova shtesë jashtë Biblës, duke vërtetuar ekzistencën reale të Jezusit, i cili u adhurua tashmë 50 vitet e para pas vdekjes së Tij. Megjithatë, ungjijtë janë burimet kryesore për të zbuluar Jezusin, prandaj duhet t’i studiojmë ato më thellë për të mësuar akoma më shumë rreth Jezusit dhe jetës së Tij.

`Edhe pse është e këndshme, kur provat arkeologjike e mbështesin besimin tonë, përse duhet të mësojmë të besojmë atë çfarë është shkruar në Bibël dhe të mos varemi nga burimet jashtë saj?`