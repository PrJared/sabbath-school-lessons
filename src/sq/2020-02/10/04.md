---
title:  Danieli, Nebukadnetsari dhe Babilonia
date:  02/06/2020
---

Në korrik të vitit 2007, një studiues nga Universiteti i Vienës ishte duke punuar me projektin e Muzeut Britanik, kur gjeti një pllakë me një mbishkrim nga koha e Nebukadnetsarit, mbretit të Babilonisë. Te pllaka ai gjeti emrin “Nebusarsekim”, i cili është emri i një zyrtari babilonas përmendur tek Jeremia 39:3. Nebusarsekim është një nga shumë personat e tjerë të përmendur në Bibël, të cilët (falë arkeologjisë) janë vërtetuar si njerëz realë nga koha e Danielit dhe Nebukadnetsarit.

`Lexoni Danieli 1 dhe 5. Çfarë lidhje kanë vendimet e hershme të Danielit me atë që më vonë ai u përdor si shërbëtori dhe profeti i Zotit, për të ndikuar tek miliona njerëz nëpër histori?`

Danieli “vendosi në zemrën e tij” (Danieli 1:8) të qëndrojë besnik ndaj Zotit në atë çfarë hante dhe kujt i lutej. Këto zakone të mira, të formuara që në rini, u bënë stili i jetës, që e fuqizonte dhe i dhuroi një jetë të gjatë. Rezultati i vendimit të tij ishte një mendje e mprehtë, zgjuarsia dhe kuptimi i zbulesave hyjnore. Këtë fakt pranoi si mbreti Nebukadnetsar, po ashtu edhe mbreti Belshatsar, prandaj Danieli fitoi pozitat më të larta të mbretërisë. Por, ndoshta akoma më e rëndësishme, falë gjithë kësaj, madje Mbreti Nebukadnetsar u kthye tek Zoti Krijues (Danieli 4:34–37).

Nebukadnetsari ishte biri i mbretit Nabopolasari. Së bashku ata kishin ndërtuar një qytet të mahnitshëm, të pashoq në botën e lashtë (Danieli 4:30). Qyteti i Babilonisë ishte i stërmadh, me mbi 300 tempuj, një pallat luksoz mbretëror dhe i rrethuar nga mure dyfishe, 3.6 dhe 6.7 metra të trashë. Këto mure kishin tetë porta kryesore, të emëruara sipas perëndisë kryesore babilonase. Porta më e famshme, ndoshta është porta e perëndeshës Ishtar, e zbuluar nga gjermanët, që mund ta shohim në Muzeun Pergamom në Berlin.

Tek Danieli 7:4, Babilonia është simbolizuar si një luan me krahët e shqiponjës. Muret pranë portës Ishtar janë zbukuruar me imazhet e 120 luanëve. Gjithashtu gjatë gjurmimeve u gjet një imazh i një luani, duke sulmuar një njeri. E gjitha kjo vërteton që luani ishte një simbol i përshtatshëm i Babilonisë së lashtë. Kjo vetëm e konfirmon mesazhin e profecive biblike dhe historitë e Biblës.

`Tek Danieli 1:8 lexojmë që Danieli “vendosi në zemrën e tij”. Çfarë do të thotë kjo? Çfarë duhet të vendosni ju në zemrën tuaj për të bërë ose për të mos bërë?`