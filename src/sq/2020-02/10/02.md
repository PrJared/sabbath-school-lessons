---
title:  Davidi, Solomoni dhe monarkia
date:  31/05/2020
---

Monarkia e Davidit dhe e Solomonit përfaqëson epokën e artë të historisë së Izraelit. Po sikur Davidi dhe Solomoni të mos kishin ekzistuar kurrë, siç pohojnë disa? Po sikur mbretëria e tyre të mos ishte aq e madhe siç e përshkruan Bibla dhe si dyshojnë disa? Pa Davidin nuk do të kishim Jerusalemin, kryeqytetin e kombit (2 Samueli 5:6–10). Pa Davidin nuk do të ishte ndërtuar tempulli gjatë sundimit të birit të tij Solomon (1 Mbretërit 8:17–20). Dhe së fundi, pa Davidin nuk do të kishim Mesian e premtuar, sepse Ai, sipas profecisë, duhet të ishte pasardhësi i Davidit (Jeremia 23:5, 6; Zbulesa 22:16). Në qoftë se heqim Davidin nga historia, duhet të rishkruajmë komplet historinë e Izraelit. Ndërkohë, historia e Izraelit, siç e lexojmë në Bibël, është e saktë dhe i jep Izraelit dhe kishës rolin dhe misionin e saj unik.

`Lexoni 1 Samuelit 17. Si ia siguroi Zoti Izraelit një fitore vendimtare? Ku ndodhi kjo?`

Vini re përshkrimin e përpiktë gjeografik të vendit të betejës tek 1 Samueli 17:1–3. Vendi Khirbet Qeiyafa ndodhet te kodrat, pikërisht aty ku është përshkruar kampi Izraelit. Gjurmime të reja kanë zbuluar një qytet masiv të fortifikuar të garnizonit nga koha e Saulit dhe e Davidit, që e kishte pamjen nga lugina. Arkeologët gjetën që ky qytet kishte dy porta. Meqenëse shumica e qyteteve në Izraelin e lashtë kishin vetëm një portë, ky fakt do të thotë se ka shumë mundësi që ky qytet të jetë Shaaraim (1 Samueli 17:52), emri i të cilit në hebraishten e vjetër do të thotë “dy porta”.

Në qoftë se ky është rasti, atëherë ky qytet i lashtë biblik është zbuluar për herë të parë. Në vitin 2008 dhe 2013, u gjetën dy mbishkrime që shumë besojnë se përfaqësojnë shkrimin më të vjetër hebraik të gjetur. Mbishkrimi i dytë përmend emrin Eshbaal, që është i njëjti emër si një prej djemve të mbretit Saul (1 Kronikave 9:39).

Në vitin 1993, gjurmimet arkeologjike në qytetin verior Tel Dan zbuluan një mbishkrim përkujtimor nga Mbreti Hazael i Damaskut, i cili përmend fitoren e tij mbi “mbretin e Izraelit” dhe “shtëpinë e Davidit”. Kjo është e njëjta mënyrë sesi në Bibël përshkruhet dinastia e Davidit. Këto zbulime arkeologjike na japin prova të fuqishme që Davidi ka qenë një mbret real në historinë e Izraelit, siç na tregon Bibla.

`Mendoni pak çfarë pasoje dhe ndikim te besimi ynë mund të sjellë ideja që mbreti David nuk ka ekzistuar kurrë?`