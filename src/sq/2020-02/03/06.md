---
title:  Apostujt dhe Bibla
date:  16/04/2020
---

Autorët e Dhiatës së Re kishin të njëjtin qëndrim ndaj Biblës si Jezusi. Në ҫështjet e doktrinës, etikës dhe përmbushjes profetike, Dhiata e Vjetër gjithmonë ishte për ta Fjala autoritative e Perëndisë. Ne nuk gjejmë as në fjalët, as në veprat e apostujve, asgjë që do të sfidonte autoritetin ose vërtetësinë e ndonjë pjese të Biblës.

**Çfarë na mësojnë këto tekste rreth sesi e kuptuan apostujt autoritetin e Fjalës së Zotit?**

`Veprat 4:24–26`

`Veprat 13:32–36`

`Romakëve 9:17`

`Galatasve 3:8`

Vini re sa i lidhur në këto tekste është Shkrimi i Shenjtë me zërin e Vetë Zotit. Tek Veprat 4, para se të mbusheshin me Frymën e Shenjtë, dishepujt lavdëronin Perëndinë për shpëtimin e Pjetrit dhe Gjonit. Ata lavdëruan Zotin, duke e pranuar Atë si Krijues, i cili ka folur rreth Davidit, shërbëtorit të Tij. Pra, ata pranuan që fjalët e Davidit, në fakt ishin fjalët e Zotit. Tek Veprat 13:32–36, Davidi citohet sërish nga Pali, por fjalët e tij i janë atribuar Zotit, sepse tek vargu 32 thuhet: “Çfarë Zoti i premtoi etërve” (RSV).

Tek Romakëve 9:17, ku mund të prisnim Zotin si temën e diskutimit, Pali përdor termin “Shkrimi”. Ai shkruan: “Sepse Shkrimi i thotë Faraonit” edhe pse ai mund të kishte thënë: “Sepse Zoti i thotë Faraonit”. Tek Galatasve 3:8 sërish termi “Shkrimi” zëvendëson fjalën “Zoti”, duke treguar sesa të lidhur janë të dy.

Në fakt, autorët e Dhiatës së Re pa përjashtim u mbështetën tek Dhiata e Vjetër si tek Fjala e Zotit. Dhiata e Re përmban qindra citate nga Dhiata e Vjetër. Një studiues ka bërë një listë prej 2 688 referencash specifike -  400 nga Isaia, 370 nga Psalmet, 220 nga Eksodi, etj. Në qoftë se i shtojmë kësaj liste edhe të gjitha aluzionet, temat dhe motivet, numri do të shtohet edhe më shumë. Librat janë plot me referenca të profecive të Dhiatës së Vjetër, shpeshherë të paraqitura me frazën “Është shkruar...” (Mateu 2:5, Marku 1:2, 7:6, Luka 2:23, 3:4, Romakëve 3:4, 8:36, 9:33, 1 Korintasve 1:19, Galatasve 4:27, 1 Pjetrit 1:16). E gjithë kjo vërteton që Shkrimi i Dhiatës së Vjetër është themeli mbi të cilin qëndrojnë mësimet e Jezusit dhe të apostujve.

`Çfarë na mësojnë këta shembuj rreth rrezikut të madh të ideve, të cilat e zvogëlojnë rëndësinë e besimit tek autoriteti i tërë Biblës?`