---
title:  Jezusi dhe ligji
date:  13/04/2020
---

`Lexoni Mateu 5:17–20; Mateu 22:29; dhe Mateu 23:2, 3. Çfarë thotë Jezusi në këto kontekste?`

Jezusi i mësoi dishepujve të Tij bindje ndaj Fjalës dhe ligjit të Zotit. Nuk gjejmë në fjalët e Jezusit asnjë grimcë dyshimi ndaj autoritetit ose rëndësisë së Biblës. Përkundrazi, Ai gjithmonë i referohet Shkrimit si burimit të autoritetit hyjnor. Ai i tha saducenjve: “ ‘Ju bëni gabim, sepse nuk e kuptoni as Shkrimin as pushtetin e Perëndisë’” (Mateu 22:29). Jezusi mësoi që vetëm një njohuri intelektuale e Biblës dhe e mësimeve të saj nuk mjafton për të njohur të vërtetën dhe, akoma më e rëndësishme, për të njohur Zotin, i cili është e vërteta.

`Çfarë na tregon Mateu 22:37–40 rreth pikëpamjes së Jezusit ndaj ligjit të Moisiut?`

Në këtë shpallje ndaj skribit, juristit të asaj kohe, Jezusi i përmbledh Dhjetë Urdhërimet, që iu dhanë Moisiut pothuajse 1 500 vjet më përpara. Ne duhet të pranojmë që Jezusi u përqëndrua tek ligji i Dhiatës së Vjetër, duke e lartësuar në nivelin më të lartë. Shumë të krishterë kanë arritur në një përfundim të gabuar se këtu u dha një urdhërim i ri, prandaj ligjet e Dhiatës së Vjetër janë zëvëndësuar me ungjillin e Dhiatës së Re. Por, në fakt Jezusi këtu mëson, duke u bazuar në ligjin e Dhiatës së Vjetër. Krishti i zbuloi njerëzve ligjin më qartë dhe më gjërë, duke shpallur që “ ‘nga këto dy urdhërime’ ” (përmbledhja e Dhjetë Urdhërimeve, ku katër të parat përqëndrohen tek marrëdhënia midis njeriut dhe Zotit, kurse gjashtë të tjerat tek marrëdhënia me njerëzit e tjerë) “ ‘varet i tërë ligji dhe profetët’ ” (Mateu 22:40). Në këtë mënyrë, Jezusi gjithashtu lartëson tërë Dhiatën e Vjetër, sepse, “ligji dhe profetët” ishte një shprehje e shkurtër për t’iu referuar të treja ndarjeve të Dhiatës së Vjetër – ligjit, profetëve dhe librave të urtësisë.

“Ai [Krishti] i cilësoi Shkrimet si të pajisura me autoritet të padiskutueshëm dhe të njëjtën gjë duhet të bëjmë edhe ne sot. Bibla duhet paraqitur si Fjala e Perëndisë së pafund, si fundi i çdo kontradikte dhe themeli i të gjitha besimeve”—Ellen G. White, Mësime ndryshe nga Jezusi, vëll.1, fq. 22.

`Çfarë autoritetesh të tjera në jetën tuaj (familja, filozofia, kultura) mund t’ju pengojnë t’i nënshtroheni Fjalës së Zotit?`