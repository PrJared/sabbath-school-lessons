---
title:  Jezusi dhe i tërë Shkrimi
date:  14/04/2020
---

`Lexoni Luka 24:13–35, 44, 45. Si i përdor Jezusi Shkrimet e Shenjta për t’i mësuar dishepujve mesazhin e ungjillit?`

Pas vdekjes së Krishtit, ndjekësit e Tij ishin të hutuar dhe të zhytur në dyshime. Si ka mundësi që Mesia vdiq në kryq? Çfarë do të thotë kjo? Në këtë kapitull të Lukës ne shohim që Jezusi i shfaqet dy herë – një herë dyve prej tyre rrugës për në Emaus, dhe më vonë të gjithëve së bashku në Jerusalem. Jezusi shpjegoi dy raste të ndryshme, sesi këto ngjarje kishin përmbushur profecitë e Dhiatës së Vjetër: “Dhe, duke zënë fill nga Moisiu dhe nga gjithë profetët, Ai u shpjegoi atyre në të gjitha Shkrimet gjërat që i takonin Atij” (Luka 24:27).

Sërish tek Luka 24:44, 45, Ai thotë: “ ‘Këto janë fjalët që Unë ju thoja. . . . se duhet të përmbushen të gjitha gjërat, që janë shkruar lidhur me Mua në ligjin e Moisiut, në profetët dhe në psalmet’ ”. Atëherë Jezusi “ua hapi mendjen, që të kuptonin Shkrimet”.

Vini re referencën specifike tek Luka 24:27 - “të gjitha Shkrimet”. Kjo është theksuar sërish edhe në pasazhin e dytë, kur Jezusi përmend “ ‘ligjin e Moisiut, profetët dhe psalmet’ ” (Luka 24:44). Kjo tregon qartë se Jezusi, Fjala e mishëruar (Gjoni 1:1–3, 14), varej tek autoriteti i Shkrimit për të shpjeguar sesi këto gjëra ishin parashikuar qindra vjet më përpara. Duke respektuar tërë Shkrimet e Shenjta, Jezusi i mësoi dishepujve të Tij që të ndjekin shembullin e Tij. Dhe kur ata u shpërndanë për të predikuar Ungjillin, ata gjithashtu përdorën tërë Shkrimet e Shenjta për t’u sjellë besimtarëve të rinj në mbarë botën fuqinë dhe kuptimin e Biblës.

Gjithashtu vini re si tek Mateu 28:18–20, Jezusi i thotë dishepujve të Tij (dhe neve sot) që “ ‘Mua më është dhënë çdo pushtet (në përkthimin RSV – autoritet) në qiell e në tokë’ ”. Por ky autoritet qëndron i rrënjosur tek Ati dhe tërë Hyjnia e Trinisë, sepse Ai thotë: “ ‘Shkoni, pra, dhe bëni dishepuj nga të gjithë popujt, duke i pagëzuar në emër të Atit e të Birit e të Frymës së Shenjtë’ ” (RSV). Dhe pastaj vjen vargu kyç: “ ‘duke i mësuar të zbatojnë të gjitha gjërat që unë ju kam urdhëruar’”. Çfarë na ka mësuar dhe urdhëruar Jezusi? Mësimet e Tij janë të bazuara tek tërë Shkrimi i Shenjtë. Ai erdhi pikërisht për shkak të autoritetit profetik të Biblës, dhe ia nënshtroi jetën e Tij Atit për të përmbushur profecitë e Shkrimit.

`Në qoftë se Jezusi pranoi tërë Shkrimin e Shenjtë, pse të mos bëjmë të njëjtën gjë? Si mund të mësojmë të pranojmë autoritetin e tërë Biblës, madje kur kuptojmë që jo gjithçka e shkruar në të është ende domosdoshmërisht e zbatueshme në kohën tonë? Sillni përgjigjen tuaj tek grupi i Shkollës së Sabatit.`