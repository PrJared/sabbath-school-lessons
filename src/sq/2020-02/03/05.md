---
title:  Jezusi, origjina dhe historia e Biblës
date:  15/04/2020
---

Jezusi mësoi që Bibla është Fjala e Zotit në atë kuptim që përmbajtja e saj është sinonime me atë çfarë thotë Zoti. Origjina e Biblës gjendet tek Zoti, prandaj, ajo është autoriteti përfundimtar për çdo aspekt të jetës. Zoti gjatë historisë i shpalosi njerëzimit vullnetin e Tij nëpërmjet Biblës.

Për shembull, tek Mateu 19:4, 5, Jezusi i referohet citatit të shkruar nga Moisiu. Megjithatë, Jezusi e merr këtë pasazh dhe thotë: “ ‘Ai që i krijoi që në fillim. . . tha: "Për këtë arsye njeriu do ta lërë babanë dhe nënën e vet” ’ ”. Në vend që të thoshte, “Kështu është shkruar”, Jezusi thotë: “Ai që i krijoi që në fillim . . . tha”. Kështu Jezusi bën të qartë që tek Zanafilla janë shkruar fjalët e Krijuesit. Në fakt, Zoti këtu është parë si Autori i kësaj shpalljeje, edhe pse libri i Zanafillës u shkrua nga Moisiu.

**Lexoni tekstet e mëposhtme. Si i kuptoi Jezusi personat dhe ngjarjet historike të Biblës?**

`Mateu 12:3, 4`

`Marku 10:6–8`

`Luka 4:25–27`

`Luka 11:51`

`Mateu 24:38`

Jezusi në mënyrë të vazhdueshme i trajton njerëzit, vendet dhe ngjarjet e Dhiatës së Vjetër si të vërteta historike. Ai i referohet Zanafillës 1 dhe 2, Abelit tek Zanafilla 4, Davidit që hëngri bukët e paraqitjes, profetit Elise dhe personazheve të tjera historike. Disa herë Ai foli rreth vuajtjeve të profetëve të lashtë (Mateu 5:12, Mateu 13:57, Mateu 23:34–36, Marku 6:4). Në një mesazh paralajmërues Jezusi edhe përshkruan ditët e Noeut: “ ‘Sepse, ashtu si në ditët përpara përmbytjes, njerëzit hanin dhe pinin, martoheshin dhe martonin, derisa Noeu hyri në arkë; dhe nuk kuptuan asgjë, deri sa erdhi përmbytja dhe i fshiu të gjithë; kështu do të ndodhë në ardhjen e Birit të njeriut’” (Mateu 24:38, 39). Nuk ka asnjë dyshim që Jezusi fliste rreth përmbytjes globale si një ngjarje historike, ku Zoti gjykoi botën.

`Nëse Vetë Jezusi i referohet këtyre njerëzve dhe ngjarjeve historike si reale, çfarë tregon rreth fuqisë së mashtrimit të Satanit fakti që shumë njerëz sot, madje të krishterë, shpeshherë mohojnë ekzistencën e tyre? Përse nuk duhet të biem kurrë në këtë grackë?`