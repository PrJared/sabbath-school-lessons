---
title:  I përulur dhë mirënjohës
date:  30/01/2020
---

`Mbreti i penduar shpalli: “Tërë banorët e dheut përpara tij konsiderohen si asgjë” (Danieli 4:35). Çfarë mesazhi të rëndësishëm po jep mbreti nga konteksti i tij? `

Nga ta dimë që Nebukadnetsari sinqerisht e pranoi Zotin e vërtetë? Prova kryesore është fakti që Nebukadnetsari vetë është autori i letrës së cituar nga Danieli tek kapitulli 4. Në fakt, shumica e këtij kapitulli duket si citimi i letrës që mbreti shpërndau nëpër mbretërinë e tij të madhe. Në këtë letër, mbreti tregon rreth krenarisë dhe çmendurisë së tij, dhe e pranon me përulësi ndërhyrjen e Zotit në jetën e tij. Mbretërit e lashtë rrallë do të shkruanin ndonjë gjë, që nuk do t’i tregonte ata në një dritë të mirë. Pothuajse të gjitha dokumentet mbretërore të kohës së lashtë lavdërojnë mbretin. Por, një dokument si ky, në të cilin mbreti pranon krenarinë e tij dhe sjelljen si një kafshë, dëshmon për një ndryshim të vërtetë të zemrës. Përveç kësaj, duke shkruar këtë letër rreth përvojës së tij dhe, duke rrëfyer me përulësi sovranitetin e Zotit, mbreti vepron si një misionar. Ai nuk mund ta mbajë mësimin dhe përvojën e tij për vete, por ndihet i nxitur për t’i treguar të gjithëve. Dhe në lutjen dhe lavdërimin e mbretit(Danieli 4:34–37) mund të shohim realitetin e eksperiencës së tij.

Mbreti tani ka një renditje ndryshe të vlerave në jetën e tij, tani ai është në gjendje për të pranuar faktin që fuqia njerëzore është e kufizuar. Në një lutje të thellë falenderimi, mbreti lartëson fuqinë e Zotit të Danielit dhe pranon që “Tërë banorët e dheut përpara tij konsiderohen si asgjë”(Danieli 4:35). Pra, njerëzit në vetvete nuk kanë asgjë për t’u mburrur. Kështu që, për herë të fundit kur shohim mbretin Nebukadnetsar në librin e Danielit, ai është i përulur dhe mirënjohës, duke i kënduar këngë lavdie Zotit dhe, duke na paralajmëruar që të mos bëhemi krenarë.

Sigurisht, Zoti vazhdon duke ndryshuar jetët edhe sot. Pavarësisht sa krenarë ose mëkatarë mund të jenë njerëzit, Zoti është i mëshirshëm dhe i fuqishëm për të ndryshuar mëkatarët rebelë në bijtë e Tij të dashur.

`Lexoni Filipianëve 2:1–11. Çfarë gjejmë në këtë tekst që duhet të eliminojë krenarinë nga jetët tona?`