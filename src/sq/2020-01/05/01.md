---
title:  Nga krenaria tek përulësia
date:  25/01/2020
---

### Lexoni për studimin e kësaj jave
Danieli 4:1–33, Fjalët e Urta 14:31, 2 Mbretërve 20:2–5, Jona 3:10, Danieli 4:34–37, Filipianëve 2:1–11.

> <p>Vargu përmendësh</p>
> “Sa të mëdha janë shenjat e Tij dhe sa të fuqishme mrekullitë e tij! Mbretëria e Tij është një mbretëri e përjetshme dhe sundimi i Tij vazhdon brez pas brezi” (Danieli 4:3).

Krenaria quhet mëkati i parë. Ajo për herë të parë u tregua tek Luciferi, kryeengjëlli i oborreve qiellore. Prandaj thotë Zoti nëpërmjet profetit Ezekiel: “Zemra jote ishte ngritur për bukurinë tënde; ke korruptuar diturinë tënde për shkak të shkëlqimit tënd. Unë po të hedh për tokë, po të vë përpara mbretërve, me qëllim që të të shohin” (Ezekieli 28:17).

Pikërisht krenaria shkaktoi rënien e Luciferit, prandaj tani ai mbjell krenarinë edhe tek njerëzit, në mënyrë që ata të rebelohen kundër Zotit dhe, kështu edhe të ecin në udhën e shkatërrimit. Ne të gjithë jemi lindur mëkatarë, madje ekzistenca jonë është e varur nga Zoti. Çdo dhunti që kemi, çdo gjë që arrijmë nëpërmjet këtyre dhuntive, vijnë nga Zoti. Pra, si guxojmë të jemi krenarë, mburravecë dhe arrogantë kur në realitet na takon të jemi të përulur në çdo gjë që bëjmë?

Nebukadnetsarit i nevojitej shumë kohë për të mësuar rëndësinë e përulësisë. As shfaqja e personit të katërt në furrën përvëluese, (që studiuam javën e kaluar) nuk e ndryshoi jetën e tij. Vetëm pasi Zoti përkohësisht e hoqi pushtetin nga duart e Nebukadnetsarit dhe e dërgoi për të jetuar bashkë me kafshët e fushës, mbreti më në fund pranoi statusin e tij të vërtetë.

_*Studioni mësimin e kësaj jave për të përgatitur Sabatin e datës 1 shkurt._