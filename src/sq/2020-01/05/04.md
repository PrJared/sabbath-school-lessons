---
title:  Është Qielli ai që sundon
date:  28/01/2020
---

Pavarësisht nga këshilla për t’u penduar dhe për t’i kërkuar Zotit falje, krenaria e madhe e mbretit shkaktoi plotësimin e dekretit qiellor (Danieli 4:28–33). Ndërsa mbreti po ecte në pallatin e tij, duke lavdëruar veten për tërë arritjet e tij, ai papritur humb mendjen dhe, për shkak të kësaj gjendjeje ai del jashtë pallatit mbretëror. Ai mund të ketë përjetuar një gjendje patologjike, që quhet likantropi ose zoantropi klinike. Kjo gjendje i bën pacientët të veprojnë si kafshë. Pra, kjo ndodh kur njeriu ndihet sikur është burgosur në një trup të gabuar, prandaj dëshiron të jetë një kafshë dhe sillet si i tillë.

`Lexoni 2 Mbretërve 20:2–5; Jona 3:10; dhe Jeremia 18:7, 8. Çfarë na tregojnë këto tekste rreth mundësisë që pati mbreti për të shmangur ndëshkimin?`

Fatkeqësisht, Nebukadnetsari duhet të mësojë në mënyrë të ashpër. Meqenëse pushteti e pengonte mbretin të reflektonte mbi marrëdhënien e tij me Zotin, Ai e shfuqizoi Nebukadnetsarin dhe e dërgoi për të jetuar bashkë me kafshët e fushës. Tani mbreti pranon që është totalisht i varur nga Zoti. Në fakt, mësimi që Zoti dëshiroi t’i mësojë mbretit arrogant ishte se “është Qielli ai që sundon” (Danieli 4:26). Në fakt, gjykimi mbi mbretin ka ende një qëllim më të madh në planin e Zotit. Kjo është shprehur shumë qartë në dekretin e qenieve qiellore: “në mënyrë që të gjallët të dinë që Shumë i Larti sundon mbi mbretërinë e njerëzve; ai ia jep atij që dëshiron dhe larton mbi të të keqin e të këqinjve’” (Danieli 4:17).

Me fjalë të tjera, disiplinimi i Nebukadnetsarit duhet të jetë një mësim për ne të gjithë. Meqenëse ne jemi pjesa e grupit të “të gjallëve”, ne duhet t’i kushtojmë më shumë vëmendje mësimit kryesor: “Shumë i Larti sundon mbi mbretërinë e njerëzve”.

`Përse është kaq e rëndësishme të mësojmë që “Shumë i Larti sundon mbi mbretërinë e njerëzve”? Si kjo njohuri duhet të ndikojë në mënyrën sesi i trajtojmë njerëzit nën pushtetin tonë?`