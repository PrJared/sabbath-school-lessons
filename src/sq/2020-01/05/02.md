---
title:  A nuk është kjo Babilonia e madhe?
date:  26/01/2020
---

`Lexoni Danieli 4:1–33. Çfarë ndodhi me mbretin dhe pse? `

Zoti i dha Nebukadnetsarit një tjetër ëndërr. Kësaj radhe, mbreti nuk e harroi, por sërish ekspertët e tij dështuan në interpretim. Kështu që ai kërkoi përsëri ndihmën e Danielit. Në ëndrrën e tij mbreti kishte parë një pemë të madhe, që zgjatej deri në qiell dhe një qenie hyjnore, i cili urdhëroi që kjo pemë të pritej. Vetëm rrënjët dhe trungu i mbetur do të freskoheshin nga vesa prej qiellit. Por ajo që e shqetësoi më shumë mbretin ishte që qenia hyjnore kishte thënë: “Zemra e tij le të ndryshojë, dhe në vend të një zemre njeriu t’i jepet një zemër kafshe dhe le të kalojnë mbi të shtatë kohë” (Danieli 4:16). Duke kuptuar seriozitetin e ëndrrës, Danieli me mirësjellje shprehu dëshirën që kjo ëndërr të kishte lidhje me armiqtë e mbretit. Megjithatë, ai me besnikëri tregoi tërë mesazhin e ëndrrës – ëndrra i referohej vetë mbretit.

Pemët në Bibël shpeshherë janë përdorur si simbole të mbretërve, kombeve dhe perandorive (Ezekieli 17; 31; Osea 14; Zakaria 11:1, 2; Luka 23:31). Pra, pema e madhe këtu përfaqësonte një mbret arrogant. Zoti i ka dhënë pushtet dhe fuqi, megjithatë, ai dështon të mbajë mend që çdo gjë që ka i vjen nga Zoti.

`Përqëndrohuni tek Danieli 4:30. Çfarë tregohet në fjalët e mbretit që ai ende nuk arrin dot ta kuptojë paralajmërimin e Zotit? `

Ndoshta gjëja më e rrezikshme e krenarisë është që ajo na bën të harrojmë sa shumë varemi nga Zoti për çdo gjë. Dhe, kur e kemi harruar këtë gjë, jemi në një udhë të rrezikshme.

`Çfarë keni arritur në jetën tuaj? A mund të krenoheni për ato në mënyrë të shëndetshme? Nëse po, si?`