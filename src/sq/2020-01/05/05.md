---
title:  Ngritja e syve drejt Qiellit
date:  29/01/2020
---

`Lexoni Danieli 4:34–37. Si dhe pse ndryshoi jeta e mbretit?`

Zoti lejoi që Nebukadnetsari të sëmurej me një sëmundje të çuditshme, por më vonë e ktheu në shëndetin mendor. Interesante që ky shërim ndodhi pas shtatë vjetësh, siç e parashikoi profeti, pikërisht në atë çast kur mbreti ngriti sytë e tij drejt qiellit (Danieli 4:34).

“Për shtatë vjet Nebukadnetsari ishte habia për tërë nënshtetasit e tij; për shtatë vjet me radhë ai ishte përulur para tërë botës. Pastaj mendja e tij ishte kthyer dhe ai, duke kthyer sytë lart me përulësi drejt Zotit të qiejve, pranoi që ky ndëshkim i tij vinte nga dora hyjnore. Në një shpallje publike ai pranoi fajin e tij dhe mëshirën e madhe të Zotit, falë së cilës ai ishte kthyer në gjendje njerëzore”—Ellen G. White, Prophets and Kings, p. 520.

Pa dyshim, ndryshime të mëdha mund të ndodhin kur ne ngremë sytë tanë drejt qiellit. Porsa mendja e mbretit u kthye, ai tregoi që ka mësuar mësimin e Zotit.

Megjithatë, kjo histori nuk është kaq shumë rreth Nebukadnetsarit sesa rreth mëshirës së Zotit. Mbreti më përpara kishte humbur tri mundësi për të pranuar Zotin e Izraelit si Zoti i jetës së tij. Këto mundësi ishin kur ai pa urtësinë e jashtëzakonshme të katër robërve hebrenj (Danieli 1), kur Danieli interpretoi ëndrrën e tij (Danieli 2), dhe kur dëshmoi sesi tre hebrenj shpëtuan nga zjarri i furrës (Danieli 3). Fund së fundi, nëse ky përjetim i fundit nuk e përuli dot mbretin, çfarë do ta ndryshonte zemrën e tij? Pavarësisht nga kokëfortësia e mbretit, Zoti i jep edhe një mundësi të katërt, më në fund fiton zemrën e tij dhe e kthen sërish në statusin mbretëror (Danieli 4). Nga çështja e Nebukadnetsarit, mund të shohim që Zoti na jep mundësi njëra pas tjetrës për të na kthyer në marrëdhënie të shëndetshme me Atë. Siç shkruan Pali shumë shekuj më pas, Zoti “dëshiron që gjithë njerëzit të shpëtohen dhe t’ia arrijnë njohjes të së vërtetës” (1 Timoteut 2:4). Në këtë histori shohim një shembull të fuqishëm të kësaj të vërtete.

`Çfarë ka bërë Zoti në jetën tuaj për t’ju përulur dhe kthyer në marrëdhënie të shëndetshme me Atë? Çfarë keni mësuar nga kjo eksperiencë? Çfarë ndryshimesh ndoshta duhet të bëni në jetën tuaj për të shmangur të njëjtin gabim sërish?`