---
title:  Për më tepër studim
date:  31/01/2020
---

“Mbreti krenar tani u bë një fëmijë i përulur i Perëndisë; sundimtari tiranik dhe despotik u kthye në një mbret të urtë dhe të dhembshur. Ai që kishte kundërshtuar dhe blasfemuar Zotin e qiejve, tani pranon fuqinë e Shumë të Lartit dhe sinqerisht mundohet të promovojë në nënshtetasit e tij frikën e Zotit dhe një jetë të lumtur. Prej qortimit nga Zoti i zotërve dhe Mbreti i mbretërve, Nebukadnetsari kishte mësuar më në fund mësimin që duhet mësuar nga të gjithë drejtuesit – madhështia e vërtetë ndodhet në mirësinë e vërtetë. Ai pranoi Zotin Krijues, duke thënë: ‘Tani, unë Nebukadnetsari lëvdoj, lartësoj dhe përlëvdoj Mbretin e qiellit, sepse të gjitha veprat e tij janë të vërteta dhe rrugët e tij janë drejtësi; ai ka pushtet të poshtërojë ata që ecin me kryelartësi’.

“Tani u plotësua qëllimi i Zotit që mbretëria më e madhe në botë të tregonte lavdinë e Tij. Kjo shpallje publike, në të cilën Nebukadnetsari pranoi mëshirën, mirësinë dhe autoritetin e Zotit, ishte vepra e tij e fundit e regjistruar në historinë e shenjtë”—Ellen G. White, Prophets and Kings, fq. 521.

**Pyetje për diskutim**

`1.	“Krenaria na drejton tek çdo ves tjetër: është një gjëndje e mendjes plotësisht kundër Zotit. A ju duket kjo e ekzagjeruar? Në qoftë se po, mendoni pak . . . sa më shumë krenar është njeriu, aq më tepër urren krenarinë tek të tjerët. Në fakt, në qoftë se doni të vlerësoni sa krenar jeni, testi më i lehtë është të pyesni veten: ‘Sa shumë i urrej njerëzit kur më qortojnë ose nuk më kushtojnë vëmendje, ose fusin hundën e tyre në punët e mia, ose shfaqin superioritetin ose thjesht shesin mend’? Ideja është që krenaria e secilit prej nesh ndeshet me krenarinë e njerëzve të tjerë. Ne acarohemi nga dikush që “bën zhurmë” në festë, sepse donim vetë të ishim në vendin e tij. Dy konkurrentë kurrë nuk e duan njëri-tjetrin”—C. S. Lewis, Mere Christianity [New York: Touchstone, 1996], p. 110. Çfarë nga ajo që po thotë këtu Luis mund t’ju ndihmojë të zbuloni krenarinë në jetën tuaj?`

`2. Tema e Danielit 4 porsi Danielit 3 është sovraniteti i Zotit. Përse është kjo temë kaq e rëndësishme që duhet patjetër ta kuptojmë? Çfarë roli ka Sabati për të na ndihmuar të kuptojmë këtë të vërtetë thelbësore?`