---
title:  Paralajmërimi nga profeti
date:  27/01/2020
---

`Lexoni Danieli 4:27. Përveç paralajmërimit rreth asaj çfarë ka për të ndodhur, çfarë i këshillon Danieli mbretit për të bërë, dhe pse? (Shih edhe Fjalët e Urta 14:31).`

Danieli jo vetëm që interpreton ëndrrën, por edhe e këshillon mbretin sesi të dalë nga kjo situatë: “Prandaj, o mbret, prano këshillën time: jepu fund mëkateve të tua, duke praktikuar drejtësinë; dhe paudhësive të tua, duke treguar mëshirë ndaj të varfërve; ndofta begatia jote do të zgjasë” (Danieli 4:27).

Nebukadnetsari kryente një punë të madhe në ndërtimin e Babilonisë. Kopshtet, sistemimi i kanaleve, qindra tempuj dhe projekte të tjera e kthyen qytetin në një nga shtatë mrekullitë e botës së lashtë. Megjithatë bukuria dhe madhështia e qytetit, të paktën pjesërisht, ishte arritur nëpërmjet shfrytëzimit të skllevërve dhe neglizhencës ndaj të varfërve. Për më tepër, thesari i perandorisë përdorej për kënaqësitë e mbretit dhe oborrit të tij. Kështu që krenaria e Nebukadnetsarit jo vetëm që e pengonte atë të pranonte Zotin, por si pasojë edhe e verbonte ndaj vështirësive të njerëzve në nevojë. Meqenëse Zoti ynë i kushton vëmendje dhe kujdesje të veçantë të varfërve, nuk është e çuditshme që nga mëkatet e tjera të mundshme të mbretit, Danieli e këshilloi mbretin të kthehet pikërisht nga mëkati i neglizhencës ndaj të varfërve.

Ky mesazh nga Zoti nuk është gjë e re. Profetët e Dhiatës së Vjetër shpeshherë paralajmëronin popullin e Izraelit që të mos shtypnin të varfërit. Në fakt, pikërisht neglizhenca ndaj nevojtarëve si një mëkat i madh midis të tjerash u bë shkaku i mërgimit të mbretit të Izraelit. Fund së fundi, dhëmbshuria ndaj të varfërve është shprehja më e fortë e dashurisë së krishterë; ndërsa shfrytëzimi dhe neglizhenca ndaj të varfërve është parë si sulm kundër Vetë Zotit. Duke u kujdesur për nevojtarët, ne pranojmë që çdo gjë i përket Zotit, pra që nuk jemi pronarë, por vetëm administratorë/kujdestarë të pronës së Zotit.

Duke i shërbyer të tjerëve me zotërimet tona, ne nderojmë Zotin dhe i nënshtrohemi sundimit të Tij. Pikërisht fakti që çdo gjë i përket Zotit duhet të tregojë vlerën dhe përdorimin e zotërimeve tona materiale. Në këtë pikë, mbreti Nebukadnetsar dështoi. Dhe ne do të dështojmë porsi ai, në qoftë se nuk do të pranojmë që gjithçka që jemi dhe kemi vjen nga Zoti dhe i përket Atij dhe, në qoftë se nuk e tregojmë këtë qartë duke ndihmuar njerëzit në nevojë.