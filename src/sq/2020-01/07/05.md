---
title:  Në gropën e luanëve
date:  12/02/2020
---

`Lexoni Danieli 6:11–23. Cila nga fjalët e mbretit tregon që Danieli ka dëshmuar në mënyrë të fuqishme me anë të besnikërisë së tij ndaj Zotit?`

Komplotistët së shpejti e gjejnë Danielin duke u lutur – pra, duke bërë pikërisht atë çfarë ndalonte dekreti. Dhe, duke akuzuar Danielin para mbretit ata i referohen në një mënyrë përçmuese: “Danieli, që është një ndër të mërguarit e Judës” (Danieli 6:13). Në sytë e tyre, një nga kryeadministratorët e mbretërisë, favoriti i mbretit, është veç “një ndër të mërguarit”. Përveç kësaj, ata futnin xixa midis mbretit dhe Danielit, duke shpallur që ai “nuk tregon asnjë konsideratë për ty, o mbret, ose për dekretin që ke nënshkruar”. Tani mbreti kupton që ka rënë në kurth, duke nënshkruar këtë dekret. Bibla thotë që “u përpoq deri sa perëndoi dielli ta shkëputë nga duart e tyre” (Danieli 6:14). Por brenda ligjit nuk kishte asgjë që mbreti mund të bënte për të shpëtuar profetin nga ndëshkimi i përcaktuar. Ligji i pakthyeshëm i medëve dhe persianëve duhej plotësuar deri në detaje. Kështu që mbreti me hidhërim urdhëron që Danieli të hidhet në gropën e luanëve. Megjithatë, duke bërë këtë mbreti Dar shpreh shpresë, e cila tingëllon si një lutje: “‘Perëndia jote, së cilës ti i shërben vazhdimisht, do të vijë vetë të të shpëtojë’” (Danieli 6:16).

Teksti biblik nuk tregon se çfarë bëri Danieli midis luanëve, por mund të supozojmë që ai ishte duke u lutur. Dhe Zoti nderoi besimin e Danielit, duke dërguar engjëllin e Tij për ta mbrojtur. Në mëngjes, Danieli ishte ende i paprekur dhe gati për të vazhduar aktivitetet qeveritare. Duke komentuar mbi këtë, Ellen G. White thotë: “Zoti nuk i parandaloi armiqtë e Danielit nga hedhja e tij në gropën e luanëve. Ai lejoi engjëjt e këqinj dhe njerëzit e këqinj të arrinin qëllimin e tyre. Por, kjo e bëri shpëtimin e shërbëtorit të Tij akoma më madhështor, dhe dështimin e armiqve të së vërtetës dhe drejtësisë akoma më të plotë”—Prophets and Kings, fq. 543, 544.

`Edhe pse kjo histori ka një fund të lumtur (të paktën për Danielin), si t’i kuptojmë ato histori, madje historira biblike (si p.sh. Marku 6:14–29), që nuk mbarojnë me një shpëtim të mrekullueshëm nga Zoti?`