---
title:  Për më tepër studim
date:  14/02/2020
---

Shpëtimi i Danielit është përmendur edhe tek Hebrenjve 11. Ajo, që mund të quhet “Salla e Famës së Besimit” thotë që profetët, ndër arritjet e tjera, “ua zunë grykën luanëve” (Hebrenjve 11:33). Kjo është e mrekullueshme, por duhet të mbajmë mend se heronjtë e besimit nuk janë vetëm ata që u shpëtuan si Danieli, por edhe ata që kanë vuajtur dhe vdekur si heronj, siç përmendet tek Hebrenjve 11. Zoti thërret disa për të dëshmuar me anë të jetës së tyre, të tjerët – me anë të vdekjes. Pra, tregimi i shpëtimit të Danielit nuk do të thotë që një shpëtim i tillë është i garantuar për të gjithë, siç mësojmë nga historitë e shumë vetave, që vdiqën si martirë. Megjithatë, Shpëtimi i mrekullueshëm i Danielit tregon që Zoti sundon mbi çdo gjë dhe Ai përfundimisht do të shpëtojë të gjithë bijtë e Tij nga fuqia e mëkatit dhe vdekjes. Dhe ky mesazh do të bëhet i qartë në kapitujt vijues të Danielit.

**Pyetje për diskutim**

`1. Francezi Zhan Pol Sartri ka shkruar që, “mënyra më e mirë për të konceptuar projektin themelor të realitetit njerëzor është të thuash që njeriu është një qenie, projekti i të cilit është të bëhet Perëndi” (Jean Paul Sartre, Being and Nothingness: A Phenomenological Essay on Ontology, Washington Square Press, 1956, fq. 724). Si na ndihmon kjo thënie filozofike për të kuptuar deri diku pse ra mbreti në këtë grackë? Përse ne të gjithë, pavarësisht nga statusi ynë shoqëror, duhet të kujdesemi që të mos biem në të njëjtin tundim si mbreti Dar? Në çfarë mënyrash të ndryshme mund të maskohet dëshira për të qenë “si Perëndi”?`

`2. Çfarë dëshmie i jepni të tjerëve me anë të besnikërisë suaj ndaj Zotit dhe ligjeve të Tij? A mendojnë njerëzit rreth jush që do të qëndroni të fortë në besimin tuaj, madje nëse kjo do t’ju kushtonte punën ose madje jetën tuaj?`

`3. Si mendoni, çfarë ishte ajo gjë te profeti Daniel, e cila e bënte atë një person që Zoti mund ta përdorte në mënyrë efikase për qëllimet e Tij? Me anë të ndihmës së Zotit, si mund të zhvilloni edhe ju të njëjtën karakteristikë?`

`4. Në çfarë mënyrash Danieli mund të justifikohej po të kishte vendosur të ndryshonte mënyrën sesi lutej për 30 ditë? Apo ky do të ishte një kompromis i rrezikshëm? Nëse po, pse?`