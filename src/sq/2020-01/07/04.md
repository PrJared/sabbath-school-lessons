---
title:  Lutja e Danielit
date:  11/02/2020
---

**“Por ti, kur lutesh, futu në dhomëzën tënde, mbylle derën dhe lutju Atit tënd në fshehtësi; dhe Ati yt, që shikon në fshehtësi, do të ta shpërblejë publikisht” (Mateu 6:6).**

`Lexoni Danieli 6:10. Përse Danieli nuk u lut në fshehtësi?`

Danieli ishte një politikan me eksperiencë, por mbi të gjitha ai ishte shërbëtor i Perëndisë. Si i tillë, ai ishte gjithashtu i vetmi person në qeveri që kuptoi se çfarë fshihej nën dekretin e mbretit. Për mbretin Dar dekreti ishte veç një mundësi për të forcuar unitetin në mbretërinë e tij, por për komplotuesit kjo ishte një strategji për të hequr qafe Danielin.

Sigurisht, shkaqet dhe motivet reale mbrapa komplotit janë ato të konfliktit kozmik midis Zotit dhe forcave të ligësisë. Në atë kohë (539 P.K.) Danieli kishte marrë vegimet e përshkruara tek Danieli 7 (553 p.K.) dhe 8 (551 P.K.). Kështu që ai mund ta kuptonte dekretin mbretëror jo vetëm si një çështje të politikës njerëzore, por si një betejë të luftës kozmike. Vegimi i Birit të Njeriut, i cili ia dorëzonte mbretërinë njerëzve të Shumë të Lartit, dhe ndihma e engjëllit interpretues (Danieli 7) mund t’i kishte dhënë kurajo për t’i bërë ballë një krize të tillë. Ai gjithashtu mund të kishte reflektuar mbi eksperiencën e shokëve të tij, të cilët guxuan të mos i bindeshin dekretit të mbretit Nebukadnetsar (Danieli 3).

Kështu që ai nuk ndryshoi zakonet e tij, por vazhdoi të lutej tri herë në ditë në drejtim të Jerusalemit. Pavarësisht nga ndalimi për t’iu lutur dikujt tjetër përveç mbretit, Danieli nuk e fshehu as nuk e maskoi jetën e tij të lutjes edhe gjatë periudhës kritike. Ai është një minoritet absolut, sepse ishte i vetmi midis dhjetra qeveritarëve dhe zyrtarëve të tjerë, që po shkon kundër urdhërit mbretëror. Nëpërmjet jetës së tij të hapur të lutjes, ai tregon që besnikëria ndaj Zotit është më e rëndësishme për të sesa besnikëria ndaj mbretit dhe dekretit të tij të pakthyeshëm.

`Lexoni Veprat 5:27–32. Edhe pse këtu paralajmërimi është shumë i qartë, përse ne para se të kundërshtojmë ligjin njerëzor, duhet të sigurohemi që po bëjmë vërtet vullnetin e Zotit? (Fund së fundi, mendoni për njerëz, të cilët kanë dhënë jetën e tyre për sistemin e besimit që ne tani e shohim si të gabuar).`