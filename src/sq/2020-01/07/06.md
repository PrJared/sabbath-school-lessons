---
title:  Restaurimi
date:  13/02/2020
---

`Lexoni Danieli 6:24–28. Çfarë dëshmie jep këtu mbreti rreth Zotit të Vërtetë?`

Një moment i rëndësishëm i kësaj historie është ai kur mbreti Dar lavdëron Zotin e Danielit dhe pranon sovranitetin e Tij. Ky është kulmi i tërë lavdërimeve që kemi lexuar në kapitujt e mëparshëm (Danieli 2:20–23; Danieli 3:28, 29; Danieli 4:1–3, 34–37). Porsi Nebukadnetsari, mbreti Dar përgjigjet ndaj shpëtimit të Danielit, duke lavdëruar Zotin. Por ai bën akoma më shumë: ai kthen mbrapa dekretin e tij të mëparshëm dhe urdhëron që të gjithë duhet “të dridhen dhe të kenë frikë para Perëndisë së Danielit” (Danieli 6:26).

Po, Danieli u shpëtua me anë të mrekullisë, besnikëria e tij u shpërblye, ligësia u ndëshkua, dhe nderi dhe fuqia e Zotit u restaurua. Por ajo çfarë shohim këtu në një shembull lokal, do të ndodhë në kohën e fundit në një shkallë universale: besimtarët besnikë do të shpëtohen, të këqinjtë do ndëshkohen dhe Zoti do të restaurojë emrin e Tij para Universit.

`Lexoni Danieli 6:24. Çfarë mund të na shqetësojë në këtë varg dhe pse?`

Këtu shohim një problem shqetësues – në gropën e luanëve u hodhën jo vetëm armiqtë e Danielit, por edhe gratë dhe fëmijët e tyre që ishin të pafajshëm. Si ta shpjegojmë këtë ndëshkim të padrejtë?

Pikë së pari, duhet të vërejmë që ky urdhër u dha nga mbreti sipas ligjit persian, i cili parashikonte ndëshkimin e tërë familjes së fajtorit. Sipas parimit të lashtë, tërë familja ka faj dhe përgjegjësi për krimin e të afërmit të tyre. Kjo nuk do të thotë që kjo është e drejtë, por vetëm që kjo histori është historikisht e saktë dhe përputhet me ligjet persiane të asaj kohe.

Së dyti, duhet të vërejmë që historia biblike tregon vetëm rreth ngjarjes, por nuk promovon veprimet e mbretit. Në fakt, Bibla e ndalon shumë qartë ndëshkimin e fëmijëve për shkak të fajit të etërve (Ligji i Përtërirë 24:16).

`Në rastet kur jeni duke i bërë ballë padrejtësive si kjo dhe shumë të tjerave, çfarë ngushëllimi mund të nxirrni nga tekste si 1 Korintasve 4:5? Çfarë thotë ky tekst dhe pse është ky mesazh kaq i rëndësishëm?`