---
title:  Komploti kundër Danielit
date:  10/02/2020
---

`Lexoni Danieli 6:6–9. Cili mendim fshihet pas këtij dekreti? Si luan ai me arrogancën e mbretit?`

Mbreti Dar ndoshta duket si budalla, duke shpallur një dekret, të cilin pas pak dëshiron të shfuqizojë. Ai ra në kurthin e zyrtarëve të tij, të cilët ishin mjaft dinakë për të luajtur me rrethanat politike të mbretërisë së sapothemeluar. Mbreti Dar decentralizoi qeverinë dhe themeloi 120 satrape për ta bërë administrimin më efikas. Megjithatë, ky veprim përmbante rreziqe me afat të gjatë. Një qeveritar ndikues mund të shkaktonte kollaj rebelim dhe të ndante mbretërinë. Kështu që, një ligj detyrues për t’iu lutur vetëm mbretit për 30 ditë iu duk si një strategji shumë e mirë për të kultivuar lojalitetin ndaj mbretit dhe për të parandaluar kryengritjen. Megjithatë, zyrtarët gënjyen duke pohuar që ky propozim u mbështet nga “tërë” qeveritarët, administratorët, satrapët dhe këshilltarët — në raportin e tyre ata e përjashtuan Danielin. Përveç kësaj, mbreti ndoshta u josh nga idea që, për ca kohë do të trajtohej si një perëndi.

Nuk ka asnjë evidencë që mbretërit persianë kërkonin ndonjëherë për vete një status hyjnor. Megjithatë, dekreti shpalli që mbreti do të jetë përfaqësuesi i vetëm i tërë perëndive për tridhjetë ditë; pra, tërë lutjet ndaj perëndive duhet të kalonin nëpërmjet tij. Fatkeqësisht, mbreti nuk i hetoi motivet e zyrtarëve mbas këtij propozimi. Kështu që, ai dështoi në kuptimin se ky ligj “kundër komplotit” në fakt ishte komplot kundër Danielit.

Duhet të vërejmë dy aspekte të këtij ligji. Së pari, shkelësit e këtij ligji do të hidheshin në gropën e luanëve. Meqenëse ky lloj dënimi nuk përmendet në dokumente të tjerë të lashtë, ndoshta armiqtë e Danielit e sugjeruan këtë lloj dënimi vetëm për këtë rast. Mbretërit e Lashtë të Lindjes së Afërt i mbanin luanët për t’i lëshuar gjatë gjuetisë. Prandaj nuk ishte problem që të gjenin luanë për të dënuar shkelësin e dekretit të ri. Së dyti, dekreti ishte i pandryshueshëm. Natyra e pandryshueshme e “ligjeve persiane dhe medëve” gjithashtu përmendet tek Esteri 1:19 dhe Esteri 8:8. Diodor Sikuli, historiani i lashtë grek, përmend një rast me mbretin Dar III (pasardhës i mbretit Dar të historisë së Danielit), kur ai ndryshoi mendjen, por nuk e shfuqizoi dot dënimin me vdekje që kishte shpallur për një njeri të pafajshëm.