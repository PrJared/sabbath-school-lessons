---
title:  Konflikti i Madh
date:  11/03/2020
---

`Lexoni Danieli 10:20, 21. Çfarë i zbulohet Danielit këtu?  `

Lajmëtari qiellor e tërheq perden dhe i tregon Danielit luftën kozmike mbrapa skenës së historisë njerëzore. Sa fillon Danieli të lutet, fillon një betejë shpirtërore midis Qiellit dhe tokës. Qeniet qiellore fillojnë të luftojnë me mbretin e Persisë për t’i lejuar judenjtë të vazhdojnë rindërtimin e tempullit. Ne e dimë që nga hyrja e kapitullit 10 që mbreti i Persisë ishte Kiri. Megjithatë, një mbret njerëzor nuk ndeshet dot me qeniet qiellore. Kjo do të thotë se mbrapa mbretit njerëzor është një agjent i lig shpirtëror, i cili nxit mbretin për të ndaluar judenjtë në rindërtimin e tempullit.

Një situatë të ngjashme lexojmë tek Ezekieli 28, ku mbreti i Tiros përfaqëson Satanin, pra fuqinë shpirtërore mbrapa mbretit njerëzor dhe qytetit të tij. Prandaj nuk është habi, që mbreti i Persisë me te cilin lufton Mikaeli, përfshin Satanin dhe engjëjt e tij të këqinj. Kjo tregon se kundërshtimet njerëzore për rindërtimin e tempullit të Jerusalemit pasqyrojnë luftën në botën shpirtërore.

`Lexoni Danieli 10:13. Çfarë lloj lufte është përshkruar këtu?`

“Ndërsa Satani mundohej të ndikonte fuqitë e perandorisë Medo-Persiane për të keqtrajtuar popullin e Zotit, engjëjt punonin për të mirën e mërgimtarëve. Kjo luftë ishte aq e rëndësishme saqë tërë qielli ishte i interesuar në të. Nëpërmjet profetit Daniel, na është dhënë një pamje e betejës së madhe midis forcave të së mirës dhe të së keqes. Tri javë të tëra Gabrieli luftoi me fuqitë e errësirës, duke u përpjekur të largojë ndikimet e tyre nga mendja e mbretit Kir; dhe para se të mbraojë ndeshja, vetë Krishti vjen për të ndihmuar Gabrielin. ‘Por princi i mbretërisë së Persisë më kundërshtoi njëzetenjë ditë’, shpall Gabrieli, ‘por ja, Mikaeli, një nga princat e parë, më erdhi në ndihmë, sepse kisha mbetur atje me mbretin e Persisë’ Danieli 10:13. U bë gjithçka që qielli mund të bënte për njerëzit e Zotit. Kjo përfundoi me fitore; fuqitë e armikut ishin mbajtur nën kontroll tërë ditët e sundimit të mbretit Kir dhe tërë ditët e birit të tij Kambis, i cili sundoi rreth shtatë vjet e gjysëm”—Ellen G. White, Prophets and Kings, fq. 571, 572.