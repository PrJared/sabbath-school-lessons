---
title:  Agjërimi dhe lutja, sërish
date:  08/03/2020
---

`Lexoni Danieli 10:1–3. Çfarë po bën sërish Danieli?`

Danieli nuk përmend arsye për mbajtjen kaq të gjatë të zisë. Por duket që ai u motivua për një ndërmjetësim aq të zellshëm, nga situata e judenjve që sapo ishin kthyer nga Babilonia në Palestinë.

`Lexoni Ezdra 4:1–5. Çfarë sfide përballojnë judenjtë të rikthyer në atdhe?`

Ne e dimë nga Ezdra 4:1–5 që në këtë kohë judenjtë kishin një opozitë të fortë ndaj përpjekjes së tyre për të rindërtuar tempullin. Samaritanët i dërguan raporte të rreme gjykatës persiane, duke nxitur mbretin të ndalonte punën e ndërtimit. Gjatë kësaj krize, Danieli i lutet Zotit tri javë për të ndikuar tek mbreti Kir, që ai të lejojë punën të vazhdojë.

Tani Danieli është afër moshës 90-vjeçare. Ai nuk shqetësohet rreth vetes, por rreth popullit të tij dhe sfidave që ata i bëjnë ballë. Dhe ai këmbëngul në lutje për tri javë të plota para se të marri përgjigje nga Zoti. Gjatë kësaj kohe, profeti ha vetëm ushqim shumë të thjeshtë dhe as nuk u vajos, sipas kulturës së tyre. Ai nuk ka asnjë interes për rehatinë apo pamjen e tij të jashtme. Ai është thellësisht i shqetësuar për bashkatdhetarët e tij në Jerusalem.

Duke studiuar jetën e lutjes së Danielit, mund të nxjerrim mësime të çmuara. Pikë së pari, ne duhet të këmbëngulim në lutje, edhe kur kërkesat tona nuk marrin përgjigje të shpejta. Së dyti, ne duhet t’i kushtojmë kohë lutjes për të tjerët. Lutjet ndërmjetësuese janë shumë të veçanta. Kujtoni sesi “mbasi Jobi u lut për miqtë e tij, Zoti e ktheu në gjendjen e mëparshme”, pra restauroi gjithçka që ai kishte humbur (Jobi 42:10). Së treti, lutja nxit Zotin për të bërë diçka konkrete dhe reale. Prandaj le të lutemi vazhdimisht, çdo lloj lutje. Kur i bëjmë ballë sprovave të rënda, problemeve të mëdha dhe sfidave të paimagjinueshme, le t’i sjellim këto ngarkesa tek Zoti në lutje (Efesianëve 6:18).

`Lexoni Danieli 10:12. Çfarë na tregon kjo rreth lutjes? A është lutja një eksperiencë objektive, e cila nxit Zotin për të vepruar apo më shumë një eksperiencë subjektive që thjesht na bën të ndihemi mirë me Zotin?`