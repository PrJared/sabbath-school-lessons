---
title:  Vegimi i princit
date:  09/03/2020
---

`Lexoni Danieli 10:4–9. Çfarë ndodh me Danielin këtu? `

Kur Danieli përshkruan përjetimin e tij, ne as nuk e imagjinojmë dot bukurinë e madhe që ka parë ai. Pamja njerëzore (Danieli 10:5, 6) na kujton “Birin e njeriut” të përshkruar tek vegimi i gjyqit qiellor (Danieli 7:13). Rrobat e Tij prej liri janë si ato të një prifti (Levitiku 16:4), dhe ky aspekt e ngjason këtë Person me Komandantin e ushtrisë qiellore, të përmendur në lidhje me shenjtëroren qiellore (Danieli 8). Ari është gjithashtu shenja e dinjitetit mbretëror. Së fundi, karakteristikat e rrufesë, zjarrit, bronzit dhe një zëri të fuqishëm e tregon qartë që ky ishte një qënie mbinatyrore. Pra është një Person me atribute priftërore, mbretërore dhe ushtarake. Ai gjithashtu ka ngjashmëri interesante me Qenien hyjnore, i cili u shfaq para Jozueut pak kohë para betejës kundër Jerikos (Jozueu 5:13, 14). Në vegim, Jozueu shikon “Komandantin e ushtrisë së Zotit”. Interesante që fjala hebraike e përkthyer këtu si “komandant” (sar) është njësoj me atë që është përkthyer si “princ”, duke iu referuar Mikaelit tek Danieli 10:21. Por paralelja më e afërt është midis Danielit dhe Gjonit, i cili e mori vegimin me Krishtin e ringjallur në ditën e Shtunë.

`Çfarë ngjashmërish mund të gjejmë midis vegimeve tek Danieli 10, Jozueu 5:13–15 dhe Zbulesa 1:12–18? `

Sipas Danielit, ata që ishin bashkë me të u tmerruan, edhe pse nuk panë gjë, dhe vetë Danieli ra pa fuqi përtokë. Manifestimi i pranisë së Perëndisë thjesht e tronditi atë. Megjithatë, ky vegim i dha kurajo, duke treguar që Zoti e mban historinë nën kontroll. Vërtet, siç do shohim, Zoti gjatë këtij vegimi i dhuron Danielit skicën e historisë njerëzore që nga koha e profetit deri në themelimin e Mbretërisë së Perëndisë (Danieli 11 dhe 12).

`Në qoftë se Zoti, siç e kemi parë shumë herë tek libri i  Danielit, mund të mbajë madje gjithë historinë njerëzore nën kontroll, çfarë mund të bëj Ai për jetët tona individuale?`