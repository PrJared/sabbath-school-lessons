---
title:  I prekur nga një engjëll
date:  10/03/2020
---

`Lexoni Danieli 10:10–19. Çfarë ndodh çdo herë që engjëlli e prek Danielin? `

I tronditur nga drita rrezatuese e Personit hyjnor, profeti bie përtokë. Atëherë i afrohet një engjëll për ta qetësuar. Vini re, engjëlli e prek Danielin tri herë.

Prekja e parë aftëson profetin të ngrihet në këmbë dhe të dëgjojë fjalët inkurajuese nga qielli: “ ‘Mos ki frikë, Daniel, sepse që ditën e parë që vendose në zemrën tënde të kuptoje dhe të përuleshe para Perëndisë tënd, fjalët e tua u dëgjuan dhe unë erdha si përgjigje e fjalëve të tua’ ” (Danieli 10:12). Lutja e Danielit kishte vënë Qiejt në veprim. Për ne kjo shërben si një siguri që Zoti i dëgjon lutjet tona, dhe ky është një inkurajim i madh gjatë vështirësive.

Prekja e dytë e aftëson Danielin të flasë. Profeti derdh zemrën e tij para Zotit, duke shprehur frikën dhe emocionet: “ ‘ "Imzot, për këtë vegim më kanë zënë spazmat dhe fuqitë m’u ligështuan. Dhe si mund të fliste një shërbëtor i tillë i Zotit tim me një Imzot të tillë, sepse tani fuqitë më kanë braktisur dhe më mungon madje edhe frymëmarrja?’ ” (Danieli 10:16, 17). Pra, Zoti jo vetëm flet me ne, por Ai dëshiron edhe të na hapi gojën që t’i shprehim Atij tërë emocionet, nevojat dhe ëndrrat tona.

Prekja e tretë i dha Danielit fuqi. Kur Danieli kupton dhe pranon papërshtatshmërinë e tij, engjëlli e prek dhe e inkurajon me paqen e Zotit: “ ‘O njeri që të duan shumë, mos ki frikë, paqja është me ty; mblidh forcat e tua, po, mblidh forcat e tua!’ ” (Danieli 10:19). Mbani mend që engjëlli iu dërgua Danielit si përgjigje ndaj lutjeve të tij, në mënyrë që t’i jepte atij shpjegim ndaj vegimit. Me fjalë të tjera, vegimi i kapitullit 11 që do vijojë është për të inkurajuar Danielin, për shkak të zisë dhe lutjeve të tij për situatën në Jerusalem. Me Zotin në anën tonë, ne mund të kemi paqe madje gjatë sprovave. Prekja e Tij e dashur na aftëson të shikojmë të ardhmen plot shpresë.

`“Në rrugët e zakonshme të jetës sonë, Qielli mund të jetë shumë pranë nesh”—Ellen G. White, Biografia e Dashurisë, fq. 27. Sa shpesh e mendoni sa i lidhur në fakt është Qielli me tokën? Si mund të ndryshojë jeta juaj, në qoftë se do të mbanit këtë të vërtetë gjallë në zemrën dhe mendjen tuaj?`