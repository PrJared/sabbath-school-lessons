---
title:  Pushteti vijues
date:  18/03/2020
---

`Lexoni Danieli 11:29–39. Çfarë fuqie vjen në pushtet pas Romës pagane?`

Danieli 11:29–39 i referohet një sistemi të ri të pushtetit. Edhe pse ky sistem sikur vazhdon me Perandorinë Romake pagane dhe trashëgon disa karakteristika nga paraardhësi i tij, në të njëjtën kohë ai duket ndryshe në disa aspekte. Duke parë më tutje, gjejmë që ky sistem vepron si një pushtet fetar. Ai sulmon kryesisht Zotin dhe besimtarët besnikë. Le të studiojmë pak disa nga veprimet e këtij mbreti.

Pikë së pari, ai “do të zemërohet përsëri kundër besëlidhjes së shenjtë” (Danieli 11:30). Kjo duhet të jetë referenca ndaj besëlidhjes së shpëtimit të themeluar nga Zoti, të cilën kundërshton mbreti.

Së dyti, “forca të dërguara prej tij do të ngrihen për të përdhosur shenjtëroren” dhe “do të ndalojnë flijimin e përditshëm” (Danieli 11:31). Ne e pamë tek Danieli 8 që briri i vogël e hodhi poshtë themelin e “shenjtëroses” së Zotit dhe e hoqi “flijimin e përditshëm” (Danieli 8:11). Kjo duhet kuptuar si një sulm shpirtëror kundër shërbesës së Krishtit në Shenjtëroren Qiellore.

Së treti, si pasojë e këtij sulmi ndaj shenjtërores, ky pushtet “shkakton shkretim” në tempullin e Zotit. Shprehja paralele “shkretimi për shkak të paudhësisë” i referohet largimit nga besimi i pastër dhe rebelimit të hapur kundër Zotit, që u krye nga briri i vogël(Danieli 8:13).

Së katërti, ky pushtet e persekuton popullin e Perëndisë, pra besimtarët besnikë: “Disa nga ata që kanë dituri do të bien, me qëllim që të përsosen, të pastrohen dhe të zbardhen deri në kohën e mbarimit, sepse kjo do të ndodhë në kohën e caktuar” (Danieli 11:35). Kjo na kujton bririn e vogël, i cili “bëri të bjerë për tokë një pjesë e ushtrisë dhe e yjeve dhe i shkeli” (Danieli 8:10; krahaso me Danieli 7:25).

Së pesti, ky mbret “do të veprojë si të dojë, do të lartohet, do të hyjnizohet përmbi çdo perëndi dhe do të thotë gjëra të habitshme kundër Perëndisë së perëndive” (Danieli 11:36). Aspak për t’u çuditur, briri i vogël gjithashtu flet “gjëra të mëdha” (Danieli 7:8), madje kundër Shumë të Lartit (Danieli 7:25).

`Mund të gjejmë dhe ngjashmëri të tjera, por, duke konsideruar atë çfarë lexuam tek Danieli 7 dhe 8, cili është ky pushtet? Dhe përse është kaq e rëndësishme për ne pas identifikimit të tij të qëndrojmë të palëkundur në këtë të vërtetë, pavarësisht nga presioni shoqëror?`