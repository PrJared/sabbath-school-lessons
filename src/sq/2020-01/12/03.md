---
title:  Profecitë ndaj Sirisë dhe Egjiptit
date:  16/03/2020
---

`Lexoni Danieli 11:5–14. Çfarë po ndodh këtu?`

Pas vdekjes së Aleksandrit të Madh, perandoria e stërmadhe greke u nda midis katër gjeneralëve të tij. Dy prej tyre – Seleuku në Siri (Veri) dhe Ptolemeu në Egjipt (Jug) arritën të themelonin dinastitë e tyre që më pas luftuan me njëra-tjetrën për kontrollin politik.

Shumica e studiuesve të Biblës kuptojnë që luftrat midis mbretit të veriut dhe mbretit të jugut të profetizuara tek Danieli 11:5–14 janë referenca ndaj shumë betejave midis këtyre dy dinastive. Sipas profecisë, do të jenë bërë përpjekje për të bashkuar të dyja dinastitë me anë të martesës, por kjo aleancë do të ishte e shkurtër (Danieli 11:6). Burimet historike na informojnë që Antioku II Theo (261–246 B.C.) nipi i Seleukut I, u martua me Berenicën, bijën e mbretit të Egjiptit, Ptolemeu II Filadelf. Megjithatë, kjo marrëveshje nuk zgjati dhe konflikti lindi sërish, duke ndikuar drejtpërdrejt tek populli i Perëndisë. Kështu, Danieli 11 flet rreth ngjarjeve të rëndësishme, që do të preknin jetën e popullit të Perëndisë gjatë shekujve vijues pas profetit Daniel.

Sërish, ne mund të pyesim, përse na tregon Zoti të gjitha këto detaje rreth luftrave për supremacinë pikërisht në atë pjesë të botës. Arsyeja është e thjeshtë: këto luftra ndikojnë tek populli i Perëndisë. Pra, Zoti paralajmëron rreth sfidave të ndryshme që populli i Tij ka për t’i bërë ballë gjatë viteve vijuese. Gjithashtu, Zoti e mban historinë në dorën e Tij. Kur ne krahasojmë profecitë biblike me ngjarjet historike, mund të verifikojmë besueshmërinë e Fjalës së Zotit, sepse gjithçka është përmbushur pikërisht ashtu siç është shkruar. Zoti, i cili parashikoi mbretëritë greke duke luftuar njëra-tjetrën, është Zoti, i cili e di të ardhmen. Prandaj Ai është i denjë për t’i besuar dhe mirëbesuar jetën tonë. Zoti ynë është i madh, jo një idhull i krijuar nga duart dhe imagjinata njerëzore. Zoti ynë jo vetëm që drejton ngjarjet historike, por edhe jetët tona, nëse ne e lejojmë.

`Lexoni Isaia 46:9, 10. Sa shumë teologji bazë të krishtera mund të gjejmë në këto dy vargje? Dhe çfarë shpresë të madhe mund të gjejmë në to? Mendoni sa i frikshëm do të ishte vargu 10 nëse Zoti ynë nuk do të ishte një Zot i dashur dhe dashamirës, por një zot mizor dhe hakmarrës?`