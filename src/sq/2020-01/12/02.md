---
title:  Profecitë rreth Persisë dhe Greqisë
date:  15/03/2020
---

`Lexoni Danieli 11:1–4. Çfarë na kujtojnë këtu disa prej profecive të mëparshme të Danielit?`

Gabrieli i tregon Danielit se tre mbretër kanë për të dalë nga Persia. Pas atyre do të dali një mbret i katërt, i cili do të jetë më i pasur nga të gjithë dhe do të provokojë grekët. Historikisht, pas Kirit sundonin tre mbretër persianë: Kambysi (530–522 B.C.), Smerdi mashtrues (522 B.C.), dhe mbreti Dariu I (522–486 B.C.). Mbreti i katërt është Kserksi, i përmendur tek libri i Esterit si mbreti Asuero. Ai ishte shumë i pasur (Ester 1:1–7) dhe me ushtrinë e tij të madhe u përpoq të pushtojë Greqinë, siç u parashikua në profeci. Por, pavarësisht nga fuqia e tij e madhe, ai gjeti rezistencë nga një ushtri më e vogël e ushtarëve trima grekë.

Nuk ka asnjë vështirësi të njohim Aleksandrin e Madh si mbret të fuqishëm, që paraqitet tek Danieli 11:3, i cili bëhet sundimtari absolut i tërë botës së lashtë. Në moshën 32 vjeç, ai vdiq pa asnjë trashëgimtar. Kështu perandoria e tij u nda midis katër gjeneralëve të tij: Seleuku mbi Siri dhe Mesopotami, Ptolemeu mbi Egjipt, Lisimaku – mbi Azinë e Vogël dhe Trakën dhe Kasandri, që mori Maqedoninë dhe Greqinë.

`Krahasoni Danieli 11:2–4 me Danieli 8:3–8, 20–22. Si na ndihmojnë këto tekste së bashku për të identifikuar Aleksandrin si fuqinë e përshkruar?`

Çfarë mund të mësojmë nga këto asortimente emrash, datash, vendesh dhe ngjarjesh historike? Pikë së pari, ne mësojmë që profecia u përmbush pikërisht siç u parashikua nga lajmëtari hyjnor. Fjala e Zotit është plotësisht e besueshme. Së dyti, Zoti e ka historinë në dorën e Tij. Ne mund të kemi përshtypjen që vargu i fuqive politike, udhëheqësve dhe mbretërve kanë ndërruar njëri-tjetrin për shkak të ambicieve njerëzore të perandorëve, diktatorëve dhe politikanëve të ndryshëm. Por Bibla na zbulon që, përfundimisht gjithçka është në dorën e Zotit, i cili drejton historinë sipas qëllimit të Tij hyjnor, drejt shkatërrimit të ligësisë dhe drejt themelimit të mbretërisë së Tij të përjetshme.