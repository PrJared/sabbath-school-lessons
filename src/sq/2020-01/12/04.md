---
title:  Roma dhe Princi i Besëlidhjes
date:  17/03/2020
---

`Lexoni Danieli 11:16–28. Edhe pse teksti është i vështirë, çfarë imazhesh mund të gjeni në të që kemi takuar edhe diku tjetër në Librin e Danielit?  `

Duket që Danieli 11:16 përshkruan tranzicionin e pushtetit nga mbretërit grekë te Roma pagane: “Ai që i ka ardhur kundra do të bëjë çfarë të dojë, dhe askush nuk do të mund t’i rezistojë; ai do të ndalet në vendin e lavdishëm duke pasur pushtet të shkatërrojë çdo gjë”. Vendi i Lavdishëm është Jerusalemi, regjioni ku ekzistonte Izraeli i lashtë, dhe pushtuesi i ri që e pushtoi këtë regjion ishte Roma pagane. E njëjta ngjarje është paraqitur në zgjerimin horizontal të bririt të vogël, i cili arrin deri te Vendi i Lavdishëm (Danieli 8:9). Pra, është e qartë që pushteti që ka botën nën kontroll kësaj radhe është Roma pagane.

Disa të dhëna në tekstin biblik gjithashtu përforcojnë këtë interpretim. Për shembull, “dikush që do të dërgojë një tagrambledhës” duhet të jetë Cezar Augusti. Pikërisht gjatë sundimit të tij lindi Jezusi dhe, Maria e Jozefi u detyruan të udhëtonin për në Bethlehem për shkak të regjistrimit të përgjithshëm (Danieli 11:20). Gjithashtu, sipas profecisë, pas atij do vinte një sundimtar “i neveritshëm” (Danieli 11:21). Nga historia dimë që pas Augustit në pushtet erdhi Tiberi, një person i njohur për ekscentrizmin dhe mizorinë e tij.

Më e rëndësishmja, sipas tekstit biblik, pikërisht gjatë sundimit të Tiberit do të thyhet dhe shkatërrohet “Princi i besëlidhjes”, që në përkthimin shqip është “Kreu i një aleance” (Danieli 11:22). Kjo është referenca e qartë ndaj kryqëzimit të Jezus Krishtit, i cili gjithashtu ka titullin “Mesia, Princi (Danieli 9:25; shih edhe Mateu 27:33–50), sepse Ai u dënua me vdekje gjatë sundimit të Tiberit. Referenca ndaj Jezusit si “Princi i besëlidhjes”, është shumë domethënëse dhe e fuqishme, sepse sërish na tregon që Zoti e di rrjedhën e ngjarjeve historike para se të ndodhin. Zoti është treguar i vërtetë në të gjithë parashikimet që ka bërë, prandaj mund të besojmë me siguri në fjalët e Tij paralajmëruese që Ai ka thënë për të ardhmen tonë.

`Madje midis ngjarjeve politike dhe historike, këto tekste na zbulojnë Jezusin Nazarenas, “Princin e besëlidhjes”. Si na ndihmon kjo për të parë që, pavarësisht nga trazirat dhe intrigat politike, Jezusi mbetet në qendër të Biblës?`