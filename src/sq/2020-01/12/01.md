---
title:  Nga veriu dhe jugu tek Toka e Bukur
date:  14/03/2020
---

### Lexoni për studimin e kësaj jave
Danieli 11; Danieli 8:3–8, 20–22; Isaia 46:9, 10; Danieli 8:9, 23; Mateu 27:33–50.

> <p>Vargu përmendësh</p>
> “Disa nga ata që kanë dituri do të bien, me qëllim që të përsosen, të pastrohen dhe të zbardhen deri në kohën e mbarimit, sepse kjo do të ndodhë në kohën e caktuar” (Danieli 11:35).

Para se të fillojmë studimin e këtij kapitulli sfidues, duhet të vërejmë disa pika të rëndësishme. Pikë së pari, Danieli 11 është paralel me profecitë e mëparshme të kapitujve 2, 7, 8 dhe 9, pra mesazhi i tij profetik zgjat nga ditët e profetit deri në fundin e botës. Së dyti, këtu i është paraqitur një varg fuqive botërore, që shpeshherë i shtypin njerëzit e Perëndisë. Së treti, çdo vegim profetik kulmon me një fund të lumtur. Tek Danieli 2 - guri e shkatërron statujën; tek Danieli 7 - Biri i Njeriut e merr mbretërinë, kurse tek Danieli 8 dhe 9 - pastrohet shenjtërorja qiellore nëpërmjet punës së Mesias.

Kapitulli 11 ka po të njëjtën strukturë. Pikë së pari, ai nis me mbretërit persianë dhe diskuton fatin e tyre dhe kohën e mbarimit kur mbreti i veriut do sulmojë malin e shenjtë të Perëndisë. Së dyti, përshkruhet një varg betejash midis mbretit të veriut dhe mbretit të jugut dhe, se çfarë ndikimi ka kjo tek njerëzit e Zotit. Së treti, fundi është i lumtur, sepse mbreti i veriut e humb fronin e tij për shkak të “malit të shenjtë e të lavdishëm” (Danieli 11:45). Një përfundim kaq pozitiv sinjalizon fundin e ligësisë dhe themelimin e mbretërisë së përjetshme të Perëndisë.

_*Studioni mësimin e kësaj jave për të përgatitur Sabatin e datës 21 mars._