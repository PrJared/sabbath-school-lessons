---
title:  Profecitë apokaliptike të Danielit
date:  31/12/2019
---

Vegimet profetike tek libri i Danielit janë ndryshe nga ato të shkruara nga profetët e tjerë të Dhiatës së Vjetër. Profecitë e Danielit i përkasin kategorisë së profecive apokaliptike, ndërsa profecitë e tjera – kategorisë së profecive klasike. Kuptimi i dallimit bazë të këtyre kategorive është thelbësor për të kuptuar saktë profecitë biblike.

Ka disa karakteristika, që dallojnë profecitë apokaliptike nga profecitë klasike:

Vegimet dhe ëndrrat. Në profecitë apokaliptike Zoti përdor kryesisht ëndrra dhe vegime për t’i përcjellë profetit mesazhin e Tij. Në një profeci klasike, profeti e merr “Fjalën e Zotit”, e cila mund të përfshijë edhe vegime – një shprehje që e gjejmë rreth 1600 herë në profecitë klasike.

Simbolizmi i përbërë. Ndërsa tek profecitë klasike ka një sasi të kufizuar të simbolizmit, që përfshin kryesisht simbolet nga jeta reale, tek profecitë apokaliptike, Zoti tregon simbolet përtej realitetit të botës njerëzore, si për shembull kafshët hibride ose përbindëshat me krahë dhe brirë.

Sovraniteti hyjnor dhe pakushtëzimi. Në kontrast me profecitë klasike, përmbushja e të cilave shpeshherë varet nga reagimi njerëzor në kontekstin e besëlidhjes së Zotit me Izraelin, profecitë apokaliptike janë pa kushte. Në profecitë apokaliptike, Zoti zbulon ngritjen dhe rënien e perandorive të botës nga ditët e Danielit deri në fundin e botës. Kjo lloj profecie është bazuar mbi njohuritë paraprake të Zotit dhe sovranitetin e Tij, prandaj ajo ka për t’u realizuar pavarësisht nga zgjedhjet njerëzore.

`Lexoni Jona 3:3–10. A është kjo profeci klasike apo apokaliptike? Arsyetoni përgjigjen tuaj. Po profecia e Danielit 7:6?`

Njohuria rreth karakteristikave të profecive klasike dhe apokaliptike është shumë e dobishme. Pikë së pari, ato të dyja tregojnë se Zoti përdor mënyra të ndryshme për të komunikuar të vërtetën profetike (Hebrenjve 1:1). Së dyti, njohuri të tilla na ndihmojnë të vlerësojmë më shumë bukurinë dhe kompleksitetin e Biblës. Së treti, kjo njohuri gjithashtu na ndihmon të interpretojmë profecitë biblike në përputhje me mesazhin e tërë Biblës dhe të shpjegojmë saktë “fjalën e së vërtetës” (2 Timoteu 2:15).

`Duke u bazuar mbi pasazhet si Osea 3:4, 5; Amosi 8:11; dhe Zakaria 9:1; disa të krishterë sot besojnë dhe presin që ngjarjet e fundit të kësaj bote do të zhvillohen në Lindjen e Mesme. Ku fshihet problemi i këtij interpretimi? Si na ndihmon njohuria e dallimit të profecive apokaliptike dhe klasike për të sqaruar këtë çështje?`