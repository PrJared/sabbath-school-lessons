---
title:  Boshti kohor i Perëndisë
date:  01/01/2020
---

Një tjetër koncept i rëndësishëm që duhet të mbajmë mend duke studiuar librin e Danielit, është qasja historike ndaj profecive apokaliptike. Kjo qasje, gjithashtu e njohur si historicizëm, mund të kuptohet më mirë në qoftë se e krahasojmë me pikëpamjet e tjera si preterizmi, futurizmi dhe idealizmi.

Preterizmi interpreton ngjarjet historike të shpallura tek Danieli si diçka që ka ndodhur tashmë në të kaluarën. Ndërsa futurizmi pohon se të njëjtat profeci ende po presin përmbushjen e tyre në të ardhmen.

Idealizmi beson se profecitë apokaliptike janë veç simbole të realiteteve të përgjithshme shpirtërore pa asnjë lidhje me persona ose ngjarje specifike historike.

Historicizmi, përkundrazi, pohon se në profecitë apokaliptike Zoti zbulon renditjen e pathyer të ngjarjeve historike nga koha e profetit deri në fund të botës. Duke studiuar librin e Danielit, ne do të shohim që çdo vegim i madh i këtij libri (Danieli 2,7,8,11) përsërit këtë bosht historik nga pikëpamje të ndryshme dhe me detaje të reja. Adventistët e parë, duke përfshirë Ellen G. White, kuptuan dhe interpretuan profecitë e Danielit dhe të Zbulesës pikërisht nga perspektiva e historicizmit.

Lexoni Numrat 14:34 dhe Ezekieli 4:5,6. Çfarë përfaqëson zakonisht fjala “ditë” në gjuhën profetike?

Duke studiuar librin e Danielit ne gjithashtu duhet të mbajmë mend se koha profetike është matur sipas parimit “një vit për ditë”. Pra, një ditë profetike zakonisht është e barabartë me një vit real historik. Kështu, për shembull, profecia e 2 300 ditëve duhet kuptuar që flitet përreth 2 300 vite (Danieli 8:14). Në të njëjtën mënyrë, profecia e 70 javëve duhet interpretuar si 490 vite (Danieli 9:24–27).

Ka disa arsye pse ky bosht kohor duket i saktë: (1) Mëqenëse vegimet janë simbolike, edhe periudhat kohore të dhëna duhet të jenë simbolike. (2) Meqenëse ngjarjet e treguara në vegime zhvillohen në periudha të gjata kohore, në disa raste madje deri në “kohën e mbarimit”, edhe interpretimi i intervaleve kohore të këtyre profecive duhet të jetë në përputhje. (3) Parimi i “një viti për ditë” është konfirmuar në librin e Danielit. Një shembull i qartë vjen nga profecia e 70 javëve, e cila zgjati nga ditët e mbretit Artakserks deri në ardhjen e Jezusit si Mesia. Kështu që, mënyra më logjike për të interpretuar profecitë e Danielit është ajo sipas parimit “një vit për ditë”.

`Disa prej këtyre profecive kohore mbulojnë qindra, madje mijëra vjet. Çfarë duhet të na mësojë kjo rreth durimit?`