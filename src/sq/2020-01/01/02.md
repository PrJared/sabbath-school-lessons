---
title:  'Krishti: në qendër të librit të Danielit'
date:  29/12/2019
---

`Lexoni Luka 24:25–27; Gjoni 5:39; 2 Korintasve 1:19,20. Në çfarë mënyrash është Krishti në qendër të Biblës?  `

Pa dyshim, Jezusi është në qendër të tërë Biblës, duke përfshirë edhe librin e Danielit. Për shembull, kapitulli 1, edhe pse në një mënyrë të kufizuar dhe jo të përsosur, tregon që përjetimi i Danielit është i ngjashëm me atë të Krishtit, i cili e la vendin e tij për të jetuar në këtë botë mëkatare dhe për t’i bërë ballë fuqive të errësirës. Për më tepër, Danielit dhe shokëve të tij i dhurohet urtësia hyjnore, siç pati edhe Krishti, për t’i bërë ballë sfidave të ndryshme në kulturën e Babilonisë. Kapitulli 2 përshkruan gurin e madh, që simbolizon Mbretërinë e Krishtit, e cila do të shkatërrojë çdo mbretëri tokësore dhe do t’i zëvëndësojë ato. Kapitulli 3 tregon Krishtin, duke ecur me shërbëtorët e Tij besnikë në furrën përvëluese. Kapitulli 4 tregon sesi Zoti e largoi mbretin Nebukadnetsar për ca kohë nga froni i tij, në mënyrë që ai të kuptonte dhe të pranonte faktin që “është Qielli ai që sundon” (Danieli 4:26). Fraza “është Qielli ai që sundon” na kujton që Krishti si “Biri i Njeriut” (Danieli 7:13), e merr pushtetin dhe mbretërinë, siç është ilustruar tek Danieli 7. Kapitulli 5 tregon sesi mbreti Belshatsar gjatë natës së një gostie të shthurur e humbi fronin e tij dhe si ra Babilonia e madhe e pushtuar nga persianët. Kjo ka paralele profetike me mundjen e Satanit dhe zhdukjen e Babilonisë së kohës së fundit ditën e ardhjes së Krishtit me ushtrinë e engjëjve të Tij. Kapitulli 6 tregon një komplot kundër Danielit, që i ngjan akuzave fallso të shpikura nga priftërinjtë kundër Jezusit. Për më tepër, Mbreti Dar, porsi Pilati, mundohet të shpëtojë Danielin, por pa sukses (Mateu 27:17–24). Kapitulli 7 ilustron Krishtin, Birin e Njeriut duke marrë mbretërinë dhe, duke sunduar mbi njerëzit e Tij. Kapitulli 8 tregon Krishtin si Kryeprift në Shenjtëroren Qiellore. Kapitulli 9 tregon Krishtin si një sakrificë, vdekja e të cilit rikonfirmon besëlidhjen midis Zotit dhe popullit të Tij. Kurse kapitujt 10–12 paraqesin Krishtin si Mikaelin, gjeneralin e ushtrisë Qiellore, i cili lufton kundër fuqive të errësirës dhe ligësisë dhe, përfundimisht shpëton në mënyrë triumfale njerëzit e Zotit madje nga fuqia e vdekjes.

Kështu që, le të mbajmë mend që Krishti është figura qendrore e Danielit. Në çdo kapitull të këtij libri ka ndonjë përjetim, ndonjë ide që i kthen sytë tanë tek Krishti.

`Si mund të mësojmë të mbajmë Krishtin në qendër të jetës sonë midis sfidave dhe vështirësive, ose madje në kohën e begatisë dhe lumturisë? Përse është kaq e rëndësishme të kemi Krishtin në qendër të jetës sonë?`