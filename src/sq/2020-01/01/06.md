---
title:  Aktualiteti i librit të Danielit
date:  02/01/2020
---

Edhe pse libri i Danielit u shkrua më shumë se 2 500 vjet më përpara, ai mbetet shumë i rëndësishëm për njerëzit e Zotit edhe në shekullin 21. Ne do të vërejmë tri fusha në të cilat ky libër mund të jetë shumë aktual për ne.

Zoti është sovran mbi jetët tona. Madje, kur gjërat nuk shkojnë mirë, Zoti është sovran dhe punon ndërmjet veprimeve njerëzore për të siguruar më të mirën për bijtë e Tij. Përvoja e Danielit në Babiloni i ngjan asaj të Jozefit në Egjipt dhe Esterit në Persi. Këta tre të rinj ishin robër në vende të huaja, nën pushtetin e kombeve pagane. Nga një shikim sipërfaqësor, ata mund të duken të dobët dhe të braktisur nga Zoti. Megjithatë, Zoti i fuqizoi dhe i përdori në mënyrë të mahnitshme. Kur ne i bëjmë ballë sfidave, vuajtjeve, sprovave dhe kundërshtimeve, duhet të kujtojmë se çfarë bëri Zoti për Danielin, Jozefin dhe Esterin. Ne mund të gjejmë paqe në sigurinë që Zoti është ende Zoti ynë dhe që Ai nuk na ka braktisur, madje në mes të sfidave dhe tundimeve tona.

Zoti drejton zhvillimin historik. Ndonjëherë ne ndihemi të shqetësuar për shkak të botës së dhunshme dhe mëkatare, të cilës i mungon qëllimi dhe kuptimi. Por mesazhi i Danielit është që Zoti është në kontroll. Në çdo kapitull të Danielit gjejmë mesazhin e qartë se Zoti drejton zhvillimin e ngjarjeve historike. Siç shkruan Ellen G. White: “Në historinë e njerëzimit rritja e popujve, ngritja dhe rënia e perandorive duken të varura nga vullneti dhe aftësia njerëzore. Duket sikur zhvillimi i ngjarjeve, në një shkallë të madhe, është vendosur nga pushteti, ambicja ose tekat. Por Fjala e Perëndisë tërheq perden dhe ne shohim mbrapa, sipër dhe përmes tërë lojës së interesave dhe pasioneve njerëzore, dorën e Zotit të gjithëmëshirshëm, duke plotësuar në heshtje dhe me shumë durim vullnetin e Tij”—Education, fq. 173.

Zoti siguron një rol model për njerëzit e Tij të kohës së fundit. Danieli dhe miqtë e tij shërbejnë si role model  për jetën në një shoqëri, që mban pikëpamje shumë ndryshe nga ajo e Biblës. Madje nën presionin për të kompromentuar besimin e tyre dhe për t’i bërë nder sistemit të Babilonisë, ata i mbetën besnikë Fjalës së Perëndisë dhe nuk e mohuan përkushtimin e tyre ndaj Zotit. Përvoja e tyre e besnikërisë dhe e përkushtimit të plotë ndaj Zotit na inkurajon, kur i bëjmë ballë kundërshtimeve ose madje përndjekjes për shkak të besimit tonë. Në të njëjtën kohë, Danieli na tregon që është e mundur t’i kontribuosh shtetit dhe shoqërisë, duke qëndruar i përkushtuar ndaj Zotit.

`Lexoni Danieli 9:23; Danieli 10:11,12; dhe Mateu 10:29–31. Çfarë na tregojnë këto vargje rreth interesit të Perëndisë në luftrat tona personale?`