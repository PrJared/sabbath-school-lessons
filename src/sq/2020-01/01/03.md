---
title:  Struktura e librit të Danielit
date:  30/12/2019
---

Libri i Danielit është shkruar pjesërisht në hebraisht dhe pjesërisht në gjuhën aramaike. Struktura e veçantë e pjesës aramaike (kapitujt 2-7) zbulon mesazhin qendror të kësaj pjese dhe të tërë librit:

- A. Vegimin e mbretit Nebukadnetsar për katër perandoritë (Danieli 2)
- B. Zotin, që shpëton shokët e Danielit nga furra (Danieli 3)
- C. Gjykimin mbi Nebukadnetsarin (Danieli 4)
- C′. Gjykimin mbi Belshatsarin (Danieli 5)
- B′. Zoti shpëton Danielin nga gropa e luanëve (Danieli 6)
- A′. Vegimi i Danielit për katër perandoritë (Danieli 7)

Kjo strukturë letrare shërben për të theksuar mesazhin kryesor, duke e vendosur në qendër të kësaj strukture, e cila, në këtë rast, është ajo tek pikat C dhe C’ (Danieli 4 dhe 5): Zoti e heq mbretërinë (përkohësisht) nga Nebukadnetsari dhe (përherë) nga Belshatsari. Prandaj theksi i kapitujve 2–7 është tek sovraniteti i Zotit mbi mbretërit e kësaj toke, sepse është Ai që jep dhe heq pushtetin.

Një nga mënyrat më efektive të përcjelljes së mesazhit në mënyrë të qartë është përsëritja. Për shembull, Zoti i dha faraonit dy ëndrra rreth së ardhmes së afërt të Egjiptit (Zanafilla 41:1–7). Në ëndrrën e parë, shtatë lopë të dobëta hëngrën shtatë lopë të majme. Në ëndrrën e dytë, shtatë kallinj të hollë dhe të tharë gëlltitën shtatë kallinj të trashë e të plotë. Të dy ëndrrat kanë të njëjtin mesazh: pas shtatë vitesh të bollshme do të vijnë shtatë vitet e zisë së bukës.

Tek libri i Danielit, Zoti gjithashtu përdor përsëritje. Ka katër cikle profetike, të cilat janë përsëritjet e një strukture të përgjithshme bazike. Në fund, kjo strukturë na tregon sovranitetin e pashoq të Zotit. Edhe pse çdo plan kryesor profetik përcjell një perspektivë të veçantë, së bashku ato mbulojnë të njëjtën periudhë historike, nga koha e profetit Daniel deri në fundin e botës, siç tregon tabela më poshtë:

|Danieli 2|Danieli 7|Danieli 8, 9|Danieli 10–12|
|---|---|---|---|
|Babilonia|Babilonia|||
|Medo-Persia|Medo-Persia|Medo-Persia|Medo-Persia|
|Greqia|Greqia|Greqia|Greqia|
|Roma|Roma|Roma|Roma|
|Themelohet Mbretëria e Perëndisë|Gjykimi hyjnor i cili drejton tek Toka e Re|Pastrimi i Shenjtërores |Mikaeli ngrihet kundër armikut|

`Çfarë shprese të madhe na paraqesin këto tekste në lidhje me perspektivat tona afatgjata? Danieli 2:44, Psalmi 9:7–12, 2 Pjetri 3:11–13.`