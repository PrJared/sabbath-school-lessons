---
title:  Fillon gjyqi
date:  18/02/2020
---

Pas vegimit të katër kafshëve dhe veprimeve të bririt të vogël, profeti pa gjyqin që ndodhi në Qiell (Danieli 7:9, 10, 13, 14). Ndërsa gjyqi po mblidhej, vendosen frone dhe i Lashti i ditëve u ul në vendin e Tij. Profeti pa mijëra dhe mijëra qenie qiellore duke shërbyer para të Lashtit të ditëve. Qjykimi u bë dhe librat u hapën.

Një vërejtje interesante është që ky gjykim ndodh pas periudhës prej 1 260 vite, pra pas veprimtarisë së bririt të vogël (538–1798 m.K.; shih mësimin e së premtes), por para themelimit të mbretërisë së Perëndisë. Në fakt, në vegim tri herë tregohet kjo renditje:

- Faza e bririt të vogël (538–1798)
- Gjyqi Qiellor
- Mbretëria e përjetshme e Perëndisë

`Lexoni Danieli 7:13, 14, 21, 22, 26, 27. Në çfarë mënyre gjykimi Qiellor është lajmi i mirë për besimtarët?  `

Dhiata e Vjetër përshkruan disa veprime të gjykimit nga shenjtërorja dhe tempulli, por gjyqi i përmendur këtu është ndryshe. Ky është një gjyq kozmik, i cili ka efekt jo vetëm tek briri i vogël, por edhe tek të gjithë shenjtorët e Shumë të Lartit, i cili në fund do të marrë mbretërinë.

Danieli 7 nuk përshkruan gjyqin, as nuk na jep detaje rreth fillimit ose mbarimit të tij. Megjithatë na është lënë të kuptojmë që gjyqi ndodh në fillimin e sulmit të bririt të vogël kundër Zotit dhe popullit të Tij. Pra, theksi këtu është tek fillimi i gjykimit kozmik. Nga Danieli 8 dhe 9 (shih mësimet e ardhshme), ne do të mësojmë kohën e fillimit të gjykimit dhe faktin që ky gjykim ka të bëjë me pastrimin e shenjtërores qiellore në Ditën e Shlyerjes. Mësimi këtu është që ne, shumë qartë, do të kemi një gjykim në Qiell para se të vijë Krishti, dhe ky gjykim do të jetë i favorshëm për besimtarët besnikë (Danieli 7:22).

`Përse është kuptimi i asaj çfarë Jezusi ka bërë për ne në kryq, kaq thelbësor, dhe pse mund të kemi siguri në ditën e gjykimit? Çfarë shpresë do të kishim pa Kryqin e Jezusit? (Shih Romakëve 8:1).`