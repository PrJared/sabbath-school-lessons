---
title:  Ardhja e Birit të Njeriut
date:  19/02/2020
---

`Lexoni Danieli 7:13. Kush është Biri i njeriut këtu, dhe si ta identifikojmë Atë? (Shih edhe Marku 13:26; Mateu 8:20; Mateu 9:6; Luka 9:26; Luka 12:8).`

Ndërsa gjyqi zhvillohet, në skenë vijnë persona më të rëndësishme: Biri i njeriut. Kush është Ai? Pikë së pari, Biri i njeriut duket si një Qenie Qiellore. Por titulli i Tij dëshmon që Ai ka edhe trajtë njerëzore. Me fjalë të tjera, Ai është një individ hyjnor-njerëzor, i cili vjen për të marrë një rol aktiv në gjykim. Së dyti, ardhja e  Birit të njeriut mbi retë qiellore është një imazh i përhapur i Ardhjes së Dytë të Krishtit në Dhiatën e Re. Megjithatë, tek Danieli 7:13 veçanërisht, Biri i njeriut nuk përshkruhet duke ardhur nga Qielli në tokë, por duke lëvizur horizontalisht nga një vend Qiellor në tjetrin për t’u paraqitur para të Lashtit të ditëve. Së treti, ilustrimi i Birit të njeriut duke ardhur me retë qiellore sugjeron një shfaqje të dukshme të Zotit. Por ky imazh gjithashtu na kujton kryepriftin, i cili, i rrethuar nga një re temjani, hyn në Vendin Shumë të Shenjtë në Ditën e Shlyerjes për të kryer pastrimin e shenjtërores.

Biri i njeriut gjithashtu është një figurë mbretërore. Ai merr “sundimin, lavdinë dhe mbretërinë” dhe “gjithë popujt, kombet dhe gjuhët t’i shërbenin” (Danieli 7:14). Folja “shërbenin” gjithashtu mund të përkthehet si “adhuronin”. Kjo folje shfaqet nëntë herë në kapitujt 1-7 të Danielit (Danieli 3:12, 14, 17, 18, 28; Danieli 6:16, 20; Danieli 7:14, 27) dhe përcjell idenë e nderimit në formë adhurimi. Pra, si pasojë e përpjekjes për të ndryshuar ligjin e Zotit, sistemi fetar i përfaqësuar nga briri i vogël, korrupton adhurimin që i takon Zotit. Gjykimi i ilustruar këtu tregon që adhurimi i vërtetë me kalimin e kohës është restauruar. Përveç gjërave të tjera, sistemi i adhurimit i themeluar nga sistemi i Papës, vendos një njeri mëkatar si ndërmjetësues midis Zotit dhe njerëzimit. Danieli tregon që i vetmi ndërmjetësues, që mund të përfaqësojë njerëzimin para Zotit është Biri i Njeriut, pra Jezusi. Siç thotë Bibla: “Në fakt një është Perëndia, dhe një i vetëm është ndërmjetësi midis Perëndisë dhe njerëzve: Krishti Jezus njeri” (1 Timoteut 2:5).

Duke marrë parasysh gjithçka që kemi lexuar në Bibël rreth Jezusit, përse është kaq inkurajuese të dimë që Ai është në qendër, duke luajtur një rol aktiv në gjykimin?