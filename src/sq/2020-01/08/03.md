---
title:  Briri i vogël
date:  17/02/2020
---

`Lexoni Danieli 7:7, 8, 19–25. Cili është pushteti i bririt të vogël, që vjen direkt nga bisha e katërt dhe mbetet pjesë e tij?`

Dje mësuam që bisha e egër me 10 brirë, që sundonte botën me një mizori të paparë, simbolizonte Romën pagane. Tani duhet të zbërthejmë se çfarë është briri i vogël dhe pushteti që ai përfaqëson. Pra, vegimi tregon që bisha e katërt ka 10 brirë, prej të cilëve tre janë hequr për t’i bërë vend bririt të vogël. Ky bri i vogël ka sy njerëzor dhe flet “gjëra të mëdha” ose “të fryra” (Danieli 7:8, NKJV). Është e qartë që briri i vogël del nga pushteti i përfaqësuar nga bisha e tmerrshme, i cili, siç mësuam, është Roma pagane. Në një farë mënyre, briri i vogël vazhdon të ketë karakteristikat e Romës pagane. Pra, është thjesht faza tjetër e të njëjtës fuqi.

Danieli e pa bririn e vogël duke luftuar kundër shenjtorit. Engjëlli i shpjegoi që ky bri është një mbret, i cili kishte për të kryer tri gjëra të paligjshme: (1) të flasi gjëra të mëdha (fjala të fryra, blasfemuese) kundër Shumë të Lartit, (2) të përndjekë shenjtorët e Shumë të Lartit, (3) të ndryshojë kohërat dhe ligjin. Dhe, si pasojë, shenjtorët do të jenë në dorën e tij. Pastaj engjëlli i dha Danielit një periudhë kohore se, kur kanë për të ndodhur këto aktivitete të bririt të vogël: një farë kohe, disa kohë dhe për gjysmën e një kohe. Në këtë profeci, fjala “kohë” do të thotë “vit”, ndërsa “kohëra” është shprehur gramatikisht në kohën duale, pra me kuptimin “dy vjet”. Prandaj periudha e dhënë Danielit zgjat tre vjet e gjysëm profetikë, të cilët, sipas parimit “një vit për një ditë” përfaqësojnë periudhën prej 1 260 vite. Gjatë kësaj kohe, briri i vogël do të sulmonte Zotin, do të përndiqte shenjtorët e Tij dhe do të përpiqej të ndryshonte ligjin e shenjtë të Perëndisë.

`Lexoni 2 Thesalonikasve 2:1–12. Çfarë ngjashmërie ka midis “njeriut të mëkatit” dhe bririt të vogël? Çfarë fuqie është kjo, dhe pse? Cila është fuqia e vetme që doli nga Roma pagane, por vazhdon të jetë pjesë e Romës, një fuqi që vazhdon të sundojë që nga koha e Romës pagane, deri në fund të botës, pra, që ende ekziston edhe sot? `