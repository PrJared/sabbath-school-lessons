---
title:  Të shenjtit e Shumë të Shenjtit
date:  20/02/2020
---

`Çfarë ndodh me popullin e Zotit sipas teksteve vijuese? Danieli 7:18, 21, 22, 25, 27.`

“Shenjtorët e Shumë të Lartit” është titulli i popullit të Zotit, pra i besimtarëve. Ata janë sulmuar nga fuqia, të cilën e simbolizon briri i vogël. Meqenëse ata këmbëngulin për të qenë besnikë ndaj Fjalës së Zotit, ata janë përndjekur gjatë sundimit të Papës. Të krishterët u persekutuan edhe gjatë kohës së Perandorisë Romake (vetë bisha e katërt), por përndjekja e përmendur tek Danieli 7:25 është një përndjekje e shenjtorëve nga briri i vogël, i cili del vetëm pas fazës pagane të Romës.

Megjithatë, populli i Zotit nuk do të shtypet përgjithmonë nga fuqia e kësaj bote. Mbretëria e Perëndisë do të zëvendësojë mbretëritë e botës. Interesante që në vegimin real Birit të njeriut “iu dha sundimi, lavdia dhe mbretëria” (Danieli 7:14). Por në interpretimin e ofruar nga engjëlli, janë “shenjtorët” ata që marrin mbretërinë (Danieli 7:18). Por kjo nuk është një kontradiktë. Meqenëse Biri i njeriut ka lidhje me Perëndinë dhe njerëzimin në të njëjtën kohë, fitorja e Tij është gjithashtu fitorja e atyre, të cilët Ai përfaqëson.

Kur kryepriti pyeti Jezusin në qoftë se Ai është Mesia, Biri i Perëndisë, Jezusi i kujton Psalmin 110:1 dhe Danielin 7:13, 14, duke thënë: “Unë jam. Dhe ju do ta shihni Birin e njeriut të ulur në të djathtën e Pushtetit dhe, duke ardhur me retë e qiellit” (Marku 14:62). Prandaj, Jezusi është Ai që na përfaqëson ne në tribunalin qiellor. Ai ka mundur tashmë fuqitë e errësirës dhe ndan triumfin e Tij me ata që i afrohen Atij. Prandaj, nuk ka pse të frikësohemi. Siç thotë Pali: “Por, në të gjitha këto gjëra ne jemi më shumë se fitimtarë për hir të Atij që na deshi. Sepse unë jam i bindur se as vdekja, as jeta, as engjëjt, as pushtetet, as fuqia dhe as gjërat e tashme as gjërat e ardhshme,  as lartësitë, as thellësitë, as ndonjë tjetër krijesë, nuk do të mund të na ndajë nga dashuria e Perëndisë që është në Jezus Krishtin, Zotin tonë” (Romakëve 8:37–39).

`Shikoni me sa përpikmëri vegimi i Danielit tregon historinë, mijëra vite përpara se të ndodhi. Si mund të na ndihmojë kjo të kemi më shumë besim tek të gjitha premtimet e Zotit për të ardhmen?`