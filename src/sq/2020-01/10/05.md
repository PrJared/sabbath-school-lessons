---
title:  Shërbesa e Mesias
date:  04/03/2020
---

Lutja ndërmjetësuese e Danielit adreson dy shqetësime kryesore: mëkatet e popullit dhe shkretimin e Jerusalemit. Prandaj, përgjigjja e Zotit ka të bëjë me këto dy kërkesa. Nëpërmjet Mesias populli do të shpëtohet dhe shenjtërorja do të vajoset. Megjithatë, të dy kërkesat specifike kanë përgjigje në mënyra që tejkalojnë horizontin historik të kohës së Danielit: në fakt, shërbesa e Mesias do të jetë bekim për tërë racën njerëzore.

`Lexoni Danieli 9:21–27. Çfarë duhet kryer gjatë periudhës 70 - javore? Përse është Jezusi i vetmi Person, që mund ta kryejë atë? `

1. “Për t’i dhënë fund shkeljes”. Fjala hebraike “shkelja” (pesha‘) sugjeron një mosbindje me dashje nga ana e inferiorit kundër superiorit (p.sh., Fjalët e Urta 28:24). Kjo fjalë gjithashtu përdoret në Bibël rreth një rebelimi të hapur kundër Zotit (Ezekieli 2:3). Nëpërmjet gjakut të Krishtit, rebelimi i njerëzimit është thyer dhe njerëzve u ofrohen meritat e Jezusit të kryqëzuar.
2. “Për t’i dhënë fund mëkatit”. Kjo folje përmban domethënien “të vulosë” dhe në këtë kontekst ajo ka kuptim që mëkati është falur. Që nga rënia në mëkat, raca njerëzore ka qenë e paaftë për të jetuar sipas standardeve të Perëndisë, por Mesia do të kujdeset për dështimet tona.
3. “Për të shlyer paudhësinë”. Siç thotë Pali: “Sepse Atit i pëlqeu që në Të të banojë e gjithë plotësia,  dhe, duke bërë paqen me anë të gjakut të kryqit të Tij, duke fituar pas, me anë të Tij, të gjitha gjërat, si ato që janë mbi dhe si dhe ato që janë në qiejt ” (Kolosianëve 1:19, 20). Edhe këtu, vetëm Jezusi mund ta realizojë këtë realitet.
4. “Për të sjellë një drejtësi të përjetshme”. Krishti e zuri vendin tonë në kryq, duke na siguruar bekimin e “drejtësisë” së Tij. Vetëm me anë të besimit mund ta pranojmë këtë drejtësi, që vjen vetëm nga Zoti.
5. “Për të vulosur vegimin dhe profecinë”. Kur Krishti ofroi Veten si flijim, profecitë e Dhiatës së Vjetër që tregonin me simbole shërbesën e Tij pajtuese u vulosën në atë kuptim që ato u përmbushën.
6. “Dhe për të vajosur vendin shumë të shenjtë”. Këtu flitet rreth vajosjes së shenjtërores qiellore, kur Krishti u inaugurua atje si Kryeprifti ynë i shenjtë (Hebrenjve 8:1).