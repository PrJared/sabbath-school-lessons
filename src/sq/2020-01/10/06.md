---
title:  Kalendari profetik
date:  05/03/2020
---

Në vend të vegimit të 2 300 ditëve, profeti është i befasuar që nuk e kupton dot atë (Danieli 8:27). Dhjetë vjetë më vonë, vjen Gabrieli për të ndihmuar Danielin “të kuptojë” vegimin  (Danieli 9:23). Kjo zbulesë e fundit siguron informacionin e munguar dhe zbulon që shërbesa e Mesias do të përmbushet drejt fundit të periudhës prej 70 javë. Sipas parimit “një vit për një ditë”, dhe rrjedhën e ngjarjeve të parashikuara, 70 javë duhen kuptuar si 490 vite. Dhe pikënisja e kësaj periudhe është urdhëri për të restauruar dhe rindërtuar Jerusalemin (Danieli 9:25). Ky dekret u shpall nga Mbreti Artakserks në vitin 457 P.K. Kjo u lejoi judenjve, nën udhëheqjen e Ezdrës, të rindërtojnë Jerusalemin (Ezdra 7). Sipas tekstit biblik, 70 javë janë “caktuar” ose “të prerë”. Kjo do të thotë që kjo periudhë prej 490 vite është prerë nga një periudhë ende më e madhe, pra prej periudhës së 2 300 viteve, të përshkruara tek vegimi i kapitullit 8. Kështu që nga kjo përfundojmë se të dyja periudhat – prej 2 300 vite dhe prej 490 vite – duhet të kenë të njëjtën pikënisje, vitin 457 P.K.

Profecia e 70 javëve është ndarë në tri pjesë: 7 javë, 62 javë dhe 70 javë.

Shtatë javë (49 vjet) i referohet kohës së rindërtimit të Jerusalemit. Pas këtyre 7 javëve vjen periudha prej 62 javëve (434 vjet), që përfundojnë me “Mesia, Princi” (Danieli 9:25). Kështu që 483 vjet pas dekretit të mbretit Artakserks, pra në vitin 27 M.K., Jezusi, Mesia, u pagëzua dhe u vajos nga Fryma e Shenjtë për të kryer misionin e Tij mesianik.

Gjatë javës së shtatëdhjetë, ndodhin ngjarje të tjera të rëndësishme: (1) “Mesia do të vritet” (Danieli 9:26), që i referohet vdekjes së Krishtit në kryq. (2) Mesia “do të lidhë gjithashtu një besëlidhje me shumë njerëz për një javë” (Danieli 9:27). Ky është mision i veçantë i Jezusit dhe i apostujve për kombin jude. Ajo ndodh në “javën” e fundit, pra nga viti 27 deri më 34 M.K. (3) “Por në mes të javës do t’i japë fund flijimit dhe blatimit” (Danieli 9:27). Pas tre vitesh e gjysëm nga pagëzimi i Jezusit, (që bie në “mes të javës”) vdekja e Tij në kryq i jep fund sistemit të flijimit, sepse kjo nuk ka më kuptim profetik – Krishti Vetë ofroi trupin e Tij si një sakrificë finale dhe e përsosur e Besëlidhjes së Re, prandaj nuk ka më nevojë për flijime të kafshëve. Java e fundit e profecisë prej 70 javë, mbaron në vitin 34 m.K., kur Stefani vdes si martiri i parë dhe mesazhi i Ungjillit fillon të arrijë jo vetëm judenjtë, por edhe johebrenjtë paganë.

`Lexoni Danieli 9:24–27. Madje në mes të shpresës së madhe dhe premtimit të Mesias, ne lexojmë rreth dhunës, luftës dhe shkatërrimit. Si mund të na ndihmojë kjo të kemi siguri që, midis fatkeqësive të ndryshme në jetë ende ekziston shpresë për ne?`