---
title:  Ndriçimi nga Fjala e Zotit
date:  01/03/2020
---

`Lexoni Danieli 9:1, 2. Danieli thotë se “kuptova nga librat” profecinë, që ai po studionte me shumë kujdes. Cili libër ose libra të Biblës ai ka ndërmend?   `

Duke studiuar këtë lutje, duket qartë se ajo vjen nga një studim i thellë i zbulesës së mëparshme të Zotit ndaj Moisiut dhe profetëve të tjerë. Duke mësuar nga rrotulla e Jeremias që periudha e robërisë ka për të zgjatur 70 vjet (shih Jeremia 25:11, 12; Jeremia 29:10), Danieli kuptoi rëndësinë e çastit historik në të cilin po jetonte.

Le të mbajmë mend që Danieli e bën këtë lutje në vitin 539 P.K., pra vitin kur perandoria Persiane zëvendësoi Babiloninë. Pra, pothuajse 70 vjet kishin kaluar nga viti kur Nebukadnetsari pushtoi Jerusalemin dhe e shkatërroi tempullin. Prandaj, sipas profecisë së Jeremias, populli i Perëndisë së shpejti do të kthehej në atdheun e tij. Duke besuar tek Fjala e Zotit, Danieli e di që ka për të ndodhur diçka shumë e rëndësishëm për popullin e tij dhe që, siç ka premtuar Zoti në Fjalën e Tij, mërgimi në Babiloni ka për të marrë fund dhe judenjtë do të kthehen sërish në shtëpi.

Nga studimi i Shkrimeve Danieli gjithashtu kuptoi se sa serioze ishin mëkatet e popullit të tij. Për shkak të besëlidhjes së thyer, ata kishin thyer edhe marrëdhënien e tyre me Zotin. Pikërisht kjo, si pasojë e pashmangshme, kishte shkaktuar mërgimin (Levitiku 26:14–45). Pra, studimi i zbulesës së Perëndisë i dha Danielit kuptimin e kohës që jetonte dhe e motivoi për t’iu lutur me zell Zotit, duke ndërmjetësuar për popullin hebre.

Ndërsa po i afrohemi ditëve të fundit të historisë së njerëzimit, ne duhet të studiojmë akoma më shumë dhe të zbatojmë më seriozisht Fjalën e Zotit në jetët tona. Vetëm Shkrimet mund të na japin shpjegim të besueshëm ndaj botës ku jetojmë. Fund së fundi, Bibla na tregon historinë e Konfliktit Kozmik midis së mirës dhe së keqes dhe shpall që historia e njerëzimit do të mbarojë me asgjësimin e së keqes dhe themelimin e Mbretërisë së përjetshme të Perëndisë. Sa më shumë studiojmë Biblën, aq më mirë mund të kuptojmë situatën e tanishme të botës sonë dhe vendin tonë në të, si edhe arsyen për të patur shpresë në një botë të pashpresë.

`Si na ndihmon Bibla për të kuptuar deri diku më mirë botën, e cila duket sikur nuk ka fare kuptim?`