---
title:  Vlera e ndërmjetësimit
date:  03/03/2020
---

`Lexoni Danieli 9:5–13. Çfarë rëndësie ka fakti se Danieli thotë disa herë që “ne” kemi mëkatuar, pra, duke përfshirë edhe veten në mëkatet, që i shkaktuan këtë fatkeqësi tërë kombit?  `

Lutja e Danielit është vetëm njëra prej lutjeve ndërmjetësuese domethënëse në Bibël. Lutje të tilla prekin zemrën e Zotit, largojnë gjykimin dhe në vend të tij sjellin shpëtim nga armiqtë. Kur Zoti ishte gati të shkatërronte tërë kombin e Izraelit, Moisiu me lutjen e tij ndërmjetësuese e ndaloi dorën e Zotit (Eksodi 32:7–14, Numrat 14:10–25). Madje, kur një thatësirë e rëndë po konsumonte tokën, Zoti u përgjigj ndaj lutjes së profetit Elia dhe dërgoi shi për të ringjallur vendin (1 Mbretërit 18).

Kur ne lutemi për pjesëtarët e familjes dhe njerëz të tjerë ose situata, Zoti i dëgjon lutjet tona dhe mund të ndërhyjë. Ndonjëherë nevojitet kohë për të marrë përgjigjen, por mund të jemi të sigurtë që Zoti kurrë nuk i harron nevojat e fëmijëve të Tij (shih Jakobi 5:16).

Në këtë rast, Danieli ka rol ndërmjetësues midis Zotit dhe popullit të tij. Nga studimi i Biblës, profeti kupton se sa mëkatarë janë bërë njerëzit duke shkelur ligjin e Perëndisë dhe duke injoruar paralajmërimet e Zotit. Kështu që, duke kuptuar gjendjen e tyre të dëshpëruar shpirtërore, Danieli lutet për shërim dhe falje. Megjithatë, profeti gjithashtu identifikon veten me tërë kombin e tij. Në disa aspekte ai ilustron rolin e Krishtit si ndërmjetësuesit tonë (Gjoni 17). Por ka një dallim radikal: Krishti është “pa mëkat” (Hebrenjve 4:15), prandaj Ai nuk ka nevojë për një rrëfim të mëkateve personale, as të ofrojë flijime për të marrë faljen (Hebrenjve 7:26, 27). Jezusi identifikon veten me mëkatarët në një mënyrë unike: “Sepse Ai bëri të jetë mëkat për ne Ai që nuk njihte mëkat, që ne të bëhemi drejtësia e Perëndisë në Të” (2 Korintasve 5:21).

`“Po të grumbulloni gjithçka që është e mirë dhe e shenjtë, fisnike dhe e këndshme në një njeri, dhe po ta prezantoni atë para engjëjve të Zotit si një pjesë për të fituar shpëtimin, propozimi juaj do të ishte refuzuar si një tradhëti”—Ellen G. White, Faith and Works, fq. 24. Çfarë na mësojnë këto fjalë rreth nevojës sonë për një Ndërmjetësues hyjnor?`