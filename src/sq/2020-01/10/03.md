---
title:  Apeli për mëshirë
date:  02/03/2020
---

`Lexoni Danieli 9:3–19. Ku e bazon Danieli kërkesën e tij për mëshirë?`

Ne duhet të vërejmë veçanërisht disa pika të kësaj lutjeje.

Pikë së pari, Danieli nuk kërkon asnjë shpjegim për fatkeqësitë që i kanë ndodhur popullit hebre. Ai e dinte arsyen. Në fakt, një pjesë e madhe e lutjes përmban arsyen e shprehur nga vetë Danieli: “Nuk kemi dëgjuar zërin e Zotit, Perëndisë sonë, për të ecur sipas ligjeve të Tij, që na kishte vënë përpara me anë të shërbëtorëve të Tij, profetëve” (Danieli 9:10). Hera e fundit kur Danieli kishte nevojë për ndonjë shpjegim ishte fundi i kapitullit 8, ku ai pohon që nuk kupton vegimin e 2 300 ditëve (shih Danieli 8:27).

Së dyti, kjo lutje është një apel për hirin e Perëndisë, për dashamirësinë e Tij për të falur popullin e Tij edhe pse ata kanë mëkatuar dhe kanë vepruar në mënyrë të ligë. Nga një aspekt ne mund të shohim këtu një ilustrim të fuqishëm të ungjillit – njerëzit mëkatarë të deshpëruar, duke kërkuar hirin e Zotit dhe faljen e Tij, të cilën në fakt nuk e meritonin dhe nuk mund të bënin asgjë për ta fituar. A nuk është ky një shembull i secilit prej nesh para Zotit? Sa mirë që Zoti fal mëkatet dhe i jep shpëtim falas çdokujt që i beson dhe i kërkon!

`Lexoni Danieli 9:18, 19. Çfarë arsye të tjera i jep Danieli Zotit për t’iu përgjigjur lutjes së tij?  `

Një tjetër aspekt që ia vlen ta vërejmë është apeli për të nderuar emrin e Perëndisë. Pra, lutja nuk lind nga motive personale për shkak të interesave të Danielit ose popullit të tij; jo, Danieli ka më shumë merak për interesat e Zotit (Danieli 9:17–19). Me fjalë të tjera, lutjes së Danielit i duhet përgjigjur në mënyrë që emri i Zotit të nderohet dhe lavdërohet.

`Lexoni 2 Mbretërit 19:15–19. Në çfarë mënyre lutja e Ezekias i ngjan lutjes së Danielit? Çfarë thotë Mateu 5:16 rreth, sesi edhe ne mund të përlëvdojmë Perëndinë?`