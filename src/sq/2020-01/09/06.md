---
title:  Boshti kohor profetik
date:  27/02/2020
---

`Lexoni Danieli 8:13. Për çfarë flitet në këtë pyetje, dhe si na ndihmon kjo për të kuptuar përgjigjen që jepet tek vargu vijues?`

Si llogariten 2 300 ditë? Pikë së pari, duhet të shënojmë që, pasi Danieli shikon vegimin e dashit dhe cjapit, që vazhdon me veprimet dhe dëmin e shkaktuar nga briri i vogël, vegimi kthehet në një pyetje tek Danieli 8:13. Kjo pyetje tregon një shqetësim të veçantë rreth asaj çfarë ka për të ndodhur në fund të periudhës profetike, dhe kohëzgjatjes së tërë vegimit. Përveç kësaj, një periudhë e tillë nuk mund të kufizohet vetëm me kohëzgjatjen e veprimeve të bririt e vogël, sepse termi “vegim” përfshin gjithçka – nga dashi deri në veprimet e bririt të vogël. Pra duhet të jetë një periudhë e gjatë në boshtin kohor të historisë së njerëzimit.

Ndaj pyetjes “Deri kur do të vazhdojë ky vegim” (dashi [Medo-Persia], cjapi [Greqia], dhe briri i vogël me veprimet e tij [Roma, pagane dhe ajo e Papës]), qenia tjetër qiellore përgjigjet: “Deri dymijë e treqind ditë; pastaj shenjtërorja do të pastrohet” (Danieli 8:14). Siç e kemi përmendur tashmë, kjo periudhë është aq e gjatë, për shkak se fillon gjatë kohës së Perandorisë Medo-Persiane dhe zgjatet me mijëra vjet, duke kaluar sundimin e Perandorisë Greke, Perandorisë Romake dhe sundimin e Papës në Europë. Sipas metodës së interpretimit historik (shih Mësimin 1), kjo periudhë profetike duhet llogaritur sipas parimit një vit për një ditë. Kjo do të thotë që 2 300 ditët korrespondojnë me intervalin kohor prej 2 300 vjet. Përndryshe, 2 300 ditë do të ishin veç pak më shumë se 6 vjet gjithsej, që është një kohë tepër e shkurtër për tërë ndodhitë, që u treguan në vegim. Prandaj, duhet të përdorim parimin “një vit baraz një ditë”.

Danieli 8 nuk na jep informacion për të llogaritur fillimin e kësaj periudhe, në mënyrë që të gjejmë dhe fundin e saj. Këtë informacion të çmuar na e ofron Danieli 9 (shih mësimin e javës tjetër).

`Profecia e 2 300 viteve është profecia më e gjatë e Biblës. 2 300 vjet është një kohë shumë e gjatë. Veçanërisht, në krahasim me jetëgjatësinë njerëzore. Si mund të na ndihmojë ky kontrast për të mësuar që të kemi durim me Zotin, ndërsa jemi duke pritur ndodhitë e fundit të historisë së njerëzimit?`