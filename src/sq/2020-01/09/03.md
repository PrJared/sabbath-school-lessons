---
title:  Lindja e bririt të vogël
date:  24/02/2020
---

`Lexoni Danieli 8:8–12 me kujdes. Në çfarë drejtimesh lëviz ky bri i vogël? Përse është e rëndësishme që ta kuptojmë këtë? `

Pas përshkrimit të katër brirëve të mëdhenj, që drejtoheshin drejt katër erërave të qiellit, Bibla thotë që prej tyre doli një bri i vogël. Pyetja këtu është: vërtet ky bri/fuqia politike del nga një prej katër brirëve, të cilët, siç mësuam dje, simbolizojnë katër gjeneralët e Aleksandrit të Madh – apo briri i vogël del nga një prej katër erërave. Struktura gramatikore e tekstit në gjuhën origjinale tregon që ky bri del nga një prej katër erërave të qiellit. Dhe, meqenëse kjo fuqi del pas Perandorisë Greke dhe katër degët e saj, interpretimi i përhapur është që ky bri është Roma, filimisht pagane, pastaj e Papës. “Ky bri i vogël përfaqëson Romën në të dy fazat e saj – pagane dhe Papatin. Danieli pa pikë së pari Romën në fazën e saj pagane, perandorake, ndërsa ajo përndiqte judenjtë dhe të krishterët e hershëm, dhe pastaj në fazën e saj të Papatit, duke vazhduar rrugën e saj deri në ditët tona dhe të ardhmen”—The Seventh-day Adventist Bible Commentary, vëll. 4, fq. 841.

Sipas tekstit biblik, briri i vogël fillimisht bëri një lëvizje horizontale, dhe “u bë shumë i madh në drejtim të jugut, të lindjes dhe të vendit të lavdishëm” (Danieli 8:9). Këto tre drejtime korrespondojnë me tri krahina kryesore, që ranë nën sundimin e Romës pagane.

Ndërsa briri i vogël fillon të luajë rolin kryesor në vegim, i kushtohet vëmendje e veçantë rritjes vertikale të tij. Në këtë aspekt briri ka paralele me bririn e vogël të Danielit 7: (1) Të dy brirët fillimisht ishin të vegjël (Danieli 7:8; Danieli 8:9). (2) Të dy me kalimin e kohës rriten (Danieli 7:20; Danieli 8:9.). (3) Të dy janë fuqitë persekutuese (Danieli 7:21, 25; Danieli 8:10, 24). (4) Të dy janë vetëlartësues dhe blasfemues (Danieli 7:8, 20, 25; Danieli 8:10, 11, 25). (5) Të dy sulmojnë njerëzit e Zotit (Danieli 7:25; Danieli 8:24). (6) Të dy kanë aspektet e veprimtarisë së tyre të matura me boshtin kohor profetik (Danieli 7:25; Danieli 8:13, 14). (7) Të dy zgjasin deri në fund të botës (Danieli 7:25, 26; Danieli 8:17, 19). (8) Dhe të dy pësojnë një shkatërrim mbinatyror (Danieli 7:11, 26; Danieli 8:25). Përfundimisht, meqenëse briri i vogël i Danielit 7 përfaqëson sistemin e Papës, rritja vertikale e bririt të vogël tek Danieli 8 gjithashtu duhet të përfaqësojë të njëjtën fuqi. Kështu që, porsi tek Danieli 2 dhe 7, fuqia e fundit kryesore është Roma, fillimisht pagane, pastaj - e Papës.