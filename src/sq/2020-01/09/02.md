---
title:  Dashi dhe cjapi
date:  23/02/2020
---

`Lexoni Danieli 8. Rreth kujt është ky vegim dhe çfarë paralele ka ai me pamjet nga Danieli 2 dhe 7?`

Porsi Danieli 2 dhe 7 edhe këtu vegimi është rreth lindjes dhe rënies së perandorisë së botës, edhe pse është shprehur me simbole ndryshe. Në këtë rast, simbolet e dashit dhe cjapit kanë lidhje me ritualin e shenjtërores në Ditën e Shlyerjes, pra me ditën e gjykimit për Izraelin e lashtë. Deshët dhe cjeptë përdoreshin si kafshë flijimi edhe gjatë shërbesës së zakonshme në shenjtërore. Por vetëm në Ditën e Shlyerjes ata të dy flijoheshin së bashku. Pra, këto dy kafshë janë përmendur qëllimisht për të kujtuar Ditën e Shlyerjes, e cila është zemra e këtij vegimi.

Gjatë vegimit, Danieli shikon një dash duke goditur në tre drejtime të ndryshme: perëndimit, veriut dhe jugut (Danieli 8:4). Kjo lëvizje do të thotë zgjerim i asaj fuqie: “asnjë kafshë nuk mund t’i rezistonte, askush nuk mund të çlirohej nga pushteti i tij; kështu ai bëri atë që deshi dhe u bë i madh” (Danieli 8:4). Siç shpjegon engjëlli, dashi me dy brirë përfaqëson perandorinë medo-persiane (Danieli 8:20), dhe tre drejtimet janë tre pushtimet kryesore, duke u bërë fuqi botërore.

Pastaj, vjen një cjap me një bri të madh, i cili përfaqëson perandorinë greke nën Aleksandrin e Madh (Danieli 8:21). Fakti që cjapi përshkon dheun “pa e prekur tokën” (Danieli 8:5) simbolizon një lëvizje të shpejtë. Ky është simboli i pushtimeve të shpejta të Aleksandrit, që tek Danieli 7 janë simbolizuar me leopardin që ka krahë shpendi. Por siç tregon profecia, kur cjapi “u bë i fuqishëm, briri i tij i madh u thye” (Danieli 8:8) dhe në vend të tij dolën katër brirë në katër anë të dheut. Kjo u përmbush kur Aleksandri vdiq në Babiloni në qershor të vitit 323 p.K., dhe mbretëria e tij u nda midis katër gjeneralëve të tij.

`Midis Danielit 2:38 dhe Danielit 8:20, 21, tre prej katër perandorive të zbuluara në vegime janë quajtur me emër, për ne. Si na ndihmon ky fakt i mahnitshëm të vërtetojmë saktësinë e interpretimeve tona për këto profeci Biblike?`