---
title:  Sulmi ndaj Shenjtërores
date:  25/02/2020
---

`Lexoni Danieli 8:10–12. Çfarë veprimtarie po bën këtu briri i vogël?`

Tek Danieli 8:10, briri i vogël përpiqet të kopjojë, në nivelin shpirtëror, mundimet e ndërtuesit të Kullës së Babelit (Zanafilla 11:4). Termi “ushtria” dhe termi “yjet” mund të simbolizojnë njerëzit e Zotit në Dhiatën e Vjetër. Izraeli është caktuar si ushtria e Zotit (Eksodi 12:41). Danieli gjithashtu përshkruan popullin besnik të Zotit, duke ndriçuar si yje (Danieli 12:3). Është e qartë që ky nuk është një sulm fizik ndaj yjeve kozmike, por persekutim ndaj besimtarëve të Zotit, qytetaria e të cilëve është në Qiell (Filipianëve 3:20). Edhe pse mijëra të krishterë u vranë nga perandorë paganë, përqëndrimi tani është tek aktivitetet vertikale të bririt të vogël. Prandaj përmbushja përfundimtare e kësaj profecie duhet të jetë e lidhur me Romën e Papës dhe persekutimet që ajo ka bërë nëpër shekuj.

Gjithashtu, Danieli 8:11 flet rreth një “komandanti të ushtrisë”, i cili në tekste të tjera është përmendur si “Mesia, Princi” (Danieli 9:25), “Mikaeli, princi juaj” (Danieli 10:21), dhe “Mikaeli, Princi i Madh” (Danieli 12:1). Askush tjetër, por vetëm Jezus Krishti mund të referohet me këtë titull. Jezus Krishti është Princi ose Komandanti i ushtrisë së besimtarëve, si edhe Kryeprifti ynë në Qiell. Prandaj Papa dhe sistemi fetar që ai përfaqëson e mban sekret dhe mundohet të zëvëndësojë rolin priftëror të Krishtit.

Tek Danieli 8:11, fraza “flijimi i vazhdueshëm” është si kujtim rreth asaj çfarë ndodhte në shenjtëroren tokësore për të emëruar aspekte të ndryshme dhe të vazhdueshme të shërbesave rituale – duke përfshirë flijimet dhe lutjet ndërmjetësuese. Pikërisht me anë të këtyre shërbesave mëkatarët merrnin falje për mëkatet e tyre. Ky sistem tokësor simbolizonte shërbesën ndërmjetësuese të Jezus Krishtit në Shenjtëroren Qiellore. Pra, siç parashikon profecia, Papa zëvëndëson ndërmjetësimin e Krishtit me ndërmjetësimin priftëror në kishë. Me anë të një adhurimi të tillë fallso, briri i vogël e heq shërbesën ndërmjetësuese të Krishtit dhe simbolikisht e shemb shenjtëroren e Krishtit.

“Ai hodhi për tokë të vërtetën; bëri tërë këto gjëra dhe i shkoi mbarë” (Danieli 8:12). Jezusi pohon që Ai është e vërteta (Gjoni 14:6) dhe, gjithashtu e quan Fjalën e Zotit të vërtetë (Gjoni 17:17). Përkundrazi, Kisha e Papës ndaloi përkthimin e Biblës në gjuhën popullore, lejoi interpretimin e Biblës vetëm nën autoritetin e kishës, dhe teorikisht vendosi traditat në të njëjtën vlerë me Biblën, ndërsa në praktikë ngriti traditat mbi Biblën si urdhërime supreme për besimin.

`Çfarë na tregon ky studim rreth, sa e çmuar dhe e rëndësishme është njohuria biblike e së vërtetës në krahasim me traditat njerëzore?`