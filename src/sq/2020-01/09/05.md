---
title:  Pastrimi i Shenjtërores
date:  26/02/2020
---

`Lexoni Danieli 8:14. Çfarë po ndodh këtu?`

Pas sulmit shkatërrues të bririt të vogël, shpallet që do të pastrohet shenjtërorja. Për të kuptuar këtë mesazh duhet të mbajmë mend që pastrimi i shenjtërores i përmendur tek Danieli 8:14 korrespondon me vegimin e gjykimit tek Danieli 7:9–14. Dhe, meqenëse gjykimi ndodh në Qiell, edhe shenjtërorja duhet të ndodhet po aty. Kështu që, ndërsa Danieli 7 tregon ndërhyrjen e Zotit dhe marrëdhënien e tij me veprimet njerëzore nga perspektiva gjyqësore, Danieli 8 përshkruan të njëjtën ndodhi, por nga perspektiva e shenjtërores.

Shenjtërorja tokësore u modelua sipas origjinalit që ndodhet në Qiell, dhe shërbeu për ta ilustruar atë në vija të trasha; çdo ditë mëkatarët vinin tek shenjtërorja me flijime për të marrë faljen e mëkateve. Ata rrëfenin mëkatet e tyre dhe merrnin faljen, ndërsa mëkatet, në një fare mënyre transferoheshin te shenjtërorja. Si pasojë, shenjtërorja ndotej nga mëkatet, prandaj nevojitej një pastrim i veçantë nga mëkatet e popullit. Kjo ndodhte një herë në vit në Ditën e Shlyerjes (shih Levitiku 16).

Përse shenjtërores Qiellore i nevojitej pastrimi? Analogjikisht mund të themi se mëkatet e rrëfyera atyre që pranonin Jezusin janë “transferuar” në shenjtëroren Qiellore, porsi mëkatet e izraelitëve të penduar u transferuan te shenjtërorja tokësore. Në Ditën e Shlyerjes atë kohë shumë kafshë u flijuan, duke simbolizuar vdekjen e ardhshme të Krishtit dhe, për shkak të kësaj mëkatarët mund të qëndronin para Zotit në Ditën e Shlyerjes.

Dhe, porsi ndodhi kjo në Ditën e Shlyerjes kur u pastrua shenjtërorja tokësore, kjo do të ndodhi edhe në Shenjtëroren Qiellore, ku vetëm gjaku i Krishtit na shpëton në ditën e gjykimit. Pastrimi i shenjtërores, i përshkruar tek Danieli 8:14, është shumë i ngjashëm me shërbesën tokësore, dhe mesazhi i tij thelbësor është: ne, mëkatarët, kemi nevojë për gjakun e Krishtit për të marrë faljen e mëkateve dhe për të qëndruar para Zotit në ditën e gjykimit.

`Lexoni Hebrenjve 9:23–28. Si na zbulojnë këto vargje shpëtimin që kemi në Jezus nëpërmjet sakrificës së Tij për ne?`