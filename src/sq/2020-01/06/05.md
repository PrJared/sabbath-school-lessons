---
title:  I peshuar dhe gjetur i mangët
date:  05/02/2020
---

`Lexoni Danieli 5:13–28. Çfarë arsye i jep Danieli  mbretit për humbjen e shpejtë të fronit të tij?`

I detyruar nga rrethanat, mbreti vendos të konsultohet me Danielin, megjithatë duket që ai e bën këtë me ngurrim. Kjo na tregon më shumë rreth qëndrimit të mbretit ndaj Zotit të Danielit sesa ndaj vetë Danielit.

Kurse përgjigjja e Danielit ndaj ofertës bujare të mbretit tregon shumë rreth prioriteteve dhe karakterit të tij. Gjithashtu, Danieli, duke kuptuar mesazhin e fjalëve misterioze, kupton gjithashtu sa i pavlerë në fakt është shpërblimi i premtuar.

Atëherë Danieli akuzon mbretin për tri gjëra.

Së pari, Belshatsari ka injoruar totalisht përvojën e mbretit Nebukadnetsar. Përndryshe ai do të ishte penduar dhe përulur para Zotit, porsi paraardhësi i tij.

Së dyti, Belshatsari përdori kupat e tempullit për të pirë verë dhe për të nderuar idhujt. Këtu Danieli përmend gjashtë materiale prej të cilave janë bërë idhujt, në të njëjtën renditje siç janë përmendur më përpara.

Së treti, mbreti neglizhoi nderimin e Perëndisë Krijues “në dorën e të cilit është fryma jote jetësore dhe së cilës i përkasin tërë rrugët e tua” (Danieli 5:23).

Pas kësaj, Danieli vazhdon me interpretimin. Tani ne mësojmë se ky mbishkrim hyjnor përmban tri fjalë aramaike (i pari përsëritet dy herë). Mbreti dhe oborri i tij duhet ta kenë ditur kuptimin bazë të këtyre fjalëve: MENE: “i llogaritur”; TEKEL: “i peshuar”, dhe PERES: “i ndarë”.

Duke patur ushtrinë medo-persiane tek portat e Babilonisë, mbreti dhe oborri i tij duhet të kenë patur dyshime për një lajm të keq nga ky mbishkrim, por asnjë nuk guxonte t’i thoshte mbretit ndonjë gjë të pakëndshme. Vetëm Danieli ishte i aftë të zbërthente mesazhin në një shpallje kuptimplotë dhe për t’ia përcillte kuptimin e tij mbretit Belshatsar: “MENE: Zoti i ka bërë llogarinë mbretërisë sate dhe i ka dhënë fund; TEKEL: ti u peshove në peshoret dhe u gjet që të mungonte diçka; PERES: mbretëria jote u nda dhe iu dha Medasve dhe Persianëve” (Danieli 5:26–28).

Pra, mesazhi i tij nuk ishte shumë ngazëllyes as ngushëllues.

`Mbreti Belshatsar përjetoi një gjykim të shpejtë. Si mund të mësojmë të kemi besim tek Zoti në rastet kur jemi ende duke pritur për drejtësinë dhe gjykimin i Tij? (Shih Predikuesi 3:17, Predikuesi 8:11, Mateu 12:36, Romakëve 14:12).`