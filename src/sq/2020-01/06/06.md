---
title:  Rënia e Babilonisë
date:  06/02/2020
---

`Lexoni Danieli 5:29–31 bashkë me Zbulesa 14:8, Zbulesa 16:19 dhe Zbulesa 18:2. Çfarë paralele ka midis rënies së Babilonisë së Belshatsarit dhe Babilonisë së kohës së fundit?`

Pavarësisht nga të metat e tij, Belshatsari është një burrë që e mban fjalën e tij. Edhe pse lajmi ishte i keq, ai pranoi interpretimin e Danielit dhe ia ofroi dhuratat e premtuara. Duket që, duke pranuar të vërtetën e mesazhit të Danielit, mbreti më në fund pranoi edhe realitetin e Zotit të Danielit. Interesante që Danieli tani pranon dhuratat që ai i refuzoi më përpara. Ndoshta për shkak se tani ato nuk ndikojnë më tek interpretimi i mesazhit. Përveç kësaj, në këtë pikë këto dhurata janë të pavlera, mëqenëse mbretëria e Belshatsarit mori fund. Prandaj, ndoshta si shenjë mirësjelljeje, profeti pranon shpërblimet, duke e ditur që titullin e sunduesit të tretë do ta ketë vetëm disa orë.

Pikërisht siç shpalli profeti, Babilonia mori fund. Dhe kjo ndodhi shumë shpejt dhe papritur – ndërsa mbreti dhe oborri e tij ende pijnë verë, qyteti pushtohet pa betejë. Sipas historianit Herodot, persianët gërrmuan kanalin për të devijuar lumin Eufrat dhe marshuan brenda qytetit nëpërmjet shtratit të lumit. Po atë natë Belshatsari u vra. Ati i tij, Nabonidi, ishte larguar tashmë nga qyteti dhe ia dorëzoi veten më vonë sunduesve të rinj. Kështu mori fund perandoria më e madhe e asaj kohe. Babilonia nuk ishte më koka e artë.

“Belshatsarit iu dhanë shumë mundësi për të njohur dhe zbatuar vullnetin e Zotit. Ai kishte parë gjyshin e tij, Nebukadnetsarin, përjashtuar nga shoqëria. Ai kishte parë intelektin e sundimtarit krenar hequr nga Ai, që ia kishte dhuruar. Ai kishte parë mbretin të nxjerrë nga mbretëria e tij dhe, duke jetuar me bishat e fushës. Megjithatë, dashuria e Belshatsarit për dëfrime dhe vetëlartësimi shuanin mësimet, që ai kurrë nuk duhet t’i kishte harruar; kështu që ai kreu mëkate të ngjashme, që sollën gjykimet paralajmëruese të Zotit mbi Nebukadnetsarin. Ai nuk i përdori mundësitë, që i dhuroi Zoti nga mëshira e Tij, ai i neglizhoi mundësitë që kishte për të njohur të vërtetën”—Ellen G. White, Bible Echo, April 25, 1898.

`Çfarë mundësish kemi ne për “të njohur të vërtetën”? çfarë do të thotë kjo? Kur mund të themi që jemi njohur me tërë të vërtetën e nevojshme?`