---
title:  Festa e Belshatsarit
date:  02/02/2020
---

`Lexoni Danieli 5:1–4 bashkë me Danieli 1:1, 2. Çfarë gjëje të keqe po bën këtu mbreti Belshatsar? Si e zbulon ky veprim karakterin e tij? Krahasoni veprimet e tij me Zbulesa 17:4–6. Çfarë paralele gjejmë këtu?`

Mbreti urdhëroi që enët e shenjtëruara të tempullit të Jerusalemit të përdoreshin në festën e tij si gota vere. Nebukadnetsari kishte plaçkitur tempullin e Jerusalemit dhe i vendosi ato tek tempulli i zotit të tij. Kjo tregon që ai të paktën respektoi statusin e tyre të shenjtë. Kurse Belshatsari i përdori këto enë të shenjtëruara në mënyrë të fëlliqur.

Duke pirë verë nga këto kupa të shenjta, Belshatsari lavdëroi “perënditë prej ari, argjendi, bronzi, hekuri, druri e guri”(Danieli 5:4). Vini re që këtu janë përmendur pikërisht gjashtë materiale. Babilonasit në matematikë përdornin sistemin e bazuar në 60 në kontrast me sistemin që kemi ne sot decimale, e bazuar mbi numrin 10. Kështu që këto gjashtë kategori të perëndive përfaqësojnë totalin e perëndive babilonase dhe plotësinë e sistemit të tyre fetar. Interesante që renditja e materialeve është njësoj si materialet e figurës në ëndrrën e mbretit Nebukadnetsar, përveç asaj që argjili këtu zëvëndësohet me drurin. Porsi në ëndërr, guri është i fundit. Edhe pse guri i përmendur këtu përshkruan materialin e idhujve, guri gjithashtu nxit gjykimin e Zotit mbi perandoritë e botës (shih Danieli 2:44, 45), të cilat i simbolizon Babilonia.

Kjo festë shërben si një përfaqësim i përpiktë i Babilonisë së kohës së fundit që shohim tek libri i Zbulesës. Porsi Belshatsari, edhe gruaja e Babilonisë së kohës së fundit po mban në dorë një kupë prej ari dhe i ofron pije dehëse tërë kombeve. Me fjalë të tjera, Babilonia moderne me anë të mësimeve të rreme dhe një sistemi të shtrembëruar adhurimi, e josh botën për të bërë atë çfarë është e ligë në sytë e Zotit (Zbulesa 17:4–6), pa dijeninë e gjykimit, që së shpejti do të bjerë mbi të. Një ditë gjykimi do të vijë.

`Në çfarë mënyrash shoqëria dhe kultura jonë përdhos të vërtetën biblike? Si të kujdesemi që të mos marrim pjesë në këtë mëkat, as në gjërat më të vogla? Sillni përgjigjen tuaj në kishë këtë të Shtunë tek grupi i shkollës së Sabatit.`