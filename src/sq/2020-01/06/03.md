---
title:  Një Mysafir i paftuar
date:  03/02/2020
---

`Lexoni Danieli 5:5–8. Çfarë ndodh dhe, përse mbreti reagon pikërisht kështu? Çfarë paralele ka kjo histori me Danielin 2 dhe, përse është kjo paralele e rëndësishme? (Shih Psalmi 96:5, Kolosianëve 1:15–17).`

Porsi veproi Nebukadnetsari gjatë krizës (Danieli 2:2, Danieli 4:7), edhe Belshatsari thërret astrologët, kaldeasit dhe magjistarët për të sqaruar shkrimin misterioz. Dhe për t’i siguruar ata që të jepnin maksimumin, mbreti gjithashtu u premton shpërblime ekstravagante: (1) rroba të purpurta – në ngjyrë, që në lashtësi i takonte vetëm mbretërve (Esteri 8:15); (2) gjerdan ari, i cili ishte shenja e një statusi të lartë shoqëror (Zanafilla 41:42); dhe (3) pozitën e qeveritarit të tretë në mbretëri. Ky shpërblim i tretë pasqyron saktësisht rrethanat historike të Babilonisë së asaj kohe. Mbreti Belshatsar ishte qeveritari i dytë, ndërsa ati i tij, Nabonidi, ishte i pari, prandaj ai si shpërblim ofroi pozitën e qeveritarit të tretë. Por, pavarësisht nga shpërblimet tunduese, magjistarët dhe astrologët sërish dështuan në shpjegimin për mbretin.

Si kurorë mbi mëkatet e tjera, Belshatsari kryen edhe këtë mëkat – ai kërkon njohuri në një vend të gabuar. Ekspertët babilonas nuk e zbulojnë dot domethënien e mesazhit hyjnor. Edhe pse mesazhi ishte shkruar në gjuhën e tyre, aramaike, siç do shohim nesër, ata nuk arritën ta zbërthenin kuptimin e fjalëve. Kjo na kujton atë çfarë Zoti ka thënë nëpërmjet Isaias: “Dituria e njerëzve të tij të urtë do të shuhet dhe zgjuarsia e të mënçurve të tij do të zhduket”(Isaia 29:14). Pas citimit të këtij vargu, apostulli Pal thotë: “Ku është i dituri? Ku është skribi? Ku është debatuesi i kësaj epoke? A nuk e bëri të marrë Perëndia diturinë e kësaj bote? Sepse, duke qenë se, nëpërmjet diturisë së Perëndisë bota nuk e njohu Perëndinë me urtinë e vet, Perëndisë i pëlqeu të shpëtojë ata, të cilët besojnë nëpërmjet marrëzisë së predikimit” (1 Korintasve 1:20, 21).

Disa të vërteta janë tepër të rëndësishme për t’i lejuar njerëzve t’i zbërthejnë. Prandaj Zoti na i zbulon këto të vërteta Vetë.

`Mendoni rreth shpërblimeve të premtuara dhe, duke marrë parasysh ngjarjet vijuese, sa të pavlera në fakt ishin ato! Çfarë duhet të na mësojë kjo rreth, sesa të kota dhe kalimtare janë gjërat e kësaj bote dhe pse duhet të mbajmë gjithmonë perspektivën e përjetësisë në gjithçka që bëjmë?`