---
title:  Mikaeli, Princi ynë
date:  22/03/2020
---

`Lexoni Danieli 12:1. Kush e ndryshon rrjedhën e historisë në kohët e fundit? Si na ndihmojnë Romakëve 8:34 dhe Hebrenjve 7:25 për të kuptuar domethënien e këtij teksti? `

Çdo kapitull i Danielit deri tani ka filluar duke përmendur ndonjë mbret a komb pagan. Edhe kapitulli 12 fillon duke përmendur një sundimtar, por kësaj radhe flitet për Princin Hyjnor, i cili ngrihet për të shpëtuar popullin e Zotit nga duart e armiqve të tyre.

Siç e pamë në studimin e kapitullit 10, Mikaeli është e njëjta qënie qiellore që i shfaqet Danielit tek lumi Tigër. Ai vjen si përfaqësuesi qiellor i popullit të Perëndisë. Ai gjithashtu shfaqet edhe diku tjetër si Biri i Njeriut (Danieli 7), Komandanti i ushtrisë (Danieli 8), dhe Mesia, Princi (Danieli 9). Kështu, është e qartë që Mikaeli – emri i të cilit do të thotë “Kush është si Zoti” – duhet të jetë vetë Jezusi.

Është e rëndësishme të vërejmë kohën e ndërhyrjes së Mikaelit. Sipas Danielit 12:1, kjo ndodh “në atë kohë” (Danieli 12:1). Kjo shprehje i referohet kohës së përmendur tek Danieli 11:40–45. Pra, kjo është periudha që zgjat nga rënia e papatit në vitin 1798 deri në ringjalljen në fund të botës (Danieli 12:2).

Dy aspekte të rëndësishme të punës së Mikaelit mund të nxjerrim nga folja “dal” tek Danieli 12:1, e cila përshkruan veprimin e Tij. Pikë së pari, kjo fjalë në gjuhën origjinale ka kuptim kur thuhet që mbretërit hipin në fron për të sunduar, si edhe ka sens ushtarak kur mbreti del në luftë për të mbrojtur popullin e tij dhe për t’i udhëhequr ata. Pra, Mikaeli ka për të udhëhequr popullin e Tij në mënyrë të veçantë gjatë fazave finale të Konfliktit të Madh.

Së dyti, fjala “dal” gjithashtu ka një kuptim juridik. Mikaeli “del” për të vepruar si një avokat në tribunalin qiellor. Si Biri i Njeriut, Ai del përpara Të Lashtit të Ditëve për të përfaqësuar popullin e Zotit gjatë gjykimit hetimor (Danieli 7:9–14). Kështu, dalja ose ngritja e Mikaelit përmban kuptimin ushtarak dhe juridik të punës së Tij. Me fjalë të tjera, Atij i është dhënë fuqia për të mundur armiqtë e Zotit dhe autoritetet për të përfaqësuar popullin e Zotit në gjykatën qiellore.

`Mendoni se çfarë do të thotë për ne të dimë që Mikaeli është duke na përfaqësuar si Avokati ynë në Qiell tani? Çfarë shpresë ju jep kjo juve personalisht?`