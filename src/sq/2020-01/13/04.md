---
title:  Ringjallja
date:  24/03/2020
---

`Lexoni Danieli 12:2, 3. Rreth cilës ngjarje flitet këtu? Përse, duke e konsideruar njohurinë tonë rreth vdekjes, është kjo ngjarje kaq e rëndësishme për ne?  `

Danieli bën një referencë më të qartë të ringjalljes në tërë Dhiatën e Vjetër. Ndërsa po reflektojmë këtë pasazh, ne mund të mësojmë disa të vërteta të rëndësishme. Pikë së pari, metafora “gjumë” tregon që trupat njerëzorë nuk përmbajnë një gjë të tillë si një shpirt i pavdekshëm. Njerëzit janë përbërë prej tri pjesësh të pandara – trupi, mendja dhe fryma. Kur njeriu vdes, ai ndalon se ekzistuari dhe mbetet në një gjendje të pandërgjegjshme deri në ditën e ringjalljes. Së dyti, teksti ynë tregon se ringjallja do të “riparojë” çdo pasojë të mëkatit. Në fakt, fraza tek Danieli 12:2 e përkthyer si “në pluhurin e tokës”, në gjuhën origjinale lexohet si “në tokën e pluhurit”. Kjo renditje e pazakontë e fjalëve na kujton Zanafillën 3:19, i vetmi tekst Biblik ku fjala “tokë” vjen para fjalës “pluhur”. Kjo do të thotë se shpallja e vdekjes në rënien e Adamit në mëkat do të jetë kthyer mbrapsht dhe vdekja nuk do të ekzistojë më. Siç thotë Pali, “vdekja u përpi në fitore” (1 Korintasve 15:54).

`Lexoni Romakëve 8:18 dhe Hebrenjve 2:14, 15. Për çfarë arsye nuk duhet të kemi frikë nga vdekja?`

Vdekja e shkatërron dhe i jep fund çdo gjëje këtu. Por na është ofruar një premtim që, vdekja nuk do të ketë pushtet të përjetshëm ndaj besimtarëve besnikë. Vdekja është një armik i mposhtur. Kur Krishti i theu zinxhirët e vdekjes dhe doli nga varri, Ai e mposhti vdekjen e përjetshme. Tani, falë Tij, ne mund të shikojmë përtej realitetit të përkohshëm të vdekjes, për të parë realitetin e përjetshëm të jetës që marrim nga Zoti Krisht. Për shkakun që Mikaeli “del” (shih Danieli 12:1), edhe ata që i përkasin Atij dalin nga përqafimet e vdekjes. Ata do të dalin nga toka e pluhurit për të shkëlqyer si yje në përjetësi.

`Si mund të marrim shpresë dhe ngushëllim nga premtimi i ditës së ringjalljes, edhe kur jemi në mes të dhimbjes dhe problemeve të kësaj jete? Përse, në një sens shumë real, pothuajse asgjë tjetër në fakt nuk ka rëndësi?`