---
title:  Libri i vulosur
date:  25/03/2020
---

`Lexoni Danieli 12:4 dhe Gjoni 14:29. Pse libri i Danielit u vulos deri në kohën e mbarimit? `

Në fund të pjesës së fundit e të rëndësishme të librit (Danieli 10:1–12:4), profeti merr urdhër për të vulosur rrotullën e manuskriptit të tij deri në kohën e mbarimit. Engjëlli po aty shton dhe një parashikim që atëherë “ ‘shumë njerëz do ta shfletojnë dhe dituria do të shtohet"’ ” (Danieli 12:4). Edhe pse disa studiues të librit të Danielit e kanë përkthyer fjalën “do të shfletojnë” si “do të vrapojnë nga një vend në tjetrin” dhe e kanë interpretuar si progres shkencor të kohës sonë, konteksti tregon që kjo frazë ka më shumë lidhje me studimin e librit të Danielit, prandaj përkthimi shqip është shumë i përshtatshëm. Vërtet, duke parë historinë, ne mund të vërejmë që libri i Danielit mbeti i panjohur dhe misterioz për shekuj të tërë. Disa mund ta kenë studiuar, por nuk arrinin dot të kuptonin profecitë dhe mësimet e tij kyçe. Për shembull, mesazhet profetike në lidhje me pastrimin e shenjtërores qiellore, gjykimin, identitetin dhe veprimet e bririt të vogël, dhe boshti kohor i profecive, ishin në errësirë.

Por që nga Reformacioni Protestant dhe tutje, shumë e më shumë filluan të studionin librin e Danielit. Megjithatë, vetëm në kohën e mbarimit libri u hap më në fund dhe përmbajtja e tij u zbulua më në fund. Siç thotë Ellen G. White, “Libri i Danielit është zbuluar që nga viti 1798, profecitë kanë qënë burime më të plota dijesh dhe shumë njerëz kanë shpallur mesazhin solemn se gjykimi është afër”—Konflikti i Madh, fq. 261. “Në fund të shekullit 18 dhe në fillim të shekullit 19, lindi një interes i ri për profecitë e Danielit dhe të Zbulesës, në vende larg njëri-tjetrit. Studimi i këtyre profecive përfundoi tek besimi i përhapur që ardhja e dytë e Krishtit ishte afër. Shumë shkrimtarë në Angli, Joseph Wolff në Lindjen e Mesme, Manuel Lacunza në Amerikën e Jugut, dhe William Miller në Shtetet e Bashkuara të Amerikës, bashkë me studentë të tjerë të profecive shpallën, duke u bazuar në studimet e tyre të profecive të Danielit, që Ardhja e Dytë ishte shumë afër. Sot, kjo bindje është bërë fuqia nxitëse e lëvizjes mbarëbotërore”—The Seventh-day Adventist Bible Commentary, vëll. 4, fq. 879.

`Mendoni pak rreth avantazhit të madh që kemi ne sot – aftësia për të parë historinë dhe përmbushjen e profecive të Danielit në ngjarjet e saj. Si na ndihmon kjo të kemi besim tek çdo premtim i Zotit?`