---
title:  I shkruar në Libër
date:  23/03/2020
---

`Danieli 12:1 flet rreth atyre, që “u gjetën të shkruar në librin e jetës”. Çfarë do të thotë kjo? `

Koha e ndërhyrjes së Mikaelit është përshkruar gjithashtu si një kohë me ankthe. Kjo korrespondon me kohën kur Fryma e Perëndisë do të jetë hequr plotësisht nga njerëzit rebelë. Atëherë do të vijnë shtatë plagët e fundit, si shprehje e zemërimit të Zotit ndaj kombeve, që do të derdhen mbi Babiloninë e kohës së fundit (Zbulesa 16; Zbulesa 18:20-24) dhe fuqive të errësirës më në fund do t’u jepet liria e plotë për të bërë çfarë të duan. Ellen G. White shkruan: “Pikërisht atëherë Satani do t’i zhysë banorët e tokës në një trazim të madh të fundit. Ndërsa engjëjt e Perëndisë nuk i kontrollojnë më erërat e pasionit njerëzor, të gjithë elementët e kontradiktave do të lirohen nga zinxhirët. Bota mbarë do të rrënohet më keq se Jeuzalemi i dikurshëm” — Konflikti i Madh, fq. 455.

Por populli i Perëndisë do të shpëtohet gjatë kësaj kohe të tmerrshme, sepse në gjykatën hetimore ata janë mbrojtur nga Jezusi, Kryeprifti Qiellor, dhe emrat e tyre u gjetën të shkruar në Librin e Jetës.

Për të kuptuar domethënien e këtij libri, duhet të mbajmë në mendje se Bibla përmend dy lloj librash qiellorë. Njëri përmban emrat e atyre që i përkasin Zotit, dhe ndonjëherë referohet si Libri i Jetës (Eksodi 32:32, Luka 10:20, Psalmi 69:28, Filipianëve 4:3, Zbulesa 17:8).

Ka edhe një tjetër libër, ku sipas Biblës, janë shkruar tërë veprat e njerëzve (Psalmi 56:8, Malakia 3:16, Isaia 65:6). Këta janë libra, që përdoren në gjykatën qiellore për të peshuar përkushtimin e secilit njeri ndaj Zotit. Kjo është “baza e të dhënave” e Qiellit, që përmban emrat dhe veprat e çdo njeriu. Disa njerëz nuk e pëlqejnë idenë se emrat e tyre, dhe veçanërisht veprat e tyre, janë shkruar në Qiell. Por, kur ne i përkushtojmë jetët tona Krishtit, emrat tanë janë shkruar në Librin e Jetës, dhe veprat tona të këqija janë fshirë në gjykim. Atëherë të dhënat tona provojnë para gjithë Universit që ne i përkasim Jezusit, prandaj kemi të drejtë për mbrojtjen e Tij në kohën e sprovave.

`Përse vetëm drejtësia e Krishtit kredituar neve, është shpresa jonë e vetme për të patur emrat tanë të shkruar në Librin e Jetës? Sillni përgjigjen tuaj të Shtunën në kishë.`