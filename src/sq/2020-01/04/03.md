---
title:  Thirrja për adhurim
date:  20/01/2020
---

`Lexoni Danieli 3:8–15 dhe Zbulesa 13:11–18. Ç’paralele mund të shohim midis asaj çfarë ndodhi në kohën e Danielit dhe asaj që ka për të ndodhur në të ardhmen? `

Figura prej ari që u ngrit në fushën e Durës, që në gjuhën akadiane do të thotë “vendi i rrethuar me mure”, na jep idenë që kjo ishte një shenjtërore e stërmadhe. Kurse furra e afërt mund të ishte një altar për perënditë pagane. Muzika babilonase ishte pjesë e liturgjisë. Shtatë vegla muzikore të përmendura simbolizojnë plotësinë dhe efikasitetin e sistemit të adhurimit.

Sot, ne jemi bombarduar nga çdo anë me thirrje për të përvetësuar stilet e reja të jetës, ideologjitë e reja, duke braktisur përkushtimin tonë ndaj autoritetit të Perëndisë të shprehur tek Fjala e Tij, Bibla, në mënyrë që të dorëzohemi dhe bëhemi mbështetësit e perandorisë moderne Babilonase. Joshja e botës ndonjëherë duket kaq e fuqishme saqë duhet t’i rikujtojmë vetes që besnikëria jonë i takon Zotit Krijues.

Sipas kalendarit profetik, ne jemi duke jetuar në ditët e fundit të historisë së tokës. Zbulesa 13 shpall që banorët e tokës do të thirren për të adhuruar imazhin e bishës. Kjo do të shkaktojë “që të gjithëve, të vegjël e të mëdhenj, dhe të pasur e të varfër, të lirë dhe skllevër, t’u vihet një damkë mbi dorën e tyre të djathtë ose mbi ballin e tyre” (Zbulesa 13:16).

Sipas Biblës, ka gjashtë kategori njerëzish, që do të qëndrojnë në anën e bishës: “të vegjël e të mëdhenj, të pasur dhe të varfër, të lirë dhe skllevër”. Numri i bishës është 666, që gjithashtu thekson numrin 6. Kjo do të thotë se figura e ngritur nga mbreti Nebukadnetsar është veç një ilustrim i Babilonisë eskatalogjike, që do të sundojë në ditët e fundit (shih Danieli 3:1 për simbolet e numrit 6 dhe 60). Prandaj, bëjmë mirë nëse i kushtojmë vëmendje kësaj historie dhe sesi Zoti me sovranitet drejton ngjarjet e botës.

`Adhurimi nuk është veç përkulje para diçkaje ose dikujt për të shpallur haptas besnikërinë e plotë. Në çfarë mënyrash të tjera, më të fshehta, mund të adhurojmë diçka tjetër në vend të Zotit tonë?`