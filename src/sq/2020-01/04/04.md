---
title:  Sprova e zjarrit
date:  21/01/2020
---

Për të tre hebrenjtë, adhurimi ndaj figurës sipas urdhërit të mbretit, ishte një kopjim i zhurmshëm i adhurimit në tempullin e shenjtë të Jerusalemit që ata kishin përjetuar disa vite më përpara. Edhe pse ata kishin pozita të larta dhe ishin besnikë ndaj mbretit, besnikëria e tyre ndaj Zotit e kufizonte qartë lojalitetin e tyre ndaj njerëzve. Ata nuk e kishin problem t’i shërbenin mbretit si administratorë besnikë, por nuk mundeshin të merrnin pjesë në këtë ceremoni.

`Lexoni Eksodi 20:3–6 dhe Ligji i Përtërirë 6:4. Çfarë është shkruar në këto tekste që me siguri ndikojnë në qëndrimin e shokëve të Danielit?   `

Të gjithë njerëzit, duke ndjekur udhëzimet e mbretit u përkulën para figurës sapo dëgjuan tingullin e veglave muzikore. Vetëm tre guxuan të mos i bindeshin mbretit – Shadrahu, Meshahu dhe Abed-Nego. Menjëherë, disa babilonas e paraqitën këtë çështje para mbretit. Akuzuesit përpiqeshin të inatosnin mbretin, duke thënë që: (1) mbreti vetë i kishte caktuar këta tre të rinj mbi provincën e Babilonisë; (2) këta hebrenj nuk i shërbejnë perëndive të mbretit; dhe (3) ata nuk adhurojnë figurën e artë të ngritur nga mbreti (Danieli 3:12). Por, pavarësisht nga zemërimi i mbretit, ai i ofron një shans të dytë. Mbreti në dashamirësinë e tij është gati të përsërisë tërë ceremoninë, në mënyrë që ata mund të korrigjojnë gabimin e tyre dhe të adhurojnë figurën. Në qoftë se ata refuzojnë, ata do të hidhen në furrën përvëluese. Dhe, Nebukadnetsari përfundon apelin e tij me një pohim tepër arrogant: “Dhe, cila është ajo perëndi që do të mund t’ju çlirojë nga duart e mia”? (Danieli 3:15).

Të bekuar me një kurajo mbinatyrore, ata i përgjigjen mbretit: “Ja, Perëndia ynë, të cilit i shërbejmë, është në gjendje të na çlirojë nga furra e ndezur, dhe do të na çlirojë nga dora jote, o mbret. Por edhe sikur të mos e bënte, dije, o mbret, që ne nuk do t’u shërbejmë perëndive të tua dhe nuk do të adhurojmë figurën e artë që ti ke ngritur” (Danieli 3:17, 18).

`Edhe pse këta tre të rinj e dinin që Zoti i tyre mund t’i çlironte, ata nuk kishin siguri që Ai do ta bënte këtë. Megjithatë, ata refuzuan t’i bindeshin urdhërit të mbretit, edhe pse rrezikonin të digjeshin të gjallë. Ku mund të gjejmë një besim të tillë?`