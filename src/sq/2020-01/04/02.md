---
title:  Figura e artë
date:  19/01/2020
---

`Lexoni Danieli 3:1–7. Çfarë e motivoi mbretin për të krijuar këtë figurë?`

Ka kaluar ca kohë midis ëndrrës dhe ngritjes së figurës së artë. Megjithatë, duket që mbretit i ka ngelur mendja te ëndrra dhe fakti i parashikuar që Babilonia ka për t’u zëvëndësuar nga një fuqi tjetër. I pakënaqur me idenë që ai është vetëm koka e artë, mbreti urdhëron të krijojë një figurë plotësisht prej ari, për t’i shpallur popullit që mbretëria e tij do të rrojë përjetë.

Ky qëndrim krenar na kujton ndërtuesit e kullës së Babelit, të cilët, në arrogancën e tyre, u përpoqën të sfidonin Vetë Zotin. Po aq arrogant është këtu mbreti Nebukadnetsar. Ai ka arritur shumë si mbret i Babilonisë, dhe nuk e pranon dot idenë që mbretëria e tij një ditë ka për t’u shuar. Kështu, në përpjekjen e vetëngritjes, ai ndërton një figurë për të shfaqur madhështinë e tij dhe për të testuar besnikërinë e nënshtetasve të tij. Edhe pse nuk është e qartë nëse figura përfaqësonte mbretin apo një perëndi pagan, duhet të mbajmë mend se në kohët e lashta kufijtë midis politikës dhe fesë, edhe nëse ekzistonin, ishin shumë të paqarta.

Gjithashtu duhet të mbajmë mend se Nebukadnetsari tashmë kishte patur dy mundësi për të njohur Zotin e vërtetë. E para, kur ai testoi hebrenjtë e rinj dhe i gjeti dhjetë herë më të mençur sesa të urtët e Bablilonisë. Pastaj, pasi të gjithë njerëzit e urtë dështuan në tregimin e ëndrrës së mbretit, Danieli i tregoi ëndrrën dhe interpretimin e saj. Pas kësaj, mbreti pranoi superioritetin e Zotit të Danielit. Megjithatë, për çudi, mësimet e mëparshme teologjike nuk e penguan fare Nebukadnetsarin për t’u kthyer sërish në idhujtari. Pse? Për shkak të krenarisë. Njerëzit mëkatarë refuzojnë të pranojnë faktin se arritjet e tyre materiale dhe intelektuale janë të kota dhe kanë për t’u shuar një ditë. Herë pas here edhe ne veprojmë si “Nebukadnetsarët” e vegjël, kur i kushtojmë tepër vëmendje arritjeve tona dhe harrojmë sa të kota janë ato përballë përjetësisë.

`Si të mësojmë të mos biem, madje në mënyra të fshehura, në të njëjtën grackë si mbreti Nebukadnetsar?`