---
title:  Sekreti i një besimi të fortë
date:  23/01/2020
---

Duke reflektuar mbi eksperiencën e Shadrahut, Meshahut dhe Abed-Negos, na lind pyetja: Cili është sekreti i një besimi kaq të fortë? Si ka mundësi që ata parapëlqenin të digjeshin të gjallë sesa të adhuronin figurën e artë? Mendoni justifikime të ndryshme racionale, që ata mund të kishin gjetur për t’u përkulur para figurës sipas urdhërit të mbretit? Megjithatë, pavarësisht nga rreziku i vdekjes, ata qëndruan të fortë dhe të palëkundur në besimin e tyre.

`Lexoni Hebrenjve 11. Çfarë është besimi sipas këtij kapitulli?`

Për të zhvilluar një besim të tillë, ne duhet të kuptojmë se çfarë është besimi. Disa njerëz përpiqen ta masin besimin. Për shembull, ata matin besimin me anë të marrjes se përgjigjeve të lutjeve të tyre nga Zoti. Ata i luten Zotit për të gjetur një vend parkimi për makinën e tyre. Nëse e gjejnë atë kollaj, ata arrijnë në përfundimin që kanë një besim të fortë. Në qoftë se dështojnë, ata kujtojnë se besimi i tyre nuk është mjaft i fortë që lutjet e tyre të marrin përgjigje nga Zoti. Ky lloj kuptimi i besimit bëhet i rrezikshëm, për shkak të përpjekjes për të manipuluar Zotin. Kjo nuk e merr në konsideratë sovranitetin, zgjuarsinë dhe vullnetin e Zotit.

Një besim i vërtetë, si ai i shokëve të Danielit, matet nga cilësia e marrëdhënies sonë me Zotin dhe mirëbesimin absolut që kjo marrëdhënie ka krijuar brenda nesh tek Zoti. Një besim i vërtetë nuk përpiqet të pajtojë vullnetin e Zotit me dëshirat tona. Përkundrazi, besimi i vërtetë i dorëzohet plotësisht vullnetit të Perëndisë. Siç e pamë, të tre hebrenjtë e rinj nuk e dinin saktësisht se cili ishte vullneti i Zotit për ata, megjithatë ata vendosën t’i qëndronin besnikë Atij. Ata vendosën të bënin atë çfarë ishte e drejtë, pavarësisht nga pasojat. Kjo është karakteristika e një besimi të pjekur. Ne tregojmë një besim të vërtetë kur i shprehim Zotit dëshirat tona, megjithatë i besojmë Atij për të na dhënë atë çfarë është më e mira për ne sipas këndvështrimit të Tij, madje, në qoftë se nuk e kuptojmë ende se çfarë po ndodh ose përse.

`Në çfarë mënyrash mund të ushtrojmë besimin tonë përditë, madje në “gjëra të vogla”, që mund të ndihmojnë në rritjen e besimit tonë dhe përgatitjen për sprova më të mëdha në të ardhmen? Përse, në shumë mënyra, sprovat në “gjëra të vogla” janë jashtë mase të rëndësishme?`