---
title:  Nga misteri tek Zbulesa
date:  11/01/2020
---

### Lexoni për studimin e kësaj jave
Danieli 2:1–16, Veprat 17:28, Danieli 2:17–49, Psalmi 138, Gjoni 15:5, Ligji i Përtërirë 32:4, 1Pjetri 2:4.

> <p>Vargu përmendësh</p>
> “Danieli filloi të thotë: ‘Qoftë i bekuar emri i Perëndisë përjetë, sepse Atij i përkasin dituria dhe forca’ ” (Danieli 2:20).

Në ujërat përreth Groenlandës ka ajsbergë të përmasave të ndryshme. Ndonjëherë copat e vogla të akullit lëvizin në një drejtim, ndërsa ajsbergët e mëdhenj – në drejtim tjetër. Kjo ndodh për shkak se copat e vogla lëvizin me anë të erës, kurse ajsbergët – me anë të rrymave të thella të oqeanit. Kur ne marrim në konsideratë ngritjen dhe rënien e kombeve gjatë historisë, ato i ngjajnë erës së sipërfaqes dhe rrymave të oqeanit. Erërat përfaqësojnë gjithçka që ndryshon në mënyrë të paparashikueshme, si vullneti njerëzor. Por, ka edhe një forcë tjetër madje më të fuqishme dhe të ngjashme me rrymat e oqeanit. Është vullneti i Perëndisë, që e mban në kontroll çdo gjë në botën tonë dhe punon për të arritur qëllimin e Tij të shenjtë. Siç ka shkruar Ellen G. White: “Por ashtu si yjet në rrethin e gjerë të rrugës së tyre të përcaktuar, qëllimi i Perëndisë nuk e njeh nxitimin, as shtyrjen”—Biografia e Dashurisë, fq. 18. Edhe pse ngritja dhe rënia e kombeve, ideologjive dhe partive politike duken sikur shkaktohen veç nga vullneti njerëzor, Danieli 2 tregon se në fakt është Zoti sovran Ai, i cili drejton historinë njerëzore tek fundi i saj madhështor.