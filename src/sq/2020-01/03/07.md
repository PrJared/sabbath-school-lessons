---
title:  Për më tepër studim
date:  17/01/2020
---

Është edukative të vërejmë që figura e Danielit 2 është bërë prej ari dhe argjendi, që janë metale në lidhje me fuqi ekonomike. Figura përbëhej edhe prej bronzi dhe hekuri, metale që përdoreshin për armët, dhe prej argjili që përdorej në botën e lashtë për të krijuar sende shtëpiake dhe për të shkruar. Kështu, figura na jep gjithashtu një paraqitje të qartë rreth arritjeve të njerëzimit në kohëra të ndryshme. Figura me pjesët e ndryshme anatomike të saj tregon mbretëritë njerëzore, që do vinin njëra pas tjetrës deri në ditët e fundit të historisë, kur do dominonte përçarja. Kurse guri është diçka e krijuar “jo nga dora e njeriut”(Danieli 2:45), dhe kjo na paralajmëron rreth fundit mbinatyror, që do t’i vinte kësaj bote të përkohshme me tërë arritjet e saj njerëzore.

Edhe pse “për ne, njerëzit, historia e botës mund të duket si një lojë kaotike e fuqive të ndryshme, që luftojnë njëra-tjetrën . . . Danieli na siguron se mbrapa çdo gjëje qëndron Zoti, duke vëzhguar ngjarjet dhe, duke i drejtuar ato për të plotësuar vullnetin e Tij të mirë”—William H. Shea, Danieli: A Reader's Guide (Nampa, ID: Pacific Press, 2005], fq. 98.

**Pyetje për diskutim**

`1. Sa mirë që mund të kemi siguri që, përmes kaosit dhe vuajtjes në këtë botë, Zoti është në kontroll duke drejtuar çdo gjë për në një fund të lavdishëm. Deri atëherë, cili është roli ynë në përpjekjet për të lehtësuar vuajtjen, që ekziston në botën tonë mëkatare?`

`2. Si ta shpjegojmë faktin që Danieli dhe shokët e tij i shërbyen me besnikëri një mbreti pagan, i cili i kishte bërë kaq shumë dëme popullit të tyre?`

`3. Siç e pamë, ka njerëz që pohojnë se guri i shkëputur jo nga dora e njeriu simbolizon përhapjen e ungjillit në mbarë botën. Kjo nuk është e vërtetë për disa arsye, duke përfshirë dhe atë çfarë thotë Danieli 2:35, pra që guri do të shkatërrojë mbretëritë e mëparshme dhe që “era i mori me vete dhe nuk u gjet më asnjë gjurmë e tyre”. Kjo nuk ndodhi direkt pas Kryqit. Për më tepër, përpjekja për të identifikuar gurin me kishën e krishterë dështon për shkak se mbretëria e gurit në ëndërr zëvëndësoi çdo formë tjetër të qeverisjes njerëzore. Pra, kjo do të jetë një mbretëri që do të sundojë mbarë botën. Përse atëherë ardhja e dytë e Jezusit është i vetmi shpjegim i arsyeshëm i asaj çfarë do të bëjë guri në ditët e fundit të kësaj bote?`