---
title:  Guri
date:  16/01/2020
---

`Lexoni Danieli 2:34,35,44,45. Çfarë na mësojnë këto vargje rreth fatit përfundimtar të botës sonë?  `

Qëllimi i ëndrrës ishte për të treguar se çfarë ka për të ndodhur “ditët e fundit” (Danieli 2:28). Pavarësisht sa të fuqishme dhe të pasura mund të kenë qenë mbretëritë e botës, ato janë veç hyrja para themelimit të mbretërisë së Zotit. Ndërsa metali dhe argjili janë produkte të prodhuara nga njerëzit, guri në ëndërr vjen jo nga dora e njeriut. Me fjalë të tjera, edhe pse çdo mbretëri e mëparshme me kalimin e kohës merr fund, mbretëria e Zotit ka për të qëndruar përjetë. Dhe siç e dimë, guri/shkëmbi në Bibël shpeshherë simbolizon Zotin (p.sh., Ligji i Përtërirë 32:4, 1 Samuelit 2:2, Psalmi 18:31), dhe Mesian (Psalmi 118:22; 1 Pjetri 2:4, 7). Prandaj nuk ka simbol më të përshtatshëm për themelimin e mbretërisë së përjetshme të Zotit sa ai i gurit.

Disa pohojnë së mbretëria e Zotit u themelua tashmë gjatë shërbesës së Krishtit në tokë dhe shpallja e ungjillit tregon se mbretëria e Zotit ka pushtuar tërë botën. Megjithatë, në ëndrrën profetike mbretëria e gurit vjen vetëm pasi katër perandoritë e mëdha kanë marrë fund dhe historia njerëzore ka arritur në pikën kur sundojnë shumë mbretëri të ndara, të simbolizuara me këmbët prej hekuri dhe argjili. Ky fakt e hedh poshtë teorinë që kjo tashmë ka ndodhur gjatë shekullit të parë, sepse shërbesa e Krishtit ndodhi gjatë sundimit të perandorisë romake, pra mbretërisë së katërt të ëndrrës profetike.

“Por, guri, që kishte goditur figurën u bë një mal i madh, që mbushi tërë tokën” (Danieli 2:35). Ky mal na kujton malin e Sionit, vendin ku ndodhej tempulli i Zotit, që dikur shërbeu si përfaqësimi i mbretërisë së Zotit në tokë gjatë kohës së Dhiatës së Vjetër. Interesante që guri, i cili në ëndërr u shkëput nga mali, u bë mal vetë. Ky mal, që sipas tekstit tashmë ekziston, me shumë mundësi tregon rreth Sionit qiellor, shenjtërores qiellore, që Krishti do të sjellë në tokë kur të vijë për të themeluar mbretërinë e Tij. Pikërisht në Jerusalemin, që do zbresë nga qielli (Zbulesa 21:1–22:5), do të plotësohet përfundimisht profecia e kësaj mbretërie.

`Danieli 2 deri tani ka qenë i saktë rreth tërë mbretërive të botës. Pse është e zgjuar dhe logjike të besojmë edhe në pjesën e fundit të kësaj profecie rreth ardhjes së Krishtit dhe mbretërisë së Tij të përjetshme? Përse është kaq e paarsyeshme të mos e besojmë profecinë e Danielit?`