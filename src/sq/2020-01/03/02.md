---
title:  Imanenca e Zotit
date:  12/01/2020
---

`Lexoni Danieli 2:1–16. Çfarë krize përballuan hebrenjtë për shkak të ëndrrës që Zoti i dha mbretit? `

Ëndrrat në lashtësi merreshin shumë seriozisht. Ëndrrat e frikshme interpretoheshin si parashikimi i një fatkeqësie. Prandaj kuptohet pse Nebukadnetsari u shqetësua aq shumë nga një ëndërr e frikshme, që jo vetëm e ngriti nga gjumi, por që akoma më keq – ai nuk e kujtonte dot se çfarë kishte parë. Ekspertët babilonas besonin që perënditë mund të zbulonin interpretimin e ëndrrave, por në rastin e kësaj ëndrre ata nuk ndihmonin dot, sepse mbreti e kishte harruar ëndrrën. Në qoftë se mbreti do t’u tregonte përmbajtjen e ëndrrës, ata do të kishin ofruar një interpretim të kënaqshëm për atë. Por në këtë situatë tërë magjistarët dhe astrologët ishin të paaftë, sepse nuk e dinin përmbajtjen e ëndrrës së tij. Prandaj ata u detyruan të pranonin se “nuk ka njeri që mund t’ia bëjë të ditur mbretit, përveç perëndive, banesa e të cilëve nuk është ndër të gjallët” (Danieli 2:11).

Mbreti i acaruar urdhëroi të dënoheshin me vdekje tërë të diturit e Babilonisë. Një mizori e tillë nuk ishte aspak e paparë në botën e lashtë. Burime historike dëshmojnë se mbreti Dar për shkak të një komploti, urdhëroi ekzekutimin e tërë magjistarëve të tij, ndërsa mbreti Kserks dënoi me vdekje tërë inxhinierët, që kishin përgjegjësi për ndërtimin e urës, e cila u shemb. Kur Nebukadnetsari shpalli këtë dekret, Danieli dhe miqtë e tij sapo kishin mbaruar trajnimin e tyre dhe ishin pranuar në rrethin e dijetarëve. Prandaj ky dekret do aplikohej edhe për ata. Në fakt, gjuha origjinale sugjeron se ekzekutimi kishte filluar menjëherë dhe tani kishte ardhur radha e Danielit dhe shokëve të tij. Por Danieli, “iu drejtua me fjalë të urta dhe të matura Ariokut, komandantit të rojeve të mbretit” (Danieli 2:14). Ai i kërkoi që mbreti t’i jepte kohë atij për të zbuluar misterin e ëndrrës. Interesante që mbreti, edhe pse më përpara akuzoi magjistarët që ata po përpiqeshin të fitonin kohë, kësaj herë i jep kohë Danielit. Danieli pranon që asnjë njeri nuk mund të zgjidhë një mister të tillë, por profeti e njihte Zotin, i cili mund të zbulonte jo vetëm përmbajtjen, por edhe interpretimin e ëndrrës së mbretit.

`Teologët flasin rreth imanencës së Zotit, pra që Zoti edhe pse nuk është pjesë e krijimit të Tij, Ai mund të jetë shumë afër me të. Çfarë na tregon fakti që Ai i dha mbretit Nebukadnetsar një ëndërr për të na mësuar sesa afër mund të jetë Ai për ne? (Shih edhe Veprat 17:28).`