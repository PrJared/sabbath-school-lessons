---
title:  Figura, Pjesa 1
date:  14/01/2020
---

`Danieli 2:24–30. Çfarë gjëje të rëndësishme duhet të mbajmë mend gjithmonë nga ajo çfarë thotë këtu Danieli? (Shih edhe Gjoni 15:5).`

Duke iu përgjigjur lutjes, Zoti zbulon përmbajtjen dhe shpjegimin e ëndrrës. Dhe Danieli nuk heziton t’i tregojë mbretit që zgjidhja e misterit vjen nga “Perëndia në qiell”. Gjithashtu, para se të tregojë përmbajtjen e ëndrrës dhe interpretimin e saj, Danieli përmend mendimet dhe shqetësimet e pashprehura të mbretit, kur atij i kishte dalë gjumi. Ky informacion shtesë provon besueshmërinë e mesazhit, sepse këto gjëra i dinte vetëm mbreti dhe mund të kishin ardhur tek Danieli vetëm me anë të një fuqie mbinatyrore. Por, ndërsa Danieli vazhdon raportin e përmbajtjes së ëndrrës, ai rrezikon të shkaktojë një tjetër krizë, sepse ëndrra nuk është tamam një lajm i mirë për Nebukadnetsarin.

`Lexoni Danieli 2:31–49. Çfarë tregon ëndrra rreth fatit të mbretërisë së Nebukadnetsarit?`

Në ëndërr mbreti kishte parë një figurë madhështore. “Koka e kësaj figure ishte prej ari të kulluar, gjoksi i saj dhe krahët e saj ishin prej argjendi, barku i saj dhe kofshët e saj prej bronzi, këmbët e saj prej hekuri, këmbët e saj pjesërisht prej hekuri dhe pjesërisht prej argjile” (Danieli 2:32,33). Përfundimisht, një gur “goditi figurën në këmbët e saj” (Danieli 2:34), dhe tërë figura u copëtua dhe e mori era. Danieli shpjegon që metalet e ndryshe të figurës përfaqësojnë mbretëritë që do të vinin në pushtet njëra pas tjetrës gjatë historisë së njerëzimit. Për Nebukadnetsarin mesazhi është i qartë: Babilonia, me tërë madhështinë dhe lavdinë e saj një ditë do të rrëzohet dhe do të zëvendësohet me një tjetër mbretëri, pas të cilës do vijnë mbretëri të tjera derisa në pushtet do të vijë një mbretëri krejt ndryshe: Mbretëria e përjetshme e Perëndisë.

`Shikoni sa e përkohshme është çdo gjë njerëzore. Çfarë na mëson ky fakt rreth shpresës së madhe që kemi vetëm në Jezus Krishtin, Zot (shih Gjoni 6:54, 2 Korintasve 4:18)?`