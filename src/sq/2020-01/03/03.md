---
title:  Lutja e Danielit
date:  13/01/2020
---

Danieli menjëherë thërret tre shokët e tij për një takim lutjeje, duke u shpjeguar që do të ekzekutoheshin, në qoftë se Zoti nuk i zbulon ëndrrën e mbretit. Çdo herë që përballojmë një problem të madh, edhe ne duhet të kujtojmë dhe pranojmë faktin që Zoti ynë është mjaft i madh për të zgjidhur madje sfidat më të vështira dhe të pashpresa.

`Lexoni Danieli 2:17–23. Çfarë lloji janë këto dy lutje?  `

Në këtë kapitull janë përmendur dy lloj lutjesh. E para është lutja kërkesë, në të cilën Danieli i kërkon Zotit që të zbulojë përmbajtjen e ëndrrës së mbretit dhe interpretimin e saj (Danieli 2:17–19). Fjalët e kësaj lutjeje nuk janë shkruar, vetëm informohemi që Danieli dhe shokët e tij “i kërkonin mëshirë Perëndisë së qiellit lidhur me këtë sekret, me qëllim që Danieli dhe shokët e tij të mos vriteshin bashkë me kusurin e njerëzve të ditur të Babilonisë”(Danieli 2:18). Gjatë lutjes, Zoti përgjigjet dhe i zbulon përmbajtjen dhe shpjegimin e ëndrrës së mbretit. Kjo na jep siguri që, çdoherë kur i kërkojmë “mëshirë Perëndisë së qiellit” lutjet tona dëgjohen, edhe pse ndoshta jo po aq dramatike sa në këtë histori, sepse Zoti i Danielit është edhe Zoti ynë.

Përgjigjja e Zotit e nxit Danielin dhe shokët e tij në lutje falenderimi dhe lavdërimi. Ata lavdërojnë Zotin për atë që Ai është burimi i diturisë dhe që e ka në kontroll natyrën dhe historinë politike. Këtu ka një mësim të rëndësishëm për ne. Kur ne i kërkojmë Zotit shumë gjëra, sa herë ne i kemi bërë lutje falenderimi për përgjigjet e lutjeve tona? Përvoja e Jezusit me dhjetë lebrozët na jep një ilustrim të qartë të mosmirënjohjes njerëzore. Nga dhjetë njerëz të shëruar vetëm një u kthye “për t’i dhënë lavdi Perëndisë” (Luka 17:18). Përgjigjja e Danielit jo vetëm na kujton rëndësinë e falenderimit dhe lavdërimit, por gjithashtu na zbulon karakterin e Zotit, të cilit i lutemi. Kur ne i lutemi Atij, ne mund të kemi besim që Ai do të veprojë me dashamirësi për të mirën tonë, prandaj gjithmonë duhet të lavdërojmë dhe falenderojmë Zotin tonë.

`Lexoni Psalmin 138. Çfarë mund të merrni nga kjo lutje falenderimi, që mund t’ju ndihmojë për të mësuar të jeni më falenderues, pavarësisht nga rrethanat?`