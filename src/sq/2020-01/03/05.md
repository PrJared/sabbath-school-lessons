---
title:  Figura, pjesa 2
date:  15/01/2020
---

`Lexoni sërish ëndrrën e mbretit dhe shpjegimin e saj (Danieli 2:31–49). Çfarë na mëson kjo rreth njohurisë paraprake të Zotit rreth zhvillimit të historisë botërore?`

Profecia e treguar në ëndrrën e Nebukadnetsarit jep një përmbajtje të përgjithshme të ngjarjeve të ardhshme dhe shërben si një bosht kohor për profecitë më të detajuara të Danielit 7, 8 dhe 11. Gjithashtu, Danieli 2 nuk është një profeci me kushte. Ajo është një profeci apokaliptike, që do të thotë se ngjarjet e saj, të parashikuara nga Zoti, do të realizohen me siguri.

1. Koka prej ari përfaqësonte Babiloninë (626–539 P.K.). Vërtet, asnjë metal tjetër nuk mund të simbolizonte më mirë fuqinë dhe pasurinë e perandorisë Babilonase. Bibla e quan atë “qyteti i artë” (Isaia 14:4, NKJV) dhe “në duart e Zotit një kupë ari” (Jeremia 51:7; krah.me Zbulesa 18:16). Historiani i lashtë, Herodoti, tregon se ky qytet i stolisur vërtet kishte ar me bollëk.
2. Kraharori dhe krahët prej argjendi simbolizonin Medo-Persinë (539–331 P.K.). Porsi argjendi ka më pak vlerë se ari, perandoria e Medo-Persisë nuk arriti dot madhështinë e Babilonisë. Përveç kësaj, argjendi ishte një simbol i përshtatshëm për persianët, mëqenëse ata përdornin argjend në sistemin e tyre të taksave.
3. Beli dhe ijet prej bronzi simbolizonin Greqinë e lashtë (331–168 P.K.). Ezekieli 27:13 i përshkruan grekët, duke këmbyer vegla prej bronzi. Ushtarët grekë ishin të famshëm për shkak të parzmoreve të tyre prej bronzi. Përkrenaret, mburojat dhe sëpatat e tyre të luftës ishin prej tunxhi. Herodoti na tregon se Psametiku I i Egjiptit e pa pushtimin nga piratët grekë si përmbushjen e parashikimit egjiptian rreth “njerëz prej bronzi kanë për të ardhur nga deti”.
4. Këmbët prej hekuri janë simboli i goditur për Romën (168 P.K.– 476 m.K.). Siç e shpjegon Danieli, hekuri përfaqëson pushtetin shtypës të Perandorisë Romake, e cila zgjati më gjatë se mbretëritë e tjera të mëparshme. Hekuri ishte metali perfekt për të simbolizuar këtë perandori.
5. Shputat e këmbëve pjesërisht prej hekuri dhe pjesërisht prej argjili përfaqësonin Evropën e ndarë (476 m.K. – Ardhja e Dytë e Krishtit). Përzierja e hekurit me argjilin është një ilustrim i përshtatshëm për të përshkruar se çfarë ka për të ndodhur pas rënies së Perandorisë Romake. Edhe pse ka patur shumë përpjekje për të bashkuar Evropën – nga aleanca martesore e familjeve mbretërore deri në Bashkimin Evropian, gjithmonë ka sunduar ndarja dhe përçarja dhe, sipas profecisë, kështu do të jetë deri sa të vijë Zoti për të themeluar Mbretërinë e Tij të përjetshme.