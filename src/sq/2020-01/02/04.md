---
title:  Një vendim i fortë
date:  07/01/2020
---

`Lexoni Danieli 1:7–20. Ne shohim këtu dy faktorë në veprim: vullnetin e lirë të Danielit dhe ndërhyrjen e Zotit. Cili parim i rëndësishëm ekziston këtu gjithashtu? `

Duket që katër robërit hebrenj nuk i kundërshtojnë emrat e tyre babilonas. Duket që ata nuk kanë çfarë të bëjnë në këtë pikë, përveç që të thërrasin njëri-tjetrin me emrat e tyre hebrenj. Por vendimi të hanin apo jo ushimin nga tryeza e mbretit, pa dyshim i përket atyre. Kështu që liria e zgjedhjes së këtyre katër të rinjve është shumë e rëndësishme këtu.

Megjithatë, në qoftë se një nënpunës i mbretit mund të ndryshojë emrin e tij, ai mund të ndryshojë edhe menunë. Ka dy arsye të besueshme përse katër të rinjtë nuk donin të hanin ushimin e mbretit.

Pikë së pari, ushqimi nga tryeza e mbretit përmbante edhe mish të papastër (Levitiku 11). Së dyti, ky ushqim më përpara i ofrohej si vakt perëndive pagane, dhe më pas mbretit. Kështu që, kur Danieli ua bën të qartë, pa asnjë mashtrim, që kërkesa e tij ka motive fetare, pra që ai dhe shokët e tij nuk duan ta ndotin veten e tyre me ushqimin mbretëror (Danieli 1:8), ai tregohet shumë guximtar.

Duke parë bisedën e Danielit me kreun e eunokëve, vërejmë disa pika të rëndësishme. Pikë së pari, duket që Danieli e kupton mirë pozitën e kreut, prandaj ai sugjeron një eksperiment. Dhjetë ditë do mjaftonin për të treguar dobitë e dietës së ndryshme, dhe kështu do të shuante merakun e kreut. Së dyti, dallohet shumë qartë siguria ose bindja e Danielit për një rezultat shumë pozitiv brenda një afati kaq të shkurtër; kjo pa dyshim mund të burojë vetëm nga një besim absolut tek Zoti. Së treti, zgjedhja e dietës, që përmban vetëm ujë, fruta dhe perime, pasqyron dietën origjinale që Zoti i dha njerëzve në Krijim (shih Zanafilla 1:29), edhe kjo mund të ketë ndikuar në zgjedhjen e Danielit. Fund së fundi, çfarë mund të jetë më mirë sesa dieta që na ka porositur vetë Zoti?

`Përse liria e zgjedhjes së Danielit është kaq e rëndësishme saqë madje i hap derën Zotit për të vepruar në jetën e tij (shih Danieli 1:9)? Çfarë mund të mësojmë nga kjo histori rreth rëndësisë së zgjedhjeve tona? Si besimi ynë tek Zoti duhet të ndikojë në zgjedhjet tona?`