---
title:  Provimi përfundimtar
date:  09/01/2020
---

`Lexoni Danieli 1:17–21. Cili është çelësi i suksesit të katër djemve? (Shih edhe Jobi 38:36, Fjalët e Urta 2:6, Jakobi 1:5). `

Pas tre vitesh trajnimi në “Universitetin Babilonas”, katër të rinjtë hebrenj u sollën para mbretit për provimin përfundimtar. Ata ishin jo vetëm më të shëndetshëm se studentët e tjerë, por madje i tejkalonin në çdo njohuri dhe urtësi. Të katër u punësuan menjëherë për t’i shërbyer mbretit. Ne nuk duhet të harrojmë se kjo “njohuri dhe urtësi” është pa dyshim e përzier shumë me paganizmin. Megjithatë, ata e studiuan dhe madje me shkëlqim, edhe pse nuk besonin aspak ne astrologji dhe gjepura të tjera.

Nebukadnetsari ndoshta kujtonte që një arritje e tillë u bë për shkak të dietës së pallatit mbretëror ose kurikulumit të shkollës. Megjithatë, Danieli dhe shokët e tij e dinin mirë, dhe Bibla na e bën këtë të qartë, se performanca e tyre e shkëlqyer nuk ishte fare fryt i sistemit babilonas. Gjithçka që ata kishin vinte nga Zoti. Ç’shembull i fuqishëm rreth asaj çfarë Zoti mund të bëjë për ata që kanë besim në Të. Ne nuk duhet të kemi frikë nga fuqia mbytëse e mediave, qeverisë dhe institucioneve të tjera, të cilat mund të kërcënojnë e të shkatërrojnë identitetin tonë si bij të Perëndisë. Nëse vendosim besimin tonë tek Zoti, mund të jemi të sigurtë që Ai do të na mbajë në duart e Tij të dashura gjatë çasteve më të vështira dhe të pashpresa. Çelësi ynë i suksesit është të bëjmë zgjedhjet e duhura, në rastet kur sfidohet besimi ynë.

Tek kapitulli i parë i Danielit, ka disa mësime të rëndësishme për ne, rreth Zotit: (1) Zoti është në kontroll të historisë së botës. (2) Zoti na dhuron urtësi, në mënyrë që të ecim të sigurtë në mjedisin armiqësor të kulturës dhe shoqërisë sonë. (3) Zoti nderon ata që kanë besim tek Ai dhe e tregojnë këtë nëpërmjet bindjes së thellë dhe stilit të jetës.

Kapitulli përfundon, duke treguar se “ Danieli vazhdoi deri në vitin e parë të mbretit Kir” (Danieli 1:21). Përmendja e Kirit këtu është shumë domethënëse: ajo na jep një shikim plot shpresë në mes të eksperiencës së robërisë. Kiri ishte personi i zgjedhur nga Perëndia për të çliruar popullin e Tij dhe për t’i lejuar ata që të ktheheshin sërish në atdhe. Edhe pse kapitulli fillon me një mposhtje të dukshme, ai mbaron me një shpresë për t’u kthyer në shtëpi. Ky është Zoti ynë: madje në mes të çasteve më të vështira të jetës sonë, Ai gjithmonë e mban hapur dritaren e shpresës, në mënyrë që të mund të shikojmë lavdinë dhe gëzimin përtej dhimbjeve dhe vuajtjes.