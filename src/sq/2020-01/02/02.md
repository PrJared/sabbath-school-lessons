---
title:  Sovraniteti i Zotit
date:  05/01/2020
---

Në vështrim të parë, duket që libri i Danielit fillon me një notë të zymtë, për shkak të mposhtjes. Judea ka kapitulluar para Nebukadnetsarit, i cili plaçkiti tempullin e Jerusalemit nga enët e çmuara dhe i çoi në Shinar. Fjala Shinar gjendet në Bibël tek Zanafilla 11:2 si vendndodhja e kullës së Babelit. Shinar është një shenjë ogurzezë, sepse ajo jehon projektin e kullës së Babelit, që ishte rrënjosur si një rebelim i hapur kundër Zotit. Por, nëse ndërtuesit e Babelit dështuan në përpjekjet e tyre për të arritur qiellin, duket që Nebukadnetsari dhe perënditë e tij – banues në vendin e Shinarit – kishin mposhtur Zotin e besëlidhjes së Izraelit.

Megjithatë, rreshtat e parë të Danielit bëjnë të qartë që fatkeqësia e Jerusalemit nuk ndodhi për shkak të fuqisë së mbretit babilonas, por për shkak se “Zoti atëherë dha në duart e tij [Nebukadnetsarit] Jehojakimin, mbretin e Judës” (Danieli 1:2). Më përpara në Bibël, Zoti shpall që, nëse populli i Tij do e harronte dhe do të shkelte besëlidhjen e tyre, Ai do t’i çonte si robër në një vend të huaj. Kështu që Danieli e di se mbrapa fuqisë së Babilonisë, në fakt është Zoti i Plotfuqishëm, i cili është duke drejtuar marshin e historisë. Pikërisht ky këndvështrim i qartë ndaj sovranitetit të Zotit, i jepte kurajo dhe fuqi këtyre djemve të rinj për t’i bërë ballë tundimeve dhe presionit të Perandorisë Babilonase.

`Lexoni 2 Mbretërve 21:10–16, 2 Mbretërve 24:18–20 dhe Jeremia 3:13. Përse e dorëzoi Zoti Judenë dhe Jerusalemin në duart e babilonasve? `

Ndërsa ne jemi duke përballuar sfidat e shekullit të njëzet e një, ne duhet të rigjejmë perceptimin e Zotit siç Ai është përshkruar tek libri i Danielit. Sipas këtij libri, Zoti, të cilit i shërbejmë, në sovranitetin e Tij jo vetëm që drejton fuqitë e historisë, por edhe ndërhyn me mëshirë në jetën e njerëzve të Tij për t’i ndihmuar në nevojat e tyre. Dhe siç do të shohim më vonë, ajo çfarë Zoti bëri për robërit hebrenj, Ai do të bëjë sërish për njerëzit e Tij në kohën e fundit, pavarësisht nga sulmet e ndryshme ndaj tyre dhe besimit të tyre.

`Me çfarë sfidash përballeni sot, nga jashtë dhe brenda kishës, ose për shkak të problemeve në karakterin tuaj? Si mund të mësoni të mbështeteni në fuqinë e Zotit, duke besuar që Ai do t’ju ndihmojë për të mundur çdo gjë para jush?`