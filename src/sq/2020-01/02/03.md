---
title:  Besimi nën presion
date:  06/01/2020
---

`Lexoni Danieli 1. Çfarë presionesh përjetuan këta të rinj për t’u përshtatur me kulturën babilonase?  `

Katër të rinj të sjellë në Babiloni u përballën me një sfidë tepër serioze për besimin dhe bindjet e tyre: ata u zgjodhën për një trajnim të veçantë që të bëheshin shërbëtorë të mbretit. Mbretërit e lashtë shpeshherë zgjidhnin robërit më të mirë që të shërbenin në pallatin mbretëror, kështu, duke i bërë besnikë ndaj mbretit dhe perëndive të vendit pushtues. Në fakt, gjithë procesi ishte i dizenjuar për të kthyer robërit në besimin tjetër, për të ndryshuar krejtësisht botëkuptimin e tyre. Procesi filloi me ndryshimin e emrave të tre djemve hebrenj. Një emër i ri është shenjë e ndryshimit të përkatësisë dhe fatit të tyre. Pra, duke ndryshuar emrat e robërve, babilonasit shpallnin autoritet mbi ata dhe i detyronin të përvetësonin vlerat dhe kulturën babilonase. Emrat e tyre origjinalë, të cilët tregonin rreth Zotit të Izraelit, u ndërruan me emra, që nderonin perënditë e huaja. Më tepër, mbreti këmbëngulte që këta të rinj të hanin nga tryeza mbretërore. Në kohët e lashta, ngrënia e ushqimit të mbretit kishte ndikim dhe domethënie të thellë. Kjo tregonte varësinë totale ndaj mbretit dhe do të thoshte që ke një besnikëri të patundur ndaj tij. Përveç kësaj, ushqimi në tryezën mbretërore zakonisht i flijohej perëndive të perandorisë, prandaj ngrënia e këtij ushqimi do të thoshte pjesëmarrje në adhurimin e këtyre perëndive, pra konvertimin në fenë e mbretit.

Pra, Danieli dhe shokët e tij gjendeshin në rrethana shumë sfiduese. Ata kishin nevojë për një mrekulli që të arrinin të mbeteshin besnikë ndaj Zotit të Vërtetë në këtë vend pagan me kërkesat dhe presionet e oborrit. Për të ndërlikuar çështjen, qyteti i Babilonisë gjithashtu qëndronte si një shprehje monumentale e arritjes njerëzore. Bukuria e arkitekturës së tempujve babilonas, kopshtet e varura dhe lumi Eufrat përmes qytetit shfaqnin fuqi dhe lavdi të pashoqe. Danielit dhe shokëve të tij i ofrohet shansi që të merrnin pozita të larta dhe të shijonin dobitë dhe begatinë e këtij sistemi lulëzues. Ata mund të shndërroheshin nga robër hebrenj në nënpunës mbretërorë. A do të kompromentonin ata parimet e Zotit për të ecur në rrugën më të lehtë drejt lavdisë?

`Si mund ta kenë arsyetuar këta të rinj vendimin për të kompromentuar bindjet e tyre? Në çfarë mënyre jeni duke i bërë ballë sfidave të ngjashme, ndoshta më të padukshme?`