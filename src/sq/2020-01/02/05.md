---
title:  I patëmetë dhe i zgjuar
date:  08/01/2020
---

Danieli dhe shokët e tij u zgjodhën si shërbëtorë të mbretit, për shkak se ata përputheshin me kërkesat e themeluara nga Nebukadnetsari. Sipas mbretit, shërbëtorët e pallatit duhet të ishin “të patëmetë” dhe “të hijshëm” (Danieli 1:4). Interesante që edhe sipas standardeve të Zotit, kafshët e flijimit, si edhe njerëzit që shërbenin në shenjtëroren, duhet të ishin gjithashtu “patëmetë” (Levitiku 22:17–25, Levitiku 21:16–24). Mbreti babilonas sikur e ngjasonte veten me Zotin e Izraelit, duke patur kërkesa të ngjashme për shërbëtorët e pallatit të tij. Nga ana tjetër, këto cilësi mund të sugjerojnë gjithashtu që Danieli dhe shokët e tij ishin sakrifica të gjalla për Zotin, duke i bërë ballë sfidave të Perandorisë së Babilonisë.

`Lexoni Galatasve 2:19,20; Mateu 16:24–26; dhe 2 Korintasve 4:17. Çfarë na tregojnë këto vargje rreth sesi ne mund të mbetemi besnikë, pavarësisht tundimeve? `

Zoti nderoi besnikërinë e katër robërve hebrenj, dhe në fund të eksperimentit prej dhjetë ditësh, ata dukeshin më të shëndetshëm sesa studentët e tjerë, që hanin nga tryeza mbretërore. Përveç kësaj, Zoti u dha katër shërbëtorëve të Tij “njohuri dhe mend në gjithë letërsinë dhe diturinë”, ndërsa Danieli ndryshe nga të tjerët fitoi edhe “njohuri për çdo lloj vegimi dhe ëndrre” (Danieli 1:17). Kjo dhunti më vonë kishte rol të rëndësishëm në tërë shërbesën profetike të Danielit.

Porsi Zoti nderoi besimin e shërbëtorëve të Tij në oborrin babilonas, Ai na jep edhe ne urtësi kur i bëjmë ballë sfidave të botës së sotme. Nga eksperienca e Danielit dhe shokëve të tij, ne mund të mësojmë që është realisht e mundur të mbetemi të pandotur nga elemente korruptuese të shoqërisë sonë. Ne gjithashtu mësojmë që nuk ka pse të izolojmë veten nga shoqëria dhe jeta e saj kulturore për t’i shërbyer Zotit. Danieli dhe shokët e tij jo vetëm që jetonin midis kulturës së ndërtuar mbi gënjeshtra, mite dhe gabime, por madje ishin arsimuar në këto gënjeshtra, mite dhe gabime. Megjithatë, ata i qëndruan besnikë Zotit të vërtetë.

`Pavarësisht se ku jetojmë, ne i bëjmë ballë sfidës për t’i mbetur besnikë Zotit dhe të vërtetës së Tij, duke jetuar në mes të ndikimeve kulturore dhe shoqërore, që kundërshtojnë besimin tonë biblik. Identifikoni ndikimet negative të kulturës suaj dhe pyesni veten: Sa mirë jam, duke i kundërshtuar ato?`