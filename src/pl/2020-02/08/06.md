---
title:  Stworzenie, upadek i krzyż
date:  21/05/2020
---

Biblia ukazuje nieprzerwane połączenie między doskonałym stworzeniem, upadkiem, obiecanym Mesjaszem i ostatecznym odkupieniem. Te ważne wydarzenia są kamieniami milowymi w historii zbawienia ludzkości.

`Przeczytaj Rdz 1,31; 2,15-17; 3,1-7. Co stało się z doskonałym Bożym stworzeniem?`

Bóg uznał swoje stworzenie za „bardzo dobre” (Rdz 1,31). „Dzieło stworzenia było ukończone. (...). Eden zakwitnął na ziemi. Adam i Ewa mieli dostęp do drzewa życia. Żadna skaza grzechu ani cień śmierci nie psuły harmonii stworzenia”1. Bóg ostrzegł Adama i Ewę, że jeśli zjedzą owoc z drzewa poznania dobra i zła, z pewnością umrą (zob. Rdz 2,15-17). Wąż zaczął swój wywód od pytania, a potem zupełnie zaprzeczył temu, co powiedział Bóg: — „Na pewno nie umrzecie” (Rdz 3,4).

Szatan obiecał Ewie wielką wiedzę i uzyskanie boskiego statusu. Najwyraźniej Ewa w to uwierzyła.

`Jak Paweł potwierdził natchnione słowa zapisane w Rdz 2,15-17? Przeczytaj Rz 5,12; 6,23. Jak ta prawda ma się do koncepcji teistycznej ewolucji?`

W Piśmie Świętym widzimy, jak późniejsi autorzy ksiąg biblijnych potwierdzają wcześniejsze biblijne stwierdzenia i dodają do nich dodatkowe spostrzeżenia. W 5., 6., 7. i 8. rozdziale Listu do Rzymian Paweł pisze o grzechu i pięknie zbawienia. „Przeto jak przez jednego człowieka grzech wszedł na świat, a przez grzech śmierć, tak i na wszystkich ludzi śmierć przyszła” (Rz 5,12). Jednak ewolucjoniści twierdzą, że śmierć istniała miliony lat przed pojawieniem się ludzkości. Taki pogląd ma poważne konsekwencje dla biblijnej nauki o pochodzeniu grzechu, o ofiarnej śmierci Chrystusa i o planie zbawienia. Jeśli śmierć nie wiąże się z grzechem, to nie może być „zapłatą za grzech” (Rz 6,23), a Chrystus nie miałby powodu, by umrzeć za nasze grzechy. Tak więc stworzenie człowieka, jego upadek i krzyż Chrystusa są ze sobą nierozerwalnie powiązane. Pierwszy Adam jest związany z Ostatnim Adamem (zob. 1 Kor 15,45-47). Wiara w darwinowską ewolucję, nawet jeśli usiłuje się w nią wtłoczyć jakąś koncepcję Boga, burzy fundamenty chrześcijaństwa.