---
title:  Stworzenie i małżeństwo
date:  20/05/2020
---

W ostatnim dziesięcioleciu zaszły istotne zmiany w sposobie, w jaki społeczeństwo i władze państwowe definiują małżeństwo. Wiele krajów świata zaakceptowało tak zwane małżeństwa homoseksualne, zmieniając dotychczasowe prawo chroniące strukturę rodzinną, w której centrum znajdował się jeden mężczyzna i jedna kobieta. Jest to zmiana bezprecedensowa pod wieloma względami i budząca nowe pytania o instytucję małżeństwa, związek Kościoła z państwem oraz świętość małżeństwa i rodziny zdefiniowaną w Piśmie Świętym.

`Przeczytaj Rdz 1,26-28; 2,18.21-24. Czego te wersety uczą nas o Bożym ideale małżeństwa?`

Szóstego dnia nastąpiło zwieńczenie Bożego dzieła stworzenia — stworzenie ludzkości. To fascynujące, że w odniesieniu do Boga w Rdz 1,26 użyta została liczba mnoga:

— „Uczyńmy człowieka na obraz nasz”.

Wszystkie osoby trójjedynego Bóstwa we wzajemnej więzi miłości powołały do istnienia ze swojego ustanowienia ludzką więź małżeńską tu na ziemi.

„I stworzył Bóg człowieka na obraz swój. Na obraz Boga stworzył go. Jako mężczyznę i niewiastę stworzył ich” (Rdz 1,27). Wtedy Adam oświadczył: „Ta dopiero jest kością z kości moich i ciałem z ciała mojego” i nazwał ją „mężatką” (Rdz 2,23). Małżeństwo wymaga, by opuścił „mąż ojca swego i matkę swoją” i złączył się „z żoną swoją”, by stali się „jednym ciałem” (Rdz 2,24).

Pismo Święte jednoznacznie mówi, że ten związek jest możliwy wyłącznie między jednym mężczyzną i jedną kobietą, z których każde także pochodzi od ojca i matki — również jednego mężczyzny i jednej kobiety. Ta koncepcja została wyjaśniona w poleceniu danym naszym prarodzicom: „I błogosławił im Bóg, i rzekł do nich Bóg:

— Rozradzajcie się i rozmnażajcie się, i napełniajcie ziemię, i czyńcie ją sobie poddaną” (Rdz 1,28).

W piątym przykazaniu dekalogu czytamy, że dzieci (potomstwo) mają czcić ojca i matkę (zob. Wj 20,12). Takie więzi nie są możliwe inaczej jak tylko w heteroseksualnym małżeństwie.

`Przeczytaj słowa Jezusa w Mt 19,3-6. Czego uczą one o naturze i świętości małżeństwa? W świetle tych słów Jezusa, a jednocześnie nie zapominając o miłości Boga do wszystkich ludzi oraz o tym, że wszyscy jesteśmy grzesznikami, dlaczego powinniśmy zajmować zdecydowane i wierne stanowisko w kwestii biblijnych zasad dotyczących małżeństwa?`