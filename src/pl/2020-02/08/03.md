---
title:  Dni stworzenia
date:  18/05/2020
---

W ostatnich latach zarysował się trend, by postrzegać tydzień stworzenia jako niedosłowny — jako przenośnię, przypowieść czy nawet mit. Jest to pokłosie teorii ewolucji, która zakłada długie okresy rozwoju życia na naszej planecie.

Czego Biblia uczy w tej kwestii? Dlaczego dni stworzenia w 1. rozdziale Księgi Rodzaju należy rozumieć jako dosłowne, a nie symboliczne?

`Przeczytaj Rdz 1,3-5 oraz Wj 20,8-11. Jak słowo dzień zostało użyte w tych kontekstach?`

Hebrajskie słowo jom jest używane konsekwentnie w opisie stworzenia i oznacza dosłowny dzień (dobę). Nic w opisie stworzenia w Księdze Rodzaju nie wskazuje na to, by autor księgi miał na myśli cokolwiek innego niż rzeczywisty dzień, jak rozumiemy obecnie pojedynczy dzień czy dobę. Nawet pewni bibliści, którzy nie wierzą, że były to dosłowne dni, przyznają, że autor Księgi Rodzaju miał na myśli dosłowne dni.

Rzeczą ciekawą jest to, że to sam Bóg wprowadził nazwę pierwszej jednostki czasu (zob. Rdz 1,5). Jom, czyli dzień, został zdefiniowany następującym wyrażeniem: „I nastał wieczór, i nastał poranek” (Rdz 1,5.8 itd.). Słowo jom zostało użyte w liczbie pojedynczej, a nie mnogiej, a zatem oznacza pojedynczy dzień.

Tak więc siedem dni stworzenia należy rozumieć jako kompletną jednostkę czasu oznaczoną najpierw hebrajskim liczebnikiem głównym echad (jeden), a potem liczebnikami porządkowymi (drugi, trzeci, czwarty itd.). Ten wzorzec wskazuje następstwo kolejnych dni zwieńczonych siódmym dniem. W sposobie użycia tego słowa ani w narracji biblijnej nic nie wskazuje na to, by owe dni były rozdzielone jakimiś okresami. Tak więc siedem dni stworzenia to po prostu siedem 24-godzinnych dni, jakie znamy obecnie.

Ponadto pisząc własnym palcem czwarte przykazanie dekalogu, Bóg potraktował dni stworzenia jako dosłowne, wskazując, że podstawą odpoczynku w dniu sobotnim był fakt, iż pierwsza sobota była dosłownym siódmym dniem tygodnia stworzenia.

`Opis stworzenia w Księdze Rodzaju nie jest jedynym takim biblijnym opisem. Mamy także zapowiedź ponownego stworzenia (odrodzenia/odtworzenia/rekonstrukcji) podczas powtórnego przyjścia Jezusa, gdy Bóg przemieni śmiertelność w nieśmiertelność — „w jednej chwili, w oka mgnieniu, na odgłos trąby ostatecznej” (1 Kor 15,52). Skoro Bóg może w jednej chwili ponownie stworzyć człowieka, dlaczego miałby się posłużyć miliardami lat przy pierwotnym stworzeniu, jak twierdzą zwolennicy teistycznego ewolucjonizmu?`