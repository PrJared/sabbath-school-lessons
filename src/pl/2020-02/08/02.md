---
title:  Na początku...
date:  17/05/2020
---

`Przeczytaj Rdz 1,1. Jakie głębokie prawdy zostały objawione w tym wersecie?`

Biblia zaczyna się jednymi z najwznioślejszych i najgłębszych słów — słów prostych, ale jednocześnie zawierających niezmierzoną głębię, gdy uważnie się je studiuje. I rzeczywiście, najważniejsze filozoficzne pytania o to, kim jesteśmy, dlaczego istniejemy i jak się tu znaleźliśmy, znajdują odpowiedź w tym pierwszym zdaniu Biblii.

Istniejemy, ponieważ Bóg stworzył nas w określonym czasie w przeszłości. Nie wyewoluowaliśmy z czegoś ani nie powstaliśmy przypadkiem — bez ostatecznego celu i bez zaplanowanego kierunku rozwoju — jak uczy obecnie powszechnie przyjęty naukowy model pochodzenia świata. Darwinowski ewolucjonizm jest przeciwieństwem Pisma Świętego pod każdym względem, a podejmowane przez niektórych ludzi próby pogodzenia go z Biblią sprawiają, że chrześcijanie jawią się niewierzącym jako ludzie o poglądach pozbawionych logiki.

Zostaliśmy stworzeni przez Boga w określonym czasie — na początku. To musi oznaczać, że Bóg istniał przed tym początkiem. To znaczy, że Bóg istniał przed stworzeniem czasu wyrażonym w cyklu dobowym jako wieczór i poranek, jak również w miesiącach i latach wyznaczanych przez księżyc i słońce. Ten absolutny początek znajduje odzwierciedlenie i wsparcie w innych fragmentach tekstu biblijnego, które upewniają nas o naturze i środkach stwórczego dzieła Boga (zob. J 1,1-3).

`Przeczytaj J 1,1-3 oraz Hbr 1,1-2. Kto był Sprawcą stworzenia? Pomyśl, że Ten, który nas stworzył, umarł także za nas na krzyżu.`

Biblia uczy, że to Jezus dokonał stworzenia. Czytamy, że „wszystko przez nie [Słowo] powstało, a bez niego nic nie powstało, co powstało” (J 1,3). Bóg przez Jezusa „wszechświat stworzył” (Hbr 1,2). Ponieważ wszystko pochodzi od Jezusa — stworzone zostało przez Niego na początku — możemy mieć nadzieję, że ostatecznie dokończy On tego, co rozpoczął, gdyż jest Alfą i Omegą oraz Pierwszym i Ostatnim (zob. Ap 1,8; 22,13 BT).

`Co dla ciebie znaczy to, że zostałeś stworzony przez Boga? Wyobraź sobie, jak czułbyś się, gdybyś w to nie wierzył. O ile inaczej postrzegałbyś siebie i innych ludzi? Dlaczego?`