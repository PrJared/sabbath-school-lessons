---
title:  Księga Rodzaju a pogaństwo
date:  26/05/2020
---

Księga Rodzaju — daleka od zależności od starożytnych pogańskich mitów — została napisana w sposób, który wydaje się obalać te mity i odsuwać od nich Boga jako Stwórcę.

`Przeczytaj Rdz 1,14-19. Jak opisane zostały twory powołane do istnienia czwartego dnia stworzenia i jakie są ich funkcje?`

Słowa Słońce i Księżyc z pewnością zostały celowo pominięte, jako że ich nazwy w języku hebrajskim były imionami (lub kojarzyły się z nimi) bogów solarnych i lunarnych czczonych na starożytnym Bliskim Wschodzie i w Egipcie. Użycie określeń „większe światło” i „mniejsze światło” wskazuje na to, że zostały one stworzone w określonym celu — „aby oddzielały dzień od nocy i były znakami dla oznaczania pór, dni i lat” (Rdz 1,14). Tekst biblijny wskazuje bardzo wyraźnie, iż Słońce i Księżyc nie były bogami, ale stworzonymi ciałami niebieskimi mającymi określone funkcje w przyrodzie, a więc dokładnie tym, jak postrzegamy je obecnie.

`Przeczytaj Rdz 2,7.18-24. Jak Bóg był osobiście zaangażowany w stworzenie Adama i Ewy?`

Starożytne bliskowschodnie mity jednomyślnie przedstawiają stworzenie człowieka jako doraźny pomysł wynikający z próby przyniesienia ulgi bogom w ich trudzie. To mityczne przesłanie jest zupełnym przeciwieństwem biblijnego stanowiska, według którego człowiek został stworzony, by panować nad światem jako namiestnik powołany przez Boga. Nic w stworzeniu ludzi nie było doraźne. Przeciwnie, tekst biblijny wskazuje na ludzi jako zwieńczenie stworzenia, co jeszcze bardziej podkreśla różnicę między pogańskimi mitami a natchnionym opisem stworzenia.

Tak więc Księga Rodzaju przedstawia prawdę korygującą mity starożytnego świata. Mojżesz posłużył się pewnymi słowami i pojęciami niezgodnymi z koncepcjami pogańskimi. Uczynił to, wyrażając w ten sposób biblijne zrozumienie rzeczywistości i rolę Boga oraz Jego cel w stworzeniu naszego świata.

`Tysiące lat temu biblijna historia stworzenia była sprzeczna z dominującą kulturą. Dzisiaj biblijna historia stworzenia także jest sprzeczna z panującą kulturą. Nic nowego pod słońcem. Dlaczego nie powinno nas to dziwić?`