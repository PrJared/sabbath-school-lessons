---
title:  Stworzenie w starożytnej literaturze
date:  25/05/2020
---

Archeolodzy odkryli teksty pochodzące ze starożytnego Egiptu i Bliskiego Wschodu. Zawierają one prastare podania o stworzeniu i potopie. Wywołało to dyskusję, czy treść Księgi Rodzaju nie została zapożyczona między innymi od tych kultur lub czy w jakiś sposób nie jest zależna od nich. Czy to możliwe, że tak właśnie jest?

`Przeczytaj Rdz 1,1-2,4, a następnie fragmenty Starobabilońskiego mitu o Atrachasisie: „Gdy bogowie (byli jak) ludzie, / znosili ciężką pracę, dźwigali kosze. / Kosz bogów był ogromny, / praca była ciężka, wielce uciążliwa. (…) / Wezwali boginię [Nintu] (…): / »Ty jesteś łonem matczynym, które stworzy człowieka; / stwórz człowieka, aby przejął nasze brzemię!« (…). / Boga Gesztu’e, który miał osobowość, / zabili na zgromadzeniu. / Z ciałem i krwią jego / Nintu zmieszała glinę”1. Jakie dostrzegasz różnice?`

Choć istnieją podobieństwa między Księgą Rodzaju a Starobabilońskim mitem o Atrachasisie (na przykład pierwsi ludzie zostali ukształtowani z gliny), to jednak różnice są dość istotne.

1. W Starobabilońskim micie o Atrachasisie to człowiek ma pracować dla bogów, aby bogowie mogli odpoczywać. W Księdze Rodzaju to Bóg stwarza ziemię i wszystko na niej dla ludzi jako korony stworzenia, a następnie odpoczywa wraz z nimi. W Księdze Rodzaju ludzie zostają umieszczeni w ogrodzie oraz zaproszeni do wspólnoty z Bogiem i troski o Jego stworzenie, co nie występuje w Starobabilońskim micie o Atrachasisie.

2. W Starobabilońskim micie o Atrachasisie pomniejszy bóg zostaje zabity, a jego krew i ciało zostają zmieszane z gliną w celu ukształtowania siedmiu mężczyzn i siedmiu kobiet. W Księdze Rodzaju najpierw Adam zostaje ukształtowany bezpośrednio przez Boga, który tchnie w niego życie, a następnie kobieta zostaje uczyniona, by być jego pomocą. Bóg nie stworzył Adama i Ewy z krwi i ciała zabitego boga zajmującego niższą pozycję w panteonie bóstw.

3. W Księdze Rodzaju nie ma śladu konfliktu ani przemocy, które występują w Starobabilońskim micie o Atrachasisie.

Biblijny opis we wzniosły sposób przedstawia wszechmocnego Boga, który obdarza ludzkość pełnym godności powołaniem w doskonałym świecie. Ta zasadnicza różnica ostatecznie przekonała uczonych, że są to dwa zupełnie różne opisy stworzenia.

`Niektórzy twierdzą, że przez wieki opowieści o stworzeniu i potopie były przekazywane dość swobodnie na podstawie tego, co naprawdę się wydarzyło (stąd pewne podobieństwa), ale z czasem ulegały owe opowieści wypaczeniu. W przeciwieństwie do tego Mojżesz w natchnieniu Ducha Świętego przekazał wierny zapis wydarzeń z przeszłości. Dlaczego to drugie wyjaśnienie lepiej pasuje do nielicznych ziaren prawdy występujących w mitach niż twierdzenie, iż Mojżesz zapożyczył opisy biblijnych wydarzeń z pogańskich podań różnych ludów?`