---
title:  Płaska ziemia?
date:  24/05/2020
---

Powszechnie uważa się, że większość mieszkańców starożytnego świata wierzyła, iż Ziemia jest płaska. Jednak okazuje się, że właśnie większość ludzi z różnych dobrych powodów rozumiała, że Ziemia jest okrągła. Jednak do dziś niektórzy twierdzą, że Biblia uczy, iż Ziemia jest płaska.

`Przeczytaj Ap 7,1; 20,7-8. Jaki jest kontekst tych wersetów? Czy uczą one, że Ziemia jest płaska?`

Jan, autor tych słów, zapisał proroctwo na czas ostateczny przedstawiające czterech niebiańskich aniołów „stojących na czterech krańcach ziemi, powstrzymujących cztery wiatry ziemi” (Ap 7,1). Powtórzył on trzykrotnie słowo cztery, by powiązać aniołów z czterema kierunkami geograficznymi.

Krótko mówiąc, Jan użył tu obrazowego języka, podobnie jak czynimy to my, gdy mówimy, że słońce wschodzi albo że wiatr zerwał się ze wschodu. Domaganie się dosłownej interpretacji tych proroczych fragmentów Apokalipsy Jana, mimo że kontekst wskazuje na symbolikę północy, południa, wschodu i zachodu, oznacza wyrwanie ich z kontekstu i przypisanie im czegoś, czego nie uczą. Podobnie, gdy Jezus powiedział, że „z serca (...) pochodzą złe myśli, zabójstwa, cudzołóstwa, rozpusta, kradzieże, fałszywe świadectwa, bluźnierstwa” (Mt 15,19), to nie miał na myśli ludzkiej fizjologii czy dosłownego mięśnia sercowego. Posłużył się przenośnią, by wskazać element rzeczywistości w sferze moralności.

`Przeczytaj Hi 26,7-10 oraz Iz 40,21-22. Czego te starotestamentowe wersety uczą o naturze Ziemi?`

W Hi 26,7 Ziemia została przedstawiona jako zawieszona w przestrzeni kosmicznej: „Rozpościera północ nad pustką, a ziemię zawiesza nad nicością”. Ziemia jest okręgiem (lub kulą): „Siedzi nad okręgiem ziemi, a jej mieszkańcy są jak szarańcze; rozpostarł niebo jak zasłonę i rozciąga je jak namiot mieszkalny” (Iz 40,22).

`Postaw się w sytuacji kogoś, kto żył na świecie kilka tysięcy lat temu. Jaki miałbyś dowód, że Ziemia porusza się? Czy bardziej przekonujące wydawałoby ci się, że Ziemia tkwi nieruchomo? Albo jakie miałbyś dowody, że Ziemia jest płaska albo kulista?`