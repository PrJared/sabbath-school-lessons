---
title:  Doświadczenie
date:  20/04/2020
---

`Przeczytaj Rz 2,4 oraz Tt 3,4-5. Jak doświadczamy dobroci, wyrozumiałości, przebaczenia, życzliwości i miłości Boga? Dlaczego ważne jest to, by nasza wiara nie była tylko teoretyczną i intelektualną wiedzą, ale czymś, czego prawdziwie doświadczamy? Jak nasze doświadczenia i przeżycia mogą znaleźć się w kolizji z Biblią, a nawet wpływać zwodniczo na naszą wiarę?`

Doświadczenia są częścią ludzkiego życia. Wpływają na nasze odczucia i myślenie nierzadko w mocny sposób. Bóg stworzył nas takimi, iż nasze relacje z Jego stworzeniem i Nim samym są w znaczący sposób powiązane z naszym doświadczeniem i kształtowane przez nie.

Bóg pragnie, byśmy czerpali przyjemność z piękna więzi, sztuki i muzyki, podziwiali cuda stworzenia oraz radowali się Jego zbawieniem i mocą obietnic Jego Słowa. Nasza religia i wiara to coś więcej niż doktryny i racjonalne decyzje. To, czego doświadczamy, znacząco kształtuje nasze postrzeganie Boga, a nawet zrozumienie Jego Słowa. Ale musimy także widzieć wyraźnie ograniczenia i niedostatki naszych doświadczeń w kwestii poznania woli Bożej.

`Jakie ostrzeżenie zostało skierowane do nas w 2 Kor 11,1-3? Co powinno nam to mówić o potrzebie ograniczonego zaufania wobec naszych doświadczeń?`

Doświadczenia mogą być bardzo zwodnicze. Z biblijnego punktu widzenia doświadczenia nie mogą wyjść poza swój właściwy zakres. Muszą być przemyślane i kształtowane przy pomocy Pisma Świętego oraz interpretowane w jego świetle. Czasami odczuwamy pragnienie doświadczenia czegoś, co nie jest zgodne ze Słowem i wolą Boga. W takich sytuacjach musimy się nauczyć ufać Słowu Bożemu bardziej niż naszym doznaniom i pragnieniom. Powinniśmy się upewniać, że nawet nasze doświadczenia są zawsze zgodne ze Słowem Bożym i nie są sprzeczne z wyraźnym nauczaniem Biblii.

`Wiara, w której miłość do Boga i miłość do bliźnich (zob. Mk 12,28-31) są najważniejszymi przykazaniami, jest oczywiście wiarą, w której doświadczenie musi się liczyć. Jednak dlaczego ważne jest to, byśmy zawsze poddawali nasze doświadczenie testowi Słowa Bożego?`