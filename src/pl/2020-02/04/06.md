---
title:  Biblia
date:  23/04/2020
---

Duch Święty, który objawił i natchnął treść Biblii przekazaną ludziom, nigdy nie będzie nas prowadził w sposób niezgodny ze Słowem Bożym ani odwodził nas od niego. Dla adwentystów dnia siódmego Biblia jest autorytetem przewyższającym ludzką tradycję, ludzkie doświadczenie, ludzką kulturę czy ludzki rozum. Jedynie Biblia jest normą, z którą wszystko inne należy porównywać.

`Przeczytaj J 5,46-47; 7,38. Dla Jezusa Chrystusa Biblia była ostatecznym źródłem zrozumienia spraw duchowych. W jaki sposób Pismo Święte potwierdza, że Jezus jest prawdziwym Mesjaszem?`

Niektórzy ludzie twierdzą, iż otrzymali szczególne objawienia i instrukcje od Ducha Świętego, ale treść tychże jawi się nierzadko jako rażąco sprzeczna z wyraźnym przesłaniem Biblii. Ludzie ci twierdzą, iż Duch Święty ma wyższy autorytet niż Słowo Boże. Jednak kto usiłuje udaremniać spisane natchnione Słowo Boże i uchyla się przed jego jasnym przesłaniem, wstępuje na niebezpieczny grunt i nie podąża za przewodnictwem Ducha Bożego. Biblia jest naszym jedynym duchowym zabezpieczeniem. Tylko ona jest wiarygodną normą we wszystkich sprawach dotyczących wiary i postępowania.

„Duch Święty przemawia do umysłów za pośrednictwem Pisma Świętego i poprzez prawdę oddziałuje na nasze serca. W ten sposób ujawnia błąd i usuwa go z duszy. To za pośrednictwem Ducha Prawdy, posługującego się Słowem Bożym, Chrystus pozyskuje dla siebie wybranych ludzi”1.

Nigdy nie należy myśleć, że Duch Święty mógłby wyprzeć czy zastąpić Słowo Boże. Działa On raczej zgodnie z Biblią i posługuje się nią, by pociągać nas do Chrystusa, a w ten sposób czyni Biblię jedyną normą autentycznej biblijnej duchowości. Biblia zawiera dobrą naukę (zob. 1 Tm 4,6), a jako Słowo Boże jest wiarygodna i zasługuje na pełną akceptację. Nie jest naszym zadaniem osądzanie Pisma Świętego. To raczej Słowo Boże ma prawo i władzę osądzać nas i nasze myślenie. W końcu jest to przecież spisane Słowo samego Boga.

`Dlaczego w sprawach duchowych Pismo Święte jest bezpieczniejszym przewodnikiem niż indywidualne odczucia? Jakie skutki pociąga za sobą brak akceptowania Biblii jako standardu testującego wszystkie nauki i duchowe doświadczenia? Gdyby prywatne objawienia były ostateczną normą w sprawach duchowych, dlaczego musiałoby to doprowadzić do chaosu i błędów?`