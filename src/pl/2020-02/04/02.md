---
title:  Tradycja
date:  19/04/2020
---

Tradycja sama w sobie nie jest zła. Nadaje powtarzającym się czynnościom w naszym codziennym życiu systematyczności i wnosi pewien porządek. Pomaga nam zachować łączność z naszymi korzeniami. Nic dziwnego, że tradycja odgrywa także ważną rolę w religii. Jednak z tradycją wiążą się także pewne niebezpieczeństwa.

`Czego Mk 7,1-13 uczy nas o tym, jak Jezus reagował na pewne elementy ludzkiej tradycji w Jego czasach?`

Tradycja, której przeciwstawił się Jezus, była starannie przekazywana w żydowskiej społeczności z nauczyciela na ucznia. W czasach Jezusa uzyskała ona status stawiający ją niemal na równi z Pismem Świętym. Jednak tradycja ma skłonność do rozrastania się z czasem i gromadzenia coraz większej liczby elementów, które nie były pierwotnie częścią Słowa ani planu Bożego. Takie elementy ludzkiej tradycji — choć popularyzowane przez szanowanych starszych (zob. Mk 7,3-5), to znaczy przywódców religijnych społeczności żydowskiej — nie mogą się równać z przykazaniami Bożymi (zob. Mk 7,8-9). Są to jedynie ludzkie ustanowienia umocowane wyłącznie w tradycji i nierzadko prowadzące do unieważnienia Słowa Bożego (zob. Mk 7,13).

`Przeczytaj 1 Kor 11,2 i 2 Tes 3,6. Jak odróżniamy Słowo Boże od ludzkiej tradycji? Dlaczego ważne jest, byśmy dokonywali takiego rozróżnienia?`

Żywe Słowo Boże budzi w nas postawę czci i wierności. Ta wierność prowadzi do wytworzenia pewnej tradycji. Jednak nasza wierność musi być zawsze lojalnością wobec żywego Boga, który objawił swoją wolę w spisanym Słowie. Tak więc Biblia zachowuje wyjątkowe miejsce, daleko przewyższając wszelkie ludzkie tradycje. Biblia stoi wysoko ponad wszelkimi tradycjami, nawet tymi najlepszymi. Tradycje wyrastające z doświadczenia z Bogiem i Jego Słowem muszą być stale poddawane testowi i miarodajnemu wzorcowi Pisma Świętego.

`Co w praktyce naszego Kościoła może być określone mianem tradycji? Dlaczego zawsze ważne jest odróżnianie takich praktyk od nauki biblijnej? Przedstaw swoją odpowiedź podczas pierwszej części nabożeństwa.`