---
title:  Biblia autorytatywnym źródłem naszej teologii
date:  18/04/2020
---

### Studium bieżącego tygodnia
Mk 7,1-13; Rz 2,4; 1 J 2,15-17; 2 Kor 10,4b-6; J 5,46-47; 7,38.

> <p>Tekst pamięciowy</p>
> „A co dotyczy zakonu i objawienia: Jeżeli tak nie powiedzą, to nie zabłyśnie dla nich jutrzenka” (Iz 8,20).

Nie istnieje ani jeden Kościół chrześcijański, który nie powoływałby się na Pismo Święte jako podstawę swoich zasad wiary. Jednak rola i autorytet Pisma Świętego w teologii nie są identyczne we wszystkich Kościołach. W tej kwestii występują bardzo istotne różnice między poszczególnymi Kościołami. Jest to bardzo ważne i złożone zagadnienie. Spróbujemy je przedstawić, badając pięć różnych źródeł wpływu, które oddziałują na naszą interpretację Pisma Świętego: tradycję, doświadczenie, kulturę, rozum i samą Biblię.

Źródła te odgrywają istotną rolę w teologii każdego Kościoła. Wszyscy znajdujemy się pod wpływem różnych tradycji i kultur, które nas kształtują. Wszyscy mamy jakieś doświadczenia, które formują nasz sposób myślenia i oddziałują na nasze zrozumienie. Wszyscy mamy umysł, którym się posługujemy, oceniając rzeczy i zjawiska. Wszyscy czytamy Biblię i korzystamy z niej w dążeniu do zrozumienia Boga i Jego woli.

Które z tych źródeł (czy ich połączeń) jest ostatecznym autorytetem w kwestii sposobu interpretowania Biblii i jak należy się nim posługiwać w powiązaniu z innymi źródłami? Przyznanie pierwszeństwa jednemu lub kilku źródłom prowadzi do odmiennego rozłożenia akcentów i uzyskania rezultatów, które decydują o kierunku całej teologii.