---
title:  Rozum
date:  22/04/2020
---

`Przeczytaj 2 Kor 10,4b-6; Prz 1,7; 9,10. Dlaczego posłuszeństwo Chrystusowi w naszym myśleniu jest tak ważne? Dlaczego bojaźń Pańska jest początkiem mądrości?`

Bóg obdarzył nas zdolnością myślenia i przekonywania. Wszelkie ludzkie działania i teologiczne argumenty zakładają naszą zdolność myślenia i wyciągania wniosków. Nie pochwalamy nierozsądnej wiary. U zarania osiemnastowiecznej epoki oświecenia przypisano ludzkiemu rozumowi nową i dominującą rolę, zwłaszcza na Zachodzie, znacząco wykraczającą poza naszą zdolność rozumowania i poprawnego wnioskowania.

W przeciwieństwie do poglądu, że wszelka nasza wiedza jest oparta na doświadczeniu zmysłowym, inny pogląd postrzega ludzki rozum jako główne źródło wiedzy. Pogląd ten, zwany racjonalizmem, zakłada, że prawda nie ma natury doświadczalnej, ale intelektualną, a więc jest wywodzona z umysłu. Mówiąc innymi słowy, istnieją pewne prawdy, które tylko nasz rozum może uchwycić. Pogląd ten czyni ludzki rozum narzędziem testowania i formułowania prawdy. W ten sposób rozum stał się nowym autorytetem, przed którym musi ustępować wszystko inne, w tym autorytet Kościoła, i, co bardziej dramatyczne, nawet autorytet Biblii jako Słowa Bożego. Wszystko, co nie jawi się jako oczywiste ludzkiemu rozumowi, zostało odrzucone i zakwestionowane. Taka postawa wpływa zasadniczo na postrzeganie wielu części Pisma Świętego. Wszelkie cuda i nadprzyrodzone dokonania Boga — takie jak fizyczne zmartwychwstanie Jezusa, Jego narodzenie się z dziewicy czy stworzenie świata w ciągu sześciu dni, by wymienić tylko kilka przykładów — zostały uznane za nieprawdziwe i niewiarygodne.

Prawda jest jednak taka, że powinniśmy pamiętać o tym, iż nawet nasza zdolność rozumowania została skażona przez grzech i musi być poddana panowaniu Chrystusa. Ludzkość jest pogrążona w duchowej ciemności i wyobcowana od Boga (zob. Ef 4,18). Potrzebujemy oświecenia przez Słowo Boże. Ponadto fakt, iż Bóg jest naszym Stwórcą, wskazuje na to, że — z biblijnej perspektywy — nasz ludzki rozum nie został stworzony po to, by funkcjonował niezależnie czy autonomicznie od Boga. Przeciwnie, to właśnie „początkiem mądrości jest bojaźń Pana, a poznanie Świętego — to rozum” (Prz 9,10; por. Prz 1,7). Możemy rozumować poprawnie jedynie wtedy, gdy przyjmujemy Boże objawienie zawarte w spisanym Słowie Bożym, traktujemy je jako najważniejsze dla nas i jesteśmy gotowi podążać za tym, co zostało napisane w Biblii.

`Swego czasu Thomas Jefferson (1743-1826), prezydent Stanów Zjednoczonych, sporządził własną wersję Nowego Testamentu, usuwając zeń wszystko, co według niego było sprzeczne z rozumem. Usunął niemal wszystkie cuda Jezusa, w tym Jego zmartwychwstanie. Jak ten przykład powinien uświadomić nam ograniczoność ludzkiego rozumu w kwestii pojmowania prawdy?`