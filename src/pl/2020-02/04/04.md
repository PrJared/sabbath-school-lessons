---
title:  Kultura
date:  21/04/2020
---

Wszyscy należymy do jakiejś kultury i jesteśmy jej częścią. Wszyscy znajdujemy się też pod wpływem określonej kultury i jesteśmy przez nią kształtowani. Nikt z nas nie może tego uniknąć. Pomyśl, w jak wielkim stopniu historia starotestamentowa to dzieje starożytnych Izraelitów, którzy ulegali zepsuciu wskutek oddziaływania obcych kultur, które ich otaczały. Co pozwala nam sądzić, że lepiej radzimy sobie pod tym względem?

Słowo Boże także zostało przekazane w określonej kulturze, choć oczywiście nie jest ograniczone do tej kultury. Podczas gdy czynniki kulturowe w sposób nieunikniony wpływają na nasze zrozumienie Biblii, nie powinniśmy tracić z pola widzenia faktu, iż Biblia przewyższa wszelkie ustalone kategorie kulturowe — etniczne, polityczne i społeczne. Dlatego Biblia przewyższa każdą ludzką kulturę, a nawet przekształca i koryguje grzeszne elementy występujące w każdej kulturze.

`Przeczytaj 1 J 2,15-17. Co Jan miał na myśli, pisząc, że nie powinniśmy miłować tego, co jest na świecie? Jak możemy żyć w świecie, a jednocześnie nie podzielać sposobu myślenia dominującego w świecie?`

Kultura — podobnie jak inne elementy Bożego stworzenia — uległa skażeniu przez grzech. W wyniku tego ona także podlega osądowi Boga. Owszem, pewne obszary naszej kultury mogą zupełnie dobrze pasować do naszej wiary, ale zawsze musimy zachować ostrożność, by odróżniać kulturę od wiary. Ideał jest taki, iż biblijna wiara powinna być wyzwaniem dla istniejącej kultury i tworzyć kontrkulturę wierną Słowu Bożemu. Jeśli nie mamy w sobie kotwicy spoza nas, z góry, to wkrótce zaczniemy płynąć z prądem tego świata.

Ellen G. White zapisała ciekawe spostrzeżenie: „Wyznawcy Chrystusa mają być odłączeni od świata w swoich zasadach i zainteresowaniach, ale nie powinni się izolować od świata. Zbawiciel przebywał nieustannie pośród ludzi nie po to, by zachęcać ich do czegokolwiek niezgodnego z wolą Boga, ale by ich podnosić na duchu i uszlachetniać”1.

`Jakie elementy naszej kultury są zupełnie sprzeczne z biblijną wiarą? Co ważniejsze, jak możemy zdecydowanie odrzucić owe elementy grożące wypaczeniem naszej wiary?`