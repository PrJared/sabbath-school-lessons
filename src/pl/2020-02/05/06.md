---
title:  Sola Scriptura a Ellen G. White
date:  30/04/2020
---

`Przeczytaj Iz 8,20 DBG1. Dlaczego konieczne jest ciągłe odwoływanie się do biblijnego prawa i świadectwa jako normy naszego nauczania i zasad wiary? Co to oznacza w związku z działalnością proroków, którzy nie pozostawili po sobie pism albo których pisma nie zostały włączone do kanonu biblijnego?`

Gdy mówimy o zasadzie sola Scriptura (tylko Pismo Święte), jako adwentyści dnia siódmego nieuchronnie stajemy wobec pytania dotyczącego Ellen G. White, która także była natchniona przez Boga i służyła jako Boża posłanniczka w Kościele ostatków. Jak mają się jej pisma/publikacje do Pisma Świętego?

Nawet pobieżna lektura pism Ellen G. White wskazuje wyraźnie, że dla niej Biblia była podstawą i sednem wszelkiej myśli teologicznej. Raz po raz potwierdzała, że Biblia jest najwyższym autorytetem oraz ostateczną normą i miarą wszelkich doktryn oraz wiary i praktyki2. Ponadto wyraźnie wspierała i podtrzymywała wielką protestancką zasadę sola Scriptura3.

Według Ellen G. White jej pisma — w porównaniu z Pismem Świętym — są „mniejszym światłem prowadzącym ludzi do większego światła”4 — Biblii.

Jej pisma nigdy nie są drogą na skróty czy zamiennikiem poważnego studiowania Biblii, albowiem napisała ona: „Nie znacie Pisma Świętego. Gdybyście studiowali Słowo Boże, pragnąc osiągnąć biblijny standard i dojść do chrześcijańskiej doskonałości, nie potrzebowalibyście tych świadectw. To dlatego, że zaniedbaliście poznanie natchnionej Księgi Bożej, Bóg stara się do was dotrzeć przez proste i bezpośrednie świadectwa”5.

Zatem jej pisma zasługują na docenienie. Są tak samo natchnione, jak natchnione są księgi biblijnych autorów, ale mają odmienną funkcję niż Biblia. Jej publikacje nie są dodatkiem do Pisma Świętego, ale są podporządkowane Pismu Świętemu. Ellen G. White nigdy nie sugerowała, by jej publikacje miały zająć miejsce Pisma Świętego — przeciwnie, wywyższała Biblię jako jedyny standard wiary i praktyki religijnej.

`Pomyśl, jak wspaniały dar otrzymaliśmy w postaci służby Ellen G. White. Jak możemy się nauczyć lepiej doceniać zdumiewające światło przekazane nam za jej pośrednictwem, a jednocześnie podkreślać wyższość Pisma Świętego?`