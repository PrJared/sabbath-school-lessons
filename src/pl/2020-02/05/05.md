---
title:  Biblia interpretuje Biblię
date:  29/04/2020
---

Jedynie dzięki dogłębnej spójności Pisma Świętego może ono funkcjonować jako własny interpretator. Bez tej spójności Pismo Święte nie mogłoby być światłem objaśniającym własne znaczenie, tak iż jedna część Pisma Świętego jest interpretowana przez inne części, a sama staje się kluczem do zrozumienia kolejnych części, które się z nią wiążą.

`Przeczytaj Łk 24,27.44-45. Jak Jezus odwoływał się do Pisma Świętego, by wyjaśnić, kim jest? Czego uczy to nas w kwestii posługiwania się Pismem Świętym?`

Piękno tego, jak Pismo Święte samo się interpretuje, polega na tym, że każda taka interpretacja rzuca dalsze światło na znaczenie kolejnych fragmentów Słowa Bożego. Dokonując takiej interpretacji, nie gromadzimy nieodpowiedzialnie wersetów i fragmentów tekstu biblijnego, które wydają się wspierać z góry przyjęty pogląd. Zamiast tego starannie bierzemy pod uwagę kontekst każdego fragmentu Słowa Bożego. Poza bezpośrednim kontekstem studiowanego fragmentu Biblii powinniśmy wziąć pod uwagę kontekst studiowanej księgi. Ponadto, skoro według Pawła cokolwiek w Piśmie Świętym „przedtem napisano, dla naszego pouczenia napisano” (Rz 15,4), to powinniśmy studiować wszystko, co Słowo Boże mówi na dany temat.

„Biblia wykłada się sama. Uczniowie winni ją traktować jako całość i widzieć powiązania między poszczególnymi jej rozdziałami. Powinni w pierwszym rzędzie zdobyć wiedzę o głównej myśli ukrytej w dziele stwo­rzenia świata, o pierwotnych zamiarach Boga wobec świata, o początku wielkiego boju i dziele odkupienia”1.

Gdy porównujemy poszczególne fragmenty Pisma Świętego, ważne jest to, byśmy studiowali Biblię gruntownie. O ile to możliwe, powinniśmy to czynić w językach oryginalnych albo przynajmniej przy pomocy przekładu biblijnego wiernego oryginalnemu tekstowi hebrajskiemu i greckiemu. Choć znajomość języków oryginalnych nie jest konieczna, by dobrze rozumieć Biblię, to z pewnością czasami pomaga. Wierne i z modlitwą studiowanie Słowa Bożego, połączone z postawą pokory i uległości, z pewnością przyniesie znakomite rezultaty.

`Pomyśl o pewnej biblijnej nauce (takiej jak stan człowieka po śmierci), w której oparcie się na kilku wyrwanych z kontekstu wersetach może doprowadzić do poglądu sprzecznego z wieloma innymi fragmentami Pisma Świętego. Jak świadczy to o ważności odszukiwania i studiowania wszystkiego, co Słowo Boże mówi na dany temat, aby w pełni zrozumieć określoną biblijną naukę?`