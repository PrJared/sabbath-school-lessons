---
title:  Zrozumiałość Pisma Świętego
date:  28/04/2020
---

Odwoływanie się do Pisma Świętego nie miałoby sensu, gdyby jego treść była niejasna co do znaczenia.

`Przeczytaj Mt 21,42; 12,3.5; 19,4; 22,31; Mk 12,10.26; Łk 6,3; Mt 24,15; Mk 13,14. Co o zrozumiałości biblijnego przesłania mówi fakt, iż Jezus wielokrotnie odwoływał się do Pisma Świętego?`

Biblijne świadectwo jest jednoznaczne — Biblia jest dostatecznie zrozumiała we wszystkim, czego naucza. Jest zrozumiała na tyle, iż mogą ją pojąć nie tylko dorośli, ale nawet i dzieci, zwłaszcza jeśli chodzi o jej podstawowe nauki. Przy tym Biblia oferuje nam niezliczone możliwości pogłębiania naszej wiedzy i zrozumienia. Nie potrzebujemy żadnego kościelnego magisterium (urzędu nauczycielskiego Kościoła), by objaśniało nam Biblię. Jej podstawowe nauki mogą być zrozumiane przez wszystkich wierzących. Zrozumiałość Biblii zakłada kapłaństwo wszystkich wierzących i nie ogranicza możliwości jej interpretowania do nielicznych wybranych, na przykład duchownych. Dlatego samo Pismo Święte zachęca nas do osobistego studiowania go, gdyż jesteśmy w stanie zrozumieć przesłanie skierowane do nas przez Boga.

Trafnie zauważono, że „jak pokazują zgodnie przykłady autorów ksiąg biblijnych, Pismo Święte należy odczytywać w prosty, dosłowny sposób, chyba że chcieli się oni posłużyć wyraźną, oczywistą przenośnią. (...). Nie ma tu mowy o żadnym doszukiwaniu się ukrytego przesłania w znaczeniu literalnym; jakiegoś znaczenia sekretnego, mistycznego, alegorycznego, dostępnego tylko dla wtajemniczonych”1. Jasność i zrozumiałość Biblii dotyczy jej języka, znaczenia i słownictwa, gdyż autorzy ksiąg biblijnych świadomie przekazywali w tekście oczywistą prawdę, a nie jakieś stronnicze, chaotyczne i różnorodne poglądy.

Nie znaczy to oczywiście, że czasami nie natrafimy na stwierdzenia i pojęcia nie w pełni dla nas zrozumiałe. W końcu mamy do czynienia ze Słowem Bożym, a my jesteśmy jedynie upadłymi ludźmi. Mimo to Słowo Boże jest wystarczająco jasne w sprawach, które naprawdę musimy poznać i zrozumieć, zwłaszcza dotyczących zbawienia.

`Przypomnij sobie sytuację, gdy nie rozumiałeś jakiegoś fragmentu Pisma Świętego, który po pewnym czasie stał się dla ciebie jasny. Czego nauczyłeś się z tego doświadczenia i jak może to pomóc innym, którzy zmagają się z czymś podobnym?`