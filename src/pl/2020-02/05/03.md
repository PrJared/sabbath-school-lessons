---
title:  Jedność Pisma Świętego
date:  27/04/2020
---

W samej Biblii czytamy, że „całe Pismo przez Boga jest natchnione” (2 Tm 3,16) i że „wszelkie proroctwo Pisma nie podlega dowolnemu wykładowi” (2 P 1,20), gdyż „wypowiadali je ludzie Boży, natchnieni Duchem Świętym” (2 P 1,21). Ponieważ Bóg jest ostatecznym Autorem Biblii, możemy założyć istnienie zasadniczej jedności między poszczególnymi częściami Pisma Świętego we wszystkich kluczowych zagadnieniach, których ono naucza.

`Przeczytaj Tt 1,9 oraz 2 Tm 1,13. Dlaczego jedność Biblii jest ważna dla naszych wierzeń?`

Jedynie na podstawie tej wewnętrznej jedności wynikającej z boskiego natchnienia Pismo Święte może funkcjonować jako własne narzędzie interpretacyjne. Gdyby w Piśmie Świętym nie występowała całkowita jedność nauczania, nie bylibyśmy w stanie na jego podstawie dojść do żadnych doktrynalnych uzgodnień. Bez jedności Biblii Kościół nie miałby żadnego sposobu odróżniania prawdy od kłamstwa i odrzucania fałszywych nauk religijnych. Nie istniałaby podstawa do dyscypliny kościelnej ani korygowania odchyleń od Bożej prawdy. Pismo Święte nie miałoby wówczas przekonującej i wyzwalającej mocy.

Jednak Jezus i autorzy ksiąg biblijnych zakładali jedność treści Pisma Świętego, opierając to przekonanie na jego boskim pochodzeniu. Widzimy to w powszechnej praktyce cytowania ksiąg Starego Testamentu jako równych co do rangi (zob. Rz 3,10-18, gdzie Paweł cytuje Koh 7,20; Ps 14,2-3; 5,10; 10,7; Iz 59,7-8).

Autorzy ksiąg biblijnych uważali Pismo Święte za niepodzielną i spójną całość, w której w kolejnych częściach rozwijane są zasadnicze tematy. Nie istnieje żadna sprzeczność między Starym Testamentem a Nowym Testamentem. Nowy Testament nie wprowadza nowej ewangelii ani nowej religii. Stary Testament zostaje rozwinięty w Nowym Testamencie, a Nowy Testament buduje na Starym Testamencie. Dlatego te dwie części Pisma Świętego mają wzajemne powiązania, oświecając się nawzajem.

Jedność Pisma Świętego wskazuje także na to, że studiując jakiekolwiek biblijne zagadnienie, należy brać pod uwagę całe Pismo Święte (łac. tota Scriptura), a nie budować daną naukę jedynie na wyizolowanych stwierdzeniach.

`Co powinniśmy czynić, gdy natrafiamy w Biblii na wersety czy kwestie pozornie sprzeczne ze sobą nawzajem? Jak powinniśmy działać, by rozwiązywać takie problemy?`