---
title:  Pismo Święte jako obowiązująca norma
date:  26/04/2020
---

Od początku swego istnienia adwentyści dnia siódmego uważali się za lud Księgi, to znaczy za chrześcijan wierzących Biblii. Podtrzymując biblijną zasadę sola Scriptura (tylko Pismo Święte), uznajemy wyjątkowy autorytet Biblii. Tylko Pismo Święte to zasada obowiązująca w naszej teologii i podkreślająca ostateczny autorytet Biblii w naszym życiu i wierzeniach. Inne źródła — takie jak doświadczenie religijne, ludzki rozum czy tradycja — muszą być ściśle podporządkowane Biblii. Od samego początku zasada sola Scriptura miała chronić autorytet Pisma Świętego przed podporządkowaniem go Kościołowi i kościelnej interpretacji, wykluczała bowiem możliwość przyjęcia jakiegokolwiek standardu interpretacji Biblii poza tym, który pochodzi z niej samej.

`Przeczytaj 1 Kor 4,1-6, a zwłaszcza 1 Kor 4,6, gdzie Paweł mówi, że nie powinniśmy „rozumieć więcej ponad to, co napisano”. Dlaczego to zalecenie jest ważne dla naszej wiary?`

Trzymanie się tego, co napisano, nie wyklucza spostrzeżeń czynionych na innych polach studiów naukowych, takich jak biblijna archeologia czy historia. Inne dziedziny nauki mogą rzucać nowe światło na pewne elementy biblijnego przekazu oraz jego tło, pomagając nam w ten sposób lepiej zrozumieć tekst biblijny. Zasada ta nie wyklucza także korzystania z pewnych pomocy ułatwiających interpretowanie, takich jak leksykony, słowniki, konkordancje, opracowania naukowe i komentarze. Jednak we właściwej interpretacji Biblii tekst Pisma Świętego ma pierwszeństwo przed wszystkim innym, to jest przed wszelkimi naukami i pomocniczymi środkami. Wszystkie poglądy powinny być starannie oceniane z punktu widzenia Pisma Świętego jako całości.

Praktykując zasadę sola Scriptura, przyznajemy stanowczo, że jeśli dochodzi do sprzeczności w naszej interpretacji wiary, to tylko Pismo Święte ma autorytet przewyższający i oceniający wszelkie inne źródła czy kościelną tradycję. Nie wolno nam wychodzić ponad to, co napisano w Biblii, ani tym bardziej przeciwstawiać się temu. Prawdziwe chrześcijaństwo i przekonujące głoszenie ewangelii są osadzone w zdecydowanym podporządkowaniu się autorytetowi Pisma Świętego.

„Tylko Pismo Święte jest prawdziwym panem i mistrzem wśród wszelkich pism i doktryn na ziemi”1.

`Przeczytaj Dz 17,10-11. Co wersety te mówią o wyższości Pisma Świętego?`