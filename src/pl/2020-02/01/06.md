---
title:  Przekształcająca moc Słowa
date:  02/04/2020
---

`Przeczytaj 2 Krl 22,3-20. Dlaczego król Jozjasz rozdarł szaty? Jak dokonane odkrycie zmieniło nie tylko jego, ale i cały lud judzki?`

W 621 roku przed Chrystusem, gdy Jozjasz miał około 25 lat, arcykapłan Chilkiasz znalazł księgę prawa, czyli albo Pięcioksiąg Mojżeszowy, albo Księgę Powtórzonego Prawa. Za panowania ojca Jozjasza, Amona, i nikczemnego dziadka, Manassesa, te biblijne zwoje przypuszczalnie zostały ukryte celem ocalenia ich przed zniszczeniem grożącym im ze strony czcicieli Baala, Aszery i całego zastępu niebieskiego (zob. 2 Krl 21,3-9). Gdy Jozjasz usłyszał warunki przymierza, rozdarł swoje szaty na znak rozpaczy, gdyż uświadomił sobie, jak daleko on i jego lud odeszli od oddawania czci prawdziwemu Bogu. Natychmiast więc rozpoczął reformację w kraju, burząc miejsca ofiarne na wzgórzach i niszcząc posągi obcych bogów. Gdy dokończył owego dzieła, w Judei pozostało tylko jedno miejsce kultu — świątynia Jahwe w Jerozolimie. Odkrycie Słowa Bożego prowadzi do uświadomienia sobie swojej grzeszności i skruchy oraz niesie ze sobą moc do zmiany. Taka zmiana zaczęła się od Jozjasza i ogarnęła całą Judeę.

`Jak Słowo Boże zapewnia nas, że ma moc zmienić nas i ukazać nam drogę zbawienia? Przeczytaj J 16,13; 17,17; Hbr 4,12; Rz 12,2.`

Jednym z najmocniejszych świadectw mocy Biblii są zmienieni ludzie. Słowo Boże przecina kajdany grzechu oraz pokazuje ludzką naturę w całej jej nikczemności, uświadamiając człowiekowi, że potrzebuje Zbawiciela.

Tak wyjątkowa księga jak Biblia — umocowana w historii, obfitująca w proroctwa i mająca moc zmieniać człowieka — musi być także interpretowana w wyjątkowy sposób. Nie można jej interpretować jak zwykłego dzieła literackiego, gdyż żywe Słowo Boże musi być rozumiane w świetle żywego Chrystusa, który obiecał posłać swego Ducha, by poprowadził nas ku wszelkiej prawdzie (zob. J 16,13). Tak więc Biblia jako objawienie Bożej prawdy musi zawierać wewnętrzne zasady interpretacji. Zasady te możemy odkryć, studiując, jak autorzy ksiąg biblijnych posługiwali się Pismem Świętym i byli przez nie prowadzeni, pozwalając, by ono samo siebie interpretowało.