---
title:  Biblia jako historia
date:  01/04/2020
---

Biblia jest wyjątkowa w porównaniu z innymi „świętymi” księgami, gdyż jest umocowana w historii. To znaczy, że Biblia nie jest jedynie zbiorem filozoficznych ludzkich przemyśleń, jak nauka chińskiego filozofa Konfucjusza (551-479) czy indyjskiego filozofa Buddy (560-480), ale zapisem Bożych dokonań w dziejach ludzkości — dokonań zmierzających ku bardzo jasno określonym celom. W przypadku Biblii cele te to przede wszystkim: (1) obietnica dotycząca przysłania Mesjasza i (2) powtórne przyjście Jezusa. To następstwo rzeczy i ten rozwój wypadków są wyjątkowe dla judaizmu i chrześcijaństwa w przeciwieństwie do cykliczności nauczanej przez większość innych światowych religii, począwszy od religii starożytnego Egiptu, a skończywszy na współczesnych religiach Wschodu.

`Przeczytaj 1 Kor 15,3-5.51-55; Rz 8,11; 1 Tes 4,14. Czego wersety te uczą nas nie tylko o historycznej prawdzie dotyczącej zmartwychwstania Chrystusa, ale także o znaczeniu tej prawdy dla każdego z nas osobiście?`

Świadectwo czterech ewangelii i listów Pawła jest takie, że Jezus umarł, został pochowany, a następnie fizycznie zmartwychwstał i ukazał się wielu ludziom. Prawda ta została potwierdzona przez naocznych świadków, którzy złożyli Go martwego w grobie, a potem widzieli nie tylko pusty grób, ale także i zmartwychwstałego Jezusa. Więcej, dotykali Go i jadali z Nim. Maria Magdalena, Maria — matka Jezusa i inne kobiety ujrzały Go także po zmartwychwstaniu. Również uczniowie rozmawiali z Nim, idąc drogą do Emaus. Jezus wielokrotnie ukazał się apostołom i przed swoim wniebowstąpieniem przekazał im wielkie ewangelizacyjne zlecenie. Paweł napisał, że gdybyśmy odrzucili to świadectwo Pisma Świętego, to nasze głoszenie i nasza wiara byłyby daremne1 (zob. 1 Kor 15,14). Uczniowie Jezusa powiedzieli: — „Wstał Pan prawdziwie” (Łk 24,34).

Greckie słowo ontos — przetłumaczone jako prawdziwie (BW) — oznacza fakt, czyli coś, co realnie nastąpiło. Można je też przełożyć następująco: rzeczywiście (BL), istotnie (BI), naprawdę (BP), to prawda (PAC). Uczniowie zaświadczyli, że zmartwychwstanie Jezusa to nie jakaś przenośnia czy mrzonka, ale realne zdarzenie.

Ponadto Chrystus został nazwany pierwiastkiem (zob. 1 Kor 15,20), czyli pierwszym plonem wszystkich tych, którzy zmarli. Historyczny fakt, iż Jezus fizycznie zmartwychwstał i żyje, jest gwarancją, że Jego wyznawcy także zmartwychwstaną na Jego wzór. Sprawiedliwi „w Chrystusie wszyscy zostaną ożywieni” (1 Kor 15,22). Użyte tu słowo wskazuje na przyszły akt stworzenia, w wyniku którego „ci, którzy są Chrystusowi”, to znaczy pozostali lojalni wobec Niego, zostaną wzbudzeni z martwych „w czasie jego przyjścia” (1 Kor 15,23), „na odgłos trąby ostatecznej” (1 Kor 15,52).

`Dlaczego obietnica zmartwychwstania jest tak ważna dla naszej wiary, zwłaszcza iż rozumiemy, że śmierć jest stanem niebytu? Dlaczego bez zmartwychwstania nasza wiara byłaby rzeczywiście daremna?`