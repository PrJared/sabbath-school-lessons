---
title:  Do dalszego studium
date:  03/04/2020
---

Wielu ludzi oddało życie za to, że wywyższali Słowo Boże i starali się dochować mu wierności. Jednym z takich ludzi był dr Rowland Taylor (1510-1555), protestancki duchowny w angielskim mieście Hadley. Odmówił on przywrócenia w swoim kościele katolickiej mszy za panowania Krwawej Marii1. Gdy usunięto go z parafii i wyszydzono za to, że trzyma się Pisma Świętego, odwołał się osobiście do biskupa będącego jednocześnie lordem kanclerzem Anglii. Ten jednak rozkazał go uwięzić i w końcu doprowadził do skazania na śmierć przez spalanie na stosie w 1555 roku. Tuż przed swoją śmiercią Rowland Taylor powiedział: — „Dobrzy ludzie! Nie uczyłem was niczego prócz świętego Słowa Bożego i lekcji, które zaczerpnąłem z błogosławionej Bożej księgi, świętej Biblii. Dzisiaj przyszedłem tutaj, by to nauczanie przypieczętować własną krwią”2.

Przywiązany do słupa modlił się słowami pochodzącymi z 51. rozdziału Księgi Psalmów, zanim ogarnęły go płomienie i skonał.

Musimy sobie zadać pytanie: — Czy w takiej sytuacji pozostalibyśmy wierni wyznawaniu i głoszeniu prawd Słowa Bożego?

Prędzej czy później ostateczny konflikt wypróbuje naszą wierność. Teraz jednak jest czas przygotowania na tę chwilę3.

**Pytania do dyskusji**

`1. W jaki sposób proroctwo potwierdza boskie pochodzenie Biblii? Jak wypełnione proroctwa utwierdzają nas w wierze?`

`2. Dlaczego dowody na mesjańskie dzieło Jezusa z Nazaretu są tak przekonujące?`

`3. Jezus i apostołowie okazywali niezachwianą wiarę w wiarygodność i Boży autorytet Biblii. Jezus wielokrotnie odwoływał się do Pisma Świętego, twierdząc, że musi się ono wypełnić, w tym także w związku z Jego osobą i Jego dziełem (zob. np. Mt 26,54-56; Mk 14,49; Łk 4,21; J 13,18; 17,12). Skoro Jezus tak poważnie traktował Biblię (Stary Testament), zwłaszcza w kwestii wypełnienia proroctw, jaka powinna być nasza postawa wobec Biblii?`