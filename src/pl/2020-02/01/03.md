---
title:  Kto jest autorem ksiąg biblijnych i gdzie powstały?
date:  30/03/2020
---

Rozmaitość autorów oraz ich miejsca zamieszkania, pobytu oraz pochodzenia jest szczególnym świadectwem działania Boga w przekazywaniu na przestrzeni dziejów Jego przesłania ludziom w ich kulturowej różnorodności jako odbiorcom.

`Co poniższe wersety mówią o autorach ksiąg biblijnych oraz o środowisku, z którego oni pochodzili? Zob. Wj 2,10; Am 7,14; Jr 1,1-6; Dn 6,2-6; Mt 9,9; Flp 3,3-6; Ap 1,9.`

Księgi biblijne zostały napisane przez ludzi z wielu różnych kultur i w różnych okolicznościach. Jedni autorzy pisali w pałacach, drudzy — w więzieniach, inni — na wygnaniu, a niektórzy — podczas podróży misyjnych, głosząc ewangelię. Mieli różne wykształcenie i wykonywali różne zawody. Jedni, jak Mojżesz, mieli być następcami tronu albo, jak Daniel, pełnili najwyższe urzędy państwowe. Drudzy natomiast byli prostymi pasterzami. Jedni byli młodzi, drudzy — ludźmi starszymi albo nawet w podeszłym wieku. Mimo tych różnic mieli oni jedną wspólną cechę. Wszyscy zostali powołani przez Boga i natchnieni przez Ducha Świętego, by — bez względu na to, gdzie i kiedy żyli — spisać przesłania dla ludu Bożego.

Niektórzy z tych autorów ksiąg biblijnych byli naocznymi świadkami wydarzeń, które sami opisali. Inni przeprowadzili staranne badania, by opisać zdarzenia, w których nie uczestniczyli, albo w przemyślany sposób posłużyć się już istniejącymi dokumentami źródłowymi (zob. Joz 10,13; Łk 1,1-3). Jednak wszystkie części składowe Biblii są natchnione (zob. 2 Tm 3,16). Dlatego Paweł stwierdza, że „cokolwiek (...) przedtem napisano, dla naszego pouczenia napisano, abyśmy przez cierpliwość i przez pociechę z Pism nadzieję mieli” (Rz 15,4). Bóg, który obdarzył człowieka zdolnością posługiwania się mową, uzdolnił też wybranych ludzi do przekazania natchnionych myśli w wiarygodny i stosowny sposób przy pomocy ludzkich słów.

„Bogu upodobało się przekazać swoją prawdę światu za pomocą ludzkich pośredników i On sam, za sprawą swego Ducha Świętego, uzdolnił ludzi i umożliwił im wykonanie Jego dzieła. To On kierował umysłami przy wy­borze tego, co powiedzieć i co napisać. Skarb został powierzony ziemskim naczyniom, mimo że pochodzi z nieba”1.

`Było tak wielu różnych autorów ksiąg biblijnych pochodzących z tak wielu różnych środowisk społecznych, a jednak ten sam Bóg jest objawiony za pośrednictwem ich wszystkich. Jak ta zdumiewająca prawda pomaga nam potwierdzić prawdziwość Słowa Bożego?`