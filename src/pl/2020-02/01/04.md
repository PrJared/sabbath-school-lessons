---
title:  Biblia jako proroctwo
date:  31/03/2020
---

Biblia jest wyjątkowa wśród wszystkich religijnych dzieł, jako że niemal trzydzieści procent jej treści składa się z proroctw i ksiąg prorockich. Nierozerwalne związanie proroctwa z jego wypełnieniem w czasie historycznym jest jedną z głównych cech biblijnego światopoglądu, gdyż Bóg, który działa w dziejach ludzkości, zna przyszłość i objawił ją swoim prorokom (zob. Am 3,7). Biblia jest nie tylko żywym Słowem, ale także historycznym Słowem — proroczym Słowem.

**Co wymienione wersety mówią o szczegółach dotyczących osoby i misji Mesjasza?**

`Rdz 49,8-12`

`Ps 22,13-19`

`Iz 53,3-7`

`Dn 9,24`

`Mi 5,1`

`Ml 3,1`

`Za 9,9`

W Starym Testamencie zawartych jest co najmniej 65 bezpośrednich mesjanistycznych przepowiedni, a jest ich znacznie więcej, jeśli dodamy także typologię (czyli to, jak starotestamentowe rytuały, na przykład ofiarne, były proroczymi miniobrazami wskazującymi na Jezusa i Jego dzieło). Proroctwa te dotyczą między innymi takich szczegółów jak: pochodzenie Mesjasza z plemienia Judy: „Nie oddali się berło od Judy” (Rdz 49,10); Jego narodzenie w judzkim miasteczku Betlejem (zob. Mi 5,1); będzie On wzgardzony i opuszczony przez ludzi, zbity, fałszywie oskarżony, a mimo to nie otworzy ust, by przemówić w swojej obronie (zob. Iz 53,3-7); Jego ręce i nogi zostaną przebite, a oprawcy podzielą między siebie Jego odzienie (zob. Ps 22,13-19).

Fakt, iż te proroctwa Starego Testamentu wypełniły się dokładnie w życiu, śmierci i zmartwychwstaniu Jezusa, świadczy o ich Bożym natchnieniu i zawartym w nim objawieniu. To wskazuje także, że Jezus był naprawdę tym, za kogo się podawał i za kogo uważali Go inni. Jezus — za dawnymi prorokami — zapowiadał swoją śmierć i swoje zmartwychwstanie (zob. Łk 9,21-22; Mt 17,22-23), upadek Jerozolimy (zob. Mt 24,1-2), a także swoje powtórne przyjście (zob. J 14,1-3). Tak więc ucieleśnienie Jezusa oraz Jego śmierć i Jego zmartwychwstanie zostały przepowiedziane w Biblii, a spełnienie tych przepowiedni potwierdziło ich wiarygodność i niezawodność.

`Wymień wszystkie znane ci powody, dla których wierzysz w Jezusa i Jego śmierć za nas. Przedstaw je podczas pierwszej części nabożeństwa w sobotę i zadaj pytanie: — Dlaczego dowody te są tak przekonujące?`