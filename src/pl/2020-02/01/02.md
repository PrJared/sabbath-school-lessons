---
title:  Żywe Słowo Boże
date:  29/03/2020
---

Często najważniejszymi słowami człowieka są ostatnie słowa wypowiedziane przez niego w życiu. Mojżesz, autor pierwszych pięciu ksiąg Biblii, tuż przed śmiercią zwrócił się do ludu izraelskiego w słowach poetyckiej pieśni (zob. Pwt 31,30-32,43).

`Przeczytaj Pwt 32,45-47. Jak Mojżesz opisał Słowo Boże i jego moc w życiu Hebrajczyków, którzy znaleźli się na granicy Ziemi Obiecanej?`

W ostatnich słowach Mojżesza zawarte jest jego ostatnie ostrzeżenie skierowane do Izraelitów. Kierując ich serca ku słowom, które Bóg przekazał przez niego, Mojżesz pragnął podkreślić, iż powinni zwracać uwagę na Boga i Jego wolę wobec nich. Ucząc tych słów swoje dzieci, kolejne pokolenia miały przekazywać Boży plan dotyczący zbawiennego przymierza. Zwróć uwagę, że Izraelici nie mieli wybierać spośród tych słów tylko tego, co się im akurat spodoba, ale mieli przestrzegać i nauczać „wszystkich słów tego prawa” (Pwt 32,46 UBG).

Pod koniec dziejów ziemi Bóg będzie miał lud, który dochowa wierności całemu Pismu Świętemu, a więc będzie przestrzegał przykazań Bożych i wiary Jezusa (zob. Ap 14,12). Lud ten pozostanie wierny nauczaniu Biblii, gdyż zapewnia ono nie tylko lepsze życie na tym świecie, ale także wieczne przeznaczenie w domu, który Jezus przygotowuje dla nas (zob. J 14,1-3).

`Przeczytaj J 1,1-5.14; 14,6. Czego wersety te uczą o Jezusie i życiu wiecznym? Jak Słowo, które stało się ciałem, ma się do objawienia i natchnienia Pisma Świętego?`

Jezus jest centralnym punktem i celem całego Pisma Świętego. Jego przyjście w ciele jako Mesjasza było wypełnieniem obietnic Starego Testamentu. Przez swoje życie, swoją śmierć i swoje zmartwychwstanie nie tylko potwierdził On Pismo Święte, ale także wielką obietnicę życia wiecznego w zupełnie innym, nowym świecie.

`Przeczytaj jeszcze raz Pwt 32,47. W jaki sposób osobiście doświadczyłeś prawdy o tym, że posłuszeństwo Słowu Bożemu nigdy nie jest rzeczą błahą?`