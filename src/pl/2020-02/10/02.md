---
title:  Dawid, Salomon i monarchia
date:  31/05/2020
---

Monarchia Dawida i Salomona wyznacza złoty wiek w dziejach Izraela. Ale co by było, gdyby Dawid i Salomon nie istnieli, jak twierdzą niektórzy? Co by było, gdyby ich królestwo — jak twierdzą niektórzy — nie było tak rozległe, jak opisuje to Biblia? Bez Dawida nie byłoby Jerozolimy, stolicy kraju (zob. 2 Sm 5,6-10). Bez Dawida nie byłoby świątyni zbudowanej przez jego syna, Salomona (zob. 1 Krl 8,17-20). Bez Dawida nie byłoby też przyszłego Mesjasza, gdyż obiecany Mesjasz miał się urodzić w rodzie Dawida (zob. Jr 23,5-6; Ap 22,16). Historia Izraela musiałaby zostać napisana na nowo. Jednak historia ta, dokładnie przedstawiona w Piśmie Świętym, jest tym, co wyznaczyło Izraelowi i wyznacza Kościołowi jego wyjątkową rolę i misję.

`Przeczytaj 17. rozdział 1 Księgi Samuela. Jak Bóg dał zdecydowane zwycięstwo Izraelowi? Kim posłużył się, by zostało odniesione to zwycięstwo? Gdzie nastąpiło to zwycięstwo?`

Zwróć uwagę na dokładność geograficznego opisu przebiegu linii frontu w 1 Sm 17,1-3. Właśnie na wzgórzach na terenie izraelskiego obozu opisanego w tym rozdziale zlokalizowane jest współczesne stanowisko archeologiczne o nazwie Khirbet Qeiyafa. Najnowsze wykopaliska wskazują na to, że istniało tam masywnie ufortyfikowane miasto garnizonowe z czasów Saula i Dawida. Z miasta tego rozciągał się widok na dolinę. Odkryto tam pozostałości dwóch bram z owych czasów. Ponieważ większość miast w starożytnym Izraelu miała tylko jedną bramę, ta cecha pomaga zidentyfikować to miejsce jako hebrajskie Szaaraim (zob. 1 Sm 17,52), co oznacza: dwie bramy.

Skoro tak, to znaczy, że po raz pierwszy zidentyfikowano to starożytne biblijne miasto. W roku 2008 i 2013 odkryto dwie inskrypcje, które, jak wielu uważa, są najstarszymi hebrajskimi napisami. Na drugiej inskrypcji znajduje się imię Eszbaal, który był jednym z synów Saula (zob. 1 Krn 9,39).

W 1993 roku wykopaliska na stanowisku archeologicznym Tel Dan w północnym Izraelu doprowadziły do odkrycia monumentalnej inskrypcji wykonanej na rozkaz króla Chazaela z Damaszku, który upamiętnił swoje zwycięstwo nad królem Izraela i królem z domu Dawida. Tak samo jest nazywana dynastia Dawida w Piśmie Świętym, a więc odkrycie to stanowi archeologiczne potwierdzenie istnienia Dawida jako historycznej postaci, zgodnie z tym, co mówi Biblia.

`Przemyśl, co oznaczałoby dla naszej wiary, gdyby, jak twierdzą niektórzy, król Dawid nie istniał?`