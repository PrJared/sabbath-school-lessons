---
title:  Historyczność Jezusa Chrystusa
date:  03/06/2020
---

`Przeczytaj Mt 26,57-67; J 11,45-53; 18,29-31. Kim był Kaifasz i jaką rolę odegrał w skazaniu Chrystusa na śmierć? Kim był Poncjusz Piłat i dlaczego jego decyzja miała kluczowe znaczenie dla realizacji postanowienia Sanhedrynu?`

Kaifasz był arcykapłanem, który kierował spiskiem mającym doprowadzić do śmierci Jezusa. Jego istnienie potwierdza także Józef Flawiusz (37-103), żydowski historyk związany z kulturą rzymską: „[Zarządca Syrii] Witeliusz (…) pozbawił godności arcykapłańskiej Józefa, który także nazywał się Kajfaszem, a oddał ją [godność arcykapłańską] Jonatanowi, synowi arcykapłana Ananosa (Annasza), po czym wrócił do Antiochii”1.

W 1990 roku na południe od Jerozolimy odkryto grobowiec rodzinny zawierający dwanaście ossuariów, czyli glinianych/wapiennych skrzyń z pozostałościami kostnymi. Monety i ceramika znalezione w grobowcu wskazują na to, że pochodzi on z połowy pierwszego wieku po Chrystusie. Najbardziej ozdobne ossuarium (z kilkoma kompletnymi szkieletami wewnątrz) zostało opatrzone napisem: Józef, syn Kaifasza. Wielu uczonych jest przekonanych, że jest to grobowiec i ossuarium Kaifasza, arcykapłana bezpośrednio zaangażowanego w skazanie Jezusa na śmierć.

W 1961 roku w ruinach Cezarei Nadmorskiej znaleziono inskrypcję zawierającą imię Poncjusza Piłata, prefekta/namiestnika Judei za panowania rzymskiego cesarza Tyberiusza (14-37).

Tak więc w obu przypadkach historia i archeologia potwierdzają istnienie dwóch najważniejszych postaci związanych ze skazaniem Chrystusa na śmierć.

Świeccy historycy z pierwszego i drugiego wieku naszej ery także pisali o Jezusie z Nazaretu. Tacyt (55-120), rzymski historyk, pisał o Chrystusie i o Jego skazaniu przez Poncjusza Piłata za panowania Tyberiusza, jak również o pierwszych chrześcijanach w Rzymie. Pliniusz Młodszy (62-114), rzymski namiestnik Bitynii i Pontu, pisał w latach 112-113 do cesarza Trajana, zapytując, jak powinien traktować chrześcijan. Opisał ich jako spotykających się określonego dnia tygodnia przed świtem w celu wspólnego śpiewania pieśni na cześć jakiegoś boga.

Tego rodzaju odkrycia archeologiczne i źródła historyczne są dodatkowym pozabiblijnym potwierdzeniem istnienia Jezusa, dowodząc, że był On czczony w okresie pięćdziesięciu lat po swojej śmierci i swoim wniebowstąpieniu. Oczywiście ewangelie są głównym źródłem informacji o Jezusie, więc powinniśmy studiować je uważnie, by dowiedzieć się więcej o Nim i Jego życiu.

`Choć dobrze jest mieć archeologiczne dowody na poparcie naszej wiary, dlaczego musimy się nauczyć, by nie uzależniać naszej wiary od takich dowodów, choćby najbardziej wymownych?`