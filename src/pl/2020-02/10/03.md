---
title:  Izajasz, Hiskiasz i Sancheryb
date:  01/06/2020
---

`Przeczytaj Iz 36,1-3; 37,14-38. W jaki sposób Bóg ocalił swój lud przed nawałą asyryjską?`

W 701 roku przed Chrystusem Sancheryb poprowadził wojska asyryjskie przeciwko Judzie. Związane z tym wydarzenia zostały opisane w Piśmie Świętym. O tej kampanii wspomniał także sam Sancheryb. Na odkrytej w Niniwie pryzmie Sancheryba znajdują się jego chełpliwe słowa: „Czterdzieści sześć jego [Hiskiasza] warownych miast oraz niezliczone mniejsze miejscowości w ich sąsiedztwie obległem i zdobyłem”1. W swoim pałacu w Niniwie Sancheryb uczcił zdobycie judzkiego miasta Lachisz, polecając wykonać na jednej ze ścian głównej komnaty pałacowej relief przedstawiający oblężenie i szturm na miasto.

Najnowsze wykopaliska archeologiczne w Lachisz odsłoniły ślady wielkich zniszczeń po tym, jak miasto zostało spalone przez Sancheryba. Jednak Jerozolima została cudownie ocalona. Sancheryb mógł jedynie pochwalić się następującą rzeczą: „Co do Hiskiasza, Judejczyka, (…) zamknąłem go jak ptaka w klatce w Jerozolimie, jego królewskim mieście”2. Nie istnieje opis zniszczenia Jerozolimy ani uprowadzenia jeńców do niewoli.

To prawda, że Jerozolima była oblężona, ale Biblia informuje, że oblężenie trwało tylko jeden dzień, po czym anioł Pana przyniósł ratunek dla Jerozolimy. Prorok Izajasz przepowiedział:

— „Przeto tak mówi Pan o królu asyryjskim: Nie wkroczy on do tego miasta ani nie wypuści tam strzały, ani nie wystąpi przeciwko niemu z tarczą, ani nie usypie przeciwko niemu szańca. Drogą, którą przyszedł, powróci, lecz do tego miasta nie wkroczy — mówi Pan. I osłonię to miasto, i ocalę je przez wzgląd na ciebie i przez wzgląd na Dawida, mojego sługę” (Iz 37,33-35).

Rzeczą ciekawą jest to, że tylko Lachisz zostało wyraźnie przedstawione na reliefie w Niniwie, stolicy Asyrii. Jerozolimy nie uwzględniono na ścianach pałacu. Sancheryb mógł się chełpić jedynie pokonaniem miasta Lachisz. Pokaz siły Boga Niebios nad bożkami Asyrii przejawił się w wybawieniu Jego ludu. Bóg widział asyryjski najazd, słyszał słowa modlitwy Hiskiasza i podjął właściwe działania w odpowiedzi na nią.

`Jak możesz pamiętać, że Bóg, który cudownie uratował Izraelitów w tamtym czasie i tamtym miejscu, jest tym samym Bogiem, do którego się dzisiaj modlisz, na którym dzisiaj polegasz i któremu dzisiaj ufasz?`