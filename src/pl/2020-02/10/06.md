---
title:  Wiara a historia
date:  04/06/2020
---

Nikt z nas nie żyje w próżni. Nasze wybory zależą nie tylko od nas samych, ale także i od innych ludzi. Podobnie życie ludu Bożego w starożytności znajdowało się pod wpływem innych ludzi żyjących ówcześnie. W 11. rozdziale Listu do Hebrajczyków, słynnym rozdziale poświęconym wierze, dostrzegamy podsumowanie wpływu, jaki wywierali wymienieni tam bohaterowie wiary.

**Przeczytaj 11. rozdział Listu do Hebrajczyków. Czego możemy się nauczyć od tych starożytnych bohaterów, studiując ich życie?**

`Henoch`

`Noe`

`Abraham`

`Sara`

`Józef`

`Mojżesz`

`Rahab`

`Samson`

Wiara to nie tylko wierzenie w coś lub kogoś, ale także działanie zgodne z tym przekonaniem. Biblijna wiara jest czynna. Taka wiara jest poczytywana za sprawiedliwość. Czyny wiary zmieniają bieg historii, a zależą od polegania na Słowie Bożym.

Noe pracował w głębokiej wierze, gdy budował arkę. Ufał Słowu Bożemu bardziej niż swojemu doświadczeniu i rozumowi. Ponieważ nigdy wcześniej nie padał deszcz, doświadczenie i rozum podpowiadały mu, że potop jest absolutnie niemożliwy. Ale Noe był posłuszny Bogu i dzięki temu ludzkość przetrwała. Abraham, powołany jako Abram, opuścił Ur w południowej Mezopotamii, wówczas jedno z najnowocześniejszych miast świata, i wyruszył, nie wiedząc, dokąd Bóg go zaprowadzi. Postanowił jednak działać zgodnie ze słowem Bożym. Mojżesz — zamiast tronu w Egipcie, największym imperium w owym czasie — wybrał los pasterza prowadzącego lud Boży do Ziemi Obiecanej. Zaufał głosowi Wszechmocnego przemawiającego do niego z płonącego krzewu. Rahab postanowiła zaufać wieści o Bożym wyzwoleniu. Ukryła więc dwóch zwiadowców, przyłączyła się do ludu Bożego i stała się częścią drzewa genealogicznego Jezusa. Jakże niewiele wiemy o tym, jak nasze decyzje wpłyną na życie niezliczonych osób w naszym pokoleniu i w następnych generacjach!

`Jakie ważne decyzje masz przed sobą? W jaki sposób dokonujesz wyborów i dlaczego właśnie tak?`