---
title:  Daniel, Nebukadnesar i Babilonia
date:  02/06/2020
---

W lipcu 2007 roku uczony z Uniwersytetu Wiedeńskiego pracował nad pewnym projektem w Muzeum Brytyjskim, gdy natknął się na glinianą tabliczkę z czasów Nebukadnesara, króla Babilonii. Na owej tabliczce znalazł imię Nebusarsekim należące do babilońskiego urzędnika wspomnianego w Jr 39,3 (zob. BL/BD/PIC). Nebusarsekim to jedna z wielu postaci — tak królów, jak i urzędników z czasów Daniela i Nebukadnesara — które zostały odkryte dzięki archeologii.

`Przeczytaj 1. i 5. rozdział Księgi Daniela. Jak młodzieńcze decyzje Daniela przełożyły się na to, iż Bóg posłużył się nim jako swoim sługą i prorokiem, by wywrzeć wpływ na miliony ludzi w dziejach świata?`

„Daniel postanowił w swoim sercu” (Dn 1,8 BD) pozostać wiernym Bogu w kwestii jedzenia i modlitwy. Te dobre nawyki, ukształtowane w młodym wieku, stały się podstawą dającą mu siłę przez całe jego długie życie. Wynikiem ich były: jasność myśli, mądrość i zrozumienie pochodzące z góry. Zauważyli to zarówno Nebukadnesar, jak i Belsazar. Daniel sprawował najwyższe urzędy państwowe w królestwie babilońskim. Jego postawa doprowadziła także do nawrócenia samego króla Nebukadnesara (zob. Dn 4,31-34).

Nebukadnesar był synem Nabopolassara. Razem zbudowali oni wspaniałe miasto, niezrównane w starożytnym świecie (zob. Dn 4,27). Babilon był ogromnym miastem jak na tamte czasy — miał ponad 300 świątyń, wspaniały pałac królewski i potężny podwójny mur obronny, którego grubość wynosiła od 3,6 do 6,7 metra. W murze znajdowało się osiem głównych bram nazwanych imionami babilońskich bóstw. Najsłynniejsza była brama Isztar odkryta przez niemieckich archeologów i zrekonstruowana w Muzeum Pergamońskim w Berlinie.

W Dn 7,4 Babilonia została przedstawiona jako lew z orlimi skrzydłami. I rzeczywiście droga procesyjna prowadząca do bramy Isztar była ozdobiona wyobrażeniami 120 lwów. Podczas wykopalisk archeologicznych odkryto także wizerunek potężnego lwa rzucającego się na człowieka. Wizerunek ten można obecnie zobaczyć tuż za ruinami dawnego Babilonu. Wszystko to świadczy o tym, iż lew był trafnym symbolem wielkiego królestwa babilońskiego. Biblijna historia i biblijne proroctwa znajdują potwierdzenie w historii powszechnej i odkryciach archeologicznych.

`W Dn 1,8 czytamy, że „Daniel postanowił w swoim sercu” (BD). Co to znaczy? Co ty powinieneś postanowić w swoim sercu?`