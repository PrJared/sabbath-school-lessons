---
title:  Identyfikacja małego rogu
date:  09/06/2020
---

Przez wieki protestanci uznawali mały róg z 7. i 8. rozdziału Księgi Daniela jako Kościół rzymski. Dlaczego?

`Przeczytaj Dn 7,1-25; 8,1-13. Jakie są wspólne cechy małego rogu w tych rozdziałach? Jak możemy ów mały róg rozpoznać?`

Istnieje siedem wspólnych cech małego rogu z 7. i 8. rozdziału Księgi Daniela: 1. Oba małe rogi zostały przedstawione jako rogi. 2. Oba są prześladowczymi potęgami (zob. Dn 7,21-25; 8,10.24). 3. Oba wywyższają się i bluźnią (zob. Dn 7,8.20.25; 8,10-11.25). 4. Oba atakują lud Boży (zob. Dn 7,25; 8,24). 5. Oba mają okres swojej działalności wyznaczony w ramach czasowych (zob. Dn 7,25; 8,13-14). 6. Oba istnieją do czasu końca (zob. Dn 7,25-26; 8,17.19). 7. Oba zostaną unicestwione w nadprzyrodzony sposób (zob. Dn 7,11.26; 8,25).

Historia identyfikuje pierwsze królestwo jako Babilonię (zob. Dn 2,38), drugie — jako Medię i Persję (zob. Dn 8,20), a trzecie — jako Grecję (zob. Dn 8,21). Z historii powszechnej jasno wynika też, że po tych światowych imperiach na scenę wkroczył Rzym.

W 2. rozdziale Księgi Daniela żelazo symbolizujące Rzym istnieje w nogach i palcach. Zostało ono zmieszane z gliną aż do końca czasu. Mały róg z 7. rozdziału Księgi Daniela wyrasta z czwartej bestii, ale pozostaje jej częścią.

Jaka potęga wyrosła z Rzymu i utrzymywała swoje polityczno-religijne wpływy przez co najmniej 1260 lat (zob. Dn 7,25)? Gdy zestawimy historię powszechną z tymi proroctwami, to tylko jedna potęga pasuje do tego proroczego opisu — papiestwo. Papiestwo doszło do władzy wśród dziesięciu barbarzyńskich plemion Europy i wykorzeniło trzy z nich (zob. Dn 7,24). Papiestwo było inne niż poprzedni róg (zob. Dn 7,24), co wskazuje na jego wyjątkowość w porównaniu z innymi rogami-plemionami. Papiestwo wypowiadało „zuchwałe słowa przeciwko Najwyższemu” (Dn 7,25) i wmówiło „w siebie potęgę, jaką ma książę wojsk” (Dn 8,11), roszcząc sobie niesłusznie prawo do odgrywania roli Jezusa i zastępując Go papieżem. Papiestwo wypełniło też proroczą zapowiedź prześladowania „świętych Najwyższego” (Dn 7,25 UBG) i strącania „na ziemię niektórych z wojska” (Dn 8,10) podczas kontrreformacji, gdy protestanci byli mordowani. Papiestwo usiłowało „zmienić czasy i prawo” (Dn 7,25 DBG) przez usunięcie z dekalogu drugiego przykazania i zmianę dnia odpoczynku z soboty na niedzielę.

`W 2., 7. i 8. rozdziale Księgi Daniela po Grecji powstaje potęga, która istnieć będzie aż do czasu końca. Jaka inna mogłaby to być potęga, jeśli nie Rzym, który obecnie istnieje w swojej papieskiej postaci? Choć ten wniosek jawi się jako niepoprawny politycznie, dlaczego jest ważną częścią poselstwa trzech aniołów, a więc także niezwykle istotnym elementem teraźniejszej prawdy?`