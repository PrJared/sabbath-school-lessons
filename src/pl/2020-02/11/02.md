---
title:  Historycyzm i proroctwa
date:  07/06/2020
---

Zasadnicza metoda stosowana przez adwentystów dnia siódmego do studiowania proroctw biblijnych nosi nazwę historycyzmu. Jest to pogląd, iż wiele głównych proroctw biblijnych przedstawia nieprzerwany bieg historii od przeszłości przez teraźniejszość ku przyszłości. Badanie proroctw zgodnie z tą metodą jest podobne do studiowania historii. Czynimy to w ten sposób, gdyż właśnie tak sama Biblia interpretuje zawarte w niej proroctwa.

`Przeczytaj Dn 2,27-45. Jakie elementy snu wskazują stałe i nieprzerwane następstwo kolejnych potęg w dziejach świata? W jaki sposób sama Biblia wskazuje nam, jak mamy interpretować proroctwa apokaliptyczne (odnoszące się do czasów ostatecznych)?`

Zwróć uwagę, że królestwo Nebukadnesara zostało rozpoznane jako głowa ze złota. Tak więc Daniel uznaje Babilonię jako pierwsze z królestw (zob. Dn 2,38). Następnie Daniel mówi: „Ale po tobie powstanie inne królestwo (...), a potem trzecie królestwo” (Dn 2,39) i „czwarte” (Dn 2,40). Sam posąg wskazuje na to, że królestwa te następują jedno po drugim bez żadnych przerw, gdyż każde z królestw jest przedstawione jako część większej całości — od głowy po stopy. Są one, królestwa, powiązane ze sobą, podobnie jak czas i historia łączą się ze sobą.

W 7. i 8. rozdziale Księgi Daniela zamiast posągu użyte są symbole niezwykłych bestii, ale prorocze przesłanie jest podobne. Otóż otrzymujemy nieprzerwane następstwo czterech ziemskich potęg (trzech w 8. rozdziale Księgi Daniela). Pojawiają się one w starożytności i trwają przez całe dzieje aż do przyszłości, gdy Chrystus przyjdzie powtórnie i Bóg ustanowi swoje wieczne królestwo.

Tak więc posąg z 2. rozdziału Księgi Daniela oraz kolejne prorocze wizje z 7. i 8. rozdziału Księgi Daniela stanowią podstawę protestanckiej historycystycznej interpretacji proroctw, którą adwentyści dnia siódmego z powodzeniem stosują do dziś.

`Przeczytaj J 14,29. W jaki sposób to, co powiedział Jezus, pomaga nam zrozumieć, jak działa proroctwo?`

`Jaką wielką przewagę mamy obecnie, żyjąc w czasach, gdy większa część historii już się rozegrała, nad kimś, kto żył w czasach istnienia państwa babilońskiego?`