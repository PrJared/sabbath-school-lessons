---
title:  Typologia jako proroctwo
date:  11/06/2020
---

Symbole w apokaliptycznych proroctwach, takie jak te występujące w Księdze Daniela i Apokalipsie Jana, mają jedno właściwe wypełnienie. Na przykład kozioł to symbol Grecji i niczego więcej (zob. Dn 8,21). W końcu sam tekst biblijny zawiera tę nazwę, więc nie musimy się niczego domyślać! Nie można było wyrazić tego jaśniej.

Zupełnie inaczej jest z typologią, która na podstawie rzeczywistych osób, wydarzeń i instytucji starotestamentowych osadzonych w historycznej rzeczywistości (typ) wskazuje w przyszłość ku ważniejszej rzeczywistości (antytyp). Posługiwanie się typologią jako metodą interpretacji sięga czasów Jezusa i autorów ksiąg Nowego Testamentu, a nawet występuje w samym Starym Testamencie. Jedyną wskazówką do rozpoznania typu i antytypu jest wskazanie ich przez natchnionego autora ksiąg biblijnych.

`Przeczytaj 1 Kor 10,1-13. Do jakich wydarzeń historycznych nawiązał apostoł Paweł, napominając korynckich chrześcijan? Jaki ma to związek z nami obecnie?`

Paweł nawiązał do historycznej rzeczywistości exodusu i rozwinął typologię opartą na doświadczeniu starożytnych Hebrajczyków na pustyni. W ten sposób wskazał, że Bóg, który natchnął Mojżesza do opisania tych wydarzeń, postanowił, by „to stało się dla nas wzorem [od gr. typos]” (1 Kor 10,6) — napomnieniem/ostrzeżeniem, ale także zachętą do wierności i odpierania pokus kierowanych do duchowego Izraela w czasach ostatecznych.

**Przeczytaj podane poniżej wersety i wymień typ oraz antytypiczne wypełnienie wskazane przez Jezusa i autorów ksiąg nowotestamentowych.**

`Mt 12,40`

`J 19,36`

`J 3,14-15`

`Rz 5,14`

`J 1,29`

W każdym przypadku Jezus i autorzy ksiąg nowotestamentowych wskazują typ i antytypiczną interpretację, która pozwala zrozumieć prorocze znaczenie typu. W ten sposób Jezus i autorzy ksiąg nowotestamentowych wskazują na szersze wypełnienie historycznej rzeczywistości.

`Pomyśl o służbie sprawowanej w starotestamentowej świątyni, która była typem wskazującym na cały plan zbawienia. Czego uczy to nas obecnie o znaczeniu przesłania o świątyni?`