---
title:  Zasada dzień za rok
date:  08/06/2020
---

Jednym z kluczy interpretacyjnych historycyzmu jest zasada dzień za rok. Wielu badaczy Pisma Świętego na przestrzeni wieków stosowało tę zasadę do związanych z czasem proroctw Księgi Daniela i Apokalipsy Jana. Zasadę tę wywodzili z kilku wersetów, w których jest o niej wzmianka, oraz z bezpośredniego kontekstu samych proroctw.

`Przeczytaj Lb 14,34 oraz Ez 4,6. Jak Bóg wyraził zasadę dzień za rok w tych szczególnych wersetach?`

W tych wersetach widzimy wyraźnie ideę zasady dzień za rok. Ale jak usprawiedliwimy stosowanie tej zasady w innych proroctwach związanych z czasem (zob. Dn 7,25; 8,14; Ap 11,2-3; 12,6.14; 13,5)?

Trzy różne elementy przemawiają za zasadą dzień za rok w tych proroctwach Księgi Daniela i Apokalipsy Jana: 1) użycie symboli, 2) długie okresy i 3) szczególne wyrażenia.

Symboliczna natura bestii i rogów reprezentujących królestwa sugeruje, że określenia dotyczące czasu także należy rozumieć symbolicznie. Bestii i rogów nie należy postrzegać dosłownie. Są to jedynie symbole pewnych elementów rzeczywistości. Ponieważ te proroctwa są wyrażone językiem symbolicznym, a nie dosłownym, dlaczego czas miałby zostać wyrażony dosłownie? Odpowiedź oczywiście jest jasna: Czas w proroctwach symbolicznych nie musi, a nawet nie powinien być wyrażony dosłownie.

Wiele wydarzeń i królestw przedstawionych w proroctwach obejmuje okres wielu stuleci, co byłoby niemożliwe, gdyby czas w tych proroctwach potraktować dosłownie. Gdy zastosuje się zasadę dzień za rok, czas pasuje do wydarzeń w zdumiewająco dokładny sposób, czego nie można byłoby oczekiwać, gdyby potraktować czas w proroctwach dosłownie.

Szczególne wyrażenia użyte dla oznaczenia czasu sugerują ich symboliczną interpretację. Mówiąc innymi słowy, sposoby, w jaki wyrażony jest czas w tych proroctwach (na przykład 2300 wieczorów i poranków w Dn 8,14), nie są normalnymi sposobami wyrażania czasu, co sugeruje nam, że przedstawione okresy nie powinny być traktowane dosłownie, a raczej symbolicznie.

`Przyjrzyj się proroctwu o siedemdziesięciu tygodniach z Dn 9,24-27. Czytamy, że „odkąd objawiło się słowo o ponownej odbudowie Jeruzalemu aż do Pomazańca-Księcia” (Dn 9,25), upłynie sześćdziesiąt dziewięć tygodni, co dosłownie oznaczałoby rok, cztery miesiące i tydzień. To proroctwo nie miałoby sensu, gdyby rozumieć je w ten sposób, nieprawdaż? Ale co dzieje się, gdy stosując zasadę dzień za rok, przyjmujemy, że siedemdziesiąt tygodni to tak naprawdę czterysta dziewięćdziesiąt lat?`