---
title:  Sąd śledczy (dochodzeniowy)
date:  10/06/2020
---

Takie podejście do proroctw, które studiowaliśmy w tym tygodniu, było jednomyślnie popierane wśród protestantów stosujących metodę historycystyczną od czasów reformacji. Jednak dopiero ruch millerowski na początku dziewiętnastego wieku zwrócił uwagę na proroctwo o 2300 dniach i związany z nim sąd śledczy. Przyjrzyj się poniższej tabeli:

`Przeczytaj Dn 7,9-14; 8,14.26. Jakie wydarzenia w niebie zostały opisane w tych wersetach?`

|7. rozdział Księgi Daniela | 8. rozdział Księgi Daniela|
|---|---|
|Babilonia (lew)|-—|
|Media i Persja (niedźwiedź)|Media i Persja (baran)|
|Grecja (pantera)|Grecja (kozioł)|
|Rzym pogański (czwarta bestia)|Rzym pogański (pozioma ekspansja małego rogu)|
|Rzym papieski (mały róg)|Rzym papieski (pionowa ekspansja małego rogu)|

Po okresie średniowiecznych prześladowań, który zakończył się w 1798 roku aresztowaniem i uwięzieniem papieża przez napoleońskiego generała Louisa A. Berthiera (zob. Ap 13,3), 7. i 8. rozdział Księgi Daniela mówią o sądzie. Sąd ten miał się odbywać w niebie, gdzie „zasiadł sąd” (Dn 7,10) i „na obłokach niebieskich przyszedł ktoś podobny do Syna Człowieczego; doszedł do Sędziwego” (Dn 7,13). To jest scena sądu, który miał się rozpocząć po 1798 roku, ale przed powtórnym przyjściem Jezusa.

Ta scena sądu w 7. rozdziale Księgi Daniela jest podobna do oczyszczenia świątyni w Dn 8,14 (BJW). Chodzi o to samo wydarzenie. Według Dn 8,14 czas oczyszczenia świątyni (BC), czyli Dnia Pojednania (Dnia Sądu), nastąpi po upływie 2300 wieczorów i poranków, czyli proroczych dni. Zgodnie z zasadą dzień za rok oznacza to 2300 rzeczywistych lat.

Początek 2300 lat został wskazany w Dn 9,24, gdzie czytamy, że prorocze 70 tygodni (490 lat) odkrojono (BRP), odcięto (hebr. chatak) od 2300 lat. Wielu biblistów poprawnie zauważa, że proroctwo o 2300 latach z Dn 8,14 i proroctwo o 70 tygodniach (490 latach) z Dn 9,24-27 to dwie części jednego proroctwa. Kolejny werset (to jest Dn 9,25) w proroctwie o 70 tygodniach podaje początek liczenia tego okresu: „Odkąd objawiło się słowo o ponownej odbudowie Jeruzalemu”. Data tego wydarzenia to siódmy rok panowania króla Artakserksesa (zob. Ezd 7,7), czyli 457 rok przed Chrystusem. Dodawszy do tej daty 2300 lat, otrzymamy rok 1844, czyli niecałe pół wieku po 1798 roku, ale przed powtórnym przyjściem Jezusa. Zatem w 1844 roku Jezus wkroczył do miejsca najświętszego niebiańskiej świątyni i rozpoczął wstawiennicze dzieło oczyszczenia niebiańskiej świątyni (zob. wykres w piątkowej części lekcji).