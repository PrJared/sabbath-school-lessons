---
title:  Podobieństwo między Chrystusem a Pismem Świętym
date:  08/04/2020
---

`Przeczytaj J 1,14; 2,22; 8,31-32; 17,17. Jakie podobieństwa dostrzegasz między Jezusem, czyli Słowem Bożym, które stało się ciałem, a Pismem Świętym, czyli spisanym Słowem Bożym?`

Istnieje podobieństwo między Słowem Bożym, które stało się ciałem (to znaczy Jezusem Chrystusem), a spisanym Słowem Bożym (to znaczy Pismem Świętym). Jak Jezus został poczęty w nadprzyrodzony sposób za sprawą Ducha Świętego, ale urodził się w naturalny sposób z kobiety, tak Pismo Święte ma nadprzyrodzone pochodzenie, ale zostało przekazane przez ludzi.

Jezus Chrystus stał się człowiekiem w czasie i w przestrzeni. Żył w określonych czasach i w dość precyzyjnie ustalonym miejscu. Jednak ten fakt nie umniejsza Jego boskości ani nie czyni Jezusa uzależnionym od warunków historycznych. Jest On jedynym Odkupicielem wszystkich ludzi na całym świecie i we wszystkich czasach (zob. Dz 4,12). Podobnie spisane Słowo Boże, Biblia, także zostało dane w określonym czasie i określonej kulturze. Podobnie jak to jest z Jezusem Chrystusem, Biblia nie jest uwarunkowana czasem, to znaczy ograniczona do określonego czasu i miejsca. Przeciwnie, obowiązuje wszystkich ludzi na całym świecie.

Gdy Bóg objawił się ludziom, zniżył się do ich poziomu. Ludzka natura Jezusa posiadała wszystkie oznaki ludzkich ograniczeń i skutki około 4000 lat degeneracji. A jednak Jezus był bez grzechu. Podobnie język Pisma Świętego jest językiem ludzkim, a nie żadnym doskonałym nadludzkim językiem, którym nikt z ludzi nie byłby w stanie się posługiwać ani go zrozumieć. Ponieważ każdy ludzki język ma swoje ograniczenia, Stwórca Ludzkości, który obdarzył ludzi zdolnością posługiwania się mową, jest w stanie doskonale przekazywać swoją wolę ludziom w sposób całkowicie wiarygodny i niewprowadzający nas w błąd.

Oczywiście każde porównanie ma swoje granice. Nie należy doszukiwać się zupełnego podobieństwa Jezusa Chrystusa do Pisma Świętego. Biblia nie jest przecież ucieleśnionym Bogiem! Bóg nie stał się przecież świętą księgą. W Jezusie Chrystusie Bóg stał się człowiekiem. Kochamy Biblię i cenimy ją właśnie dlatego, że czcimy Zbawiciela, o którym ona opowiada.

Biblia jest wyjątkowym i nierozdzielnym połączeniem czynnika boskiego z czynnikiem ludzkim. Ellen G. White rozumiała to dobrze, gdy napisała: „Biblia z przekazanymi przez Boga prawdami, wyrażonymi w ludzkim języku, przedstawia sobą jedność tego, co boskie, z tym, co ludzkie. Taka jedność istniała w naturze Chrystusa, który był Synem Bożym i Synem Człowieczym. Zdanie: »Słowo ciałem się stało i zamieszkało wśród nas« (J 1,14), jest prawdziwe zarówno w odniesieniu do Biblii, jak i Chrystusa”1.

`Dlaczego Pismo Święte musi mieć fundamentalne znaczenie dla naszej wiary? Na co moglibyśmy liczyć, gdybyśmy go nie mieli?`