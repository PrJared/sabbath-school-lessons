---
title:  Boskie objawienie w Biblii
date:  05/04/2020
---

`Przeczytaj 2 P 1,19-21. Jak Piotr wyraża swoje przekonanie co do pochodzenia proroczego przesłania zawartego w Piśmie Świętym?`

Biblia nie jest taka jak inne książki. Według apostoła Piotra prorocy byli kierowani przez Ducha Świętego w taki sposób, iż treść ich przesłania pochodzi od Boga. Nie wymyślili owego przesłania sami. Prorocze przesłanie Biblii to nie żadne zręcznie zmyślone baśnie (zob. 2 P 1,16), ale przesłanie pochodzące od Boga, a zatem prawdziwe i wiarygodne. „Wypowiadali je ludzie Boży, natchnieni Duchem Świętym” (2 P 1,21). Bóg działał w procesie objawienia, w wyniku którego ujawnił swoją wolę wybranym ludziom.

Bezpośrednia słowna komunikacja między Bogiem a wybranymi ludźmi została przedstawiona w Piśmie Świętym jako niepodważalny fakt. Dlatego Biblia ma szczególny boski autorytet, a my musimy brać pod uwagę boski czynnik, gdy przystępujemy do interpretacji Pisma Świętego. Ponieważ święty Bóg jest ostatecznym Autorem ksiąg składających się na Biblię, słusznie jest ona nazwana Pismem Świętym (zob. Rz 1,2; 2 Tm 3,15).

Pismo Święte zostało dane także w praktycznych celach. Jest ono „pożyteczne do nauki, do wykrywania błędów, do poprawy, do wychowywania w sprawiedliwości, aby człowiek Boży był doskonały, do wszelkiego dobrego dzieła przygotowany” (2 Tm 3,16-17).

Potrzebujemy pomocy Ducha Świętego, by zastosować do siebie to, co Bóg objawił w swoim Słowie. Według apostoła Piotra interpretacja objawionego Słowa Bożego nie jest kwestią prywatnych opinii. Mając Słowo Boże, potrzebujemy jeszcze Ducha Świętego, by prawidłowo zrozumieć znaczenie owego Słowa.

Pismo Święte mówi: „Zaiste, nie czyni Wszechmogący Pan nic, jeżeli nie objawił swojego planu swoim sługom, prorokom” (Am 3,7). Biblijne słowa oznaczające objawienie (w ich różnych formach) wyrażają coś, co wcześniej było ukryte, a zostało odkryte czy odsłonięte, tak iż staje się znane i jawne. Jako ludzie potrzebujemy takiego odkrycia, czyli objawienia, gdyż jesteśmy grzesznymi istotami oddalonymi od Boga wskutek naszego grzechu, a więc zależnymi od Niego w kwestii poznania Jego woli.

`Wystarczająco trudno jest być posłusznym Biblii, nawet gdy wierzymy w jej boskie pochodzenie. Co dzieje się wtedy, gdy zaczynamy wątpić czy nawet kwestionować to boskie pochodzenie?`