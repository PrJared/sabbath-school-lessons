---
title:  Proces natchnienia
date:  06/04/2020
---

Ponieważ Bóg posługuje się językiem jako środkiem przekazu służącym objawieniu Jego woli człowiekowi, boskie objawienie może być spisane. Jednak, jak już zauważyliśmy, Biblia jest rezultatem objawienia nam prawdy przez Boga za pomocą działania Ducha Świętego. Duch Święty przekazuje i zabezpiecza swoje przesłanie za pośrednictwem ludzi, którymi się w tym celu posługuje. Dlatego możemy i powinniśmy się spodziewać zasadniczej jedności, którą rzeczywiście zauważamy w całym Piśmie Świętym od Księgi Rodzaju po Apokalipsę Jana (np. por. Rdz 3,14-15 z Ap 12,17).

`Przeczytaj 2 P 1,21; 2 Tm 3,16-17; Pwt 18,18. Co wersety te mówią o natchnieniu Pisma Świętego?`

Całe Pismo Święte jest natchnione przez Boga, nawet jeśli nie wszystkie jego części są jednakowo inspirujące do czytania czy nawet niekoniecznie odnoszą się wprost do nas dzisiaj (na przykład opisy hebrajskich świąt są natchnione, choć współcześnie nie istnieje już wymóg obchodzenia tych świąt). Jednak powinniśmy się uczyć z całego Pisma Świętego, nawet z tych jego części, które nie są łatwe do czytania i zrozumienia czy nie mają bezpośredniego zastosowania w naszych czasach.

Ponadto nie wszystko w Biblii zostało objawione bezpośrednio czy w sposób nadprzyrodzony. Czasami Bóg posłużył się autorami ksiąg biblijnych, którzy starannie badali sprawy czy korzystali z już istniejących dokumentów (zob. Joz 10,13; Łk 1,1-3) w celu przekazania Jego przesłania.

Mimo to całe Pismo Święte jest natchnione (zob. 2 Tm 3,16). Dlatego Paweł stwierdza, że cokolwiek zostało napisane, zostało napisane dla naszego pouczenia, abyśmy „przez pociechę z Pism nadzieję mieli” (Rz 15,4).

„Biblia wskazuje na Boga jako jej Autora, a jednak została spisana ręką ludzką, a w dodatku różnorodny styl poszczególnych ksiąg ukazuje charakter każdego z piszących. Wszystkie objawione prawdy są »przez Boga (…) natchnione« (2 Tm 3,16), ale wyrażone ludzkimi słowami”1.

`Obecnie niektórzy bibliści przeczą boskiemu autorstwu pewnych części Biblii do tego stopnia, iż odrzucają wiele ważnych biblijnych doktryn takich jak: stworzenie, exodus (wyjście z Egiptu) czy zmartwychwstanie. Dlaczego ważne jest, byśmy nie dopuszczali nawet myśli o tym, by podzielać takie stanowisko? Czy do nas, błądzących ludzi, miałoby należeć osądzanie Słowa Bożego?`