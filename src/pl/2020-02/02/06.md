---
title:  Zrozumienie Biblii przez wiarę
date:  09/04/2020
---

`Przeczytaj Hbr 11,3.6. Dlaczego wiara jest niezbędna do zrozumienia Boga i Jego Słowa? Dlaczego bez wiary nie można się podobać Bogu?`

Wszelka prawdziwa nauka musi być osadzona w kontekście wiary. To wiara dziecka w jego rodziców pozwala mu uczyć się od nich nowych rzeczy. To więź polegająca na zaufaniu prowadzi dziecko do uczenia się podstawowych rzeczy dotyczących życia i miłości. Wiedza i zrozumienie rozwijają się więc dzięki więzi bazującej na miłości i zaufaniu.

Podobnie dobry muzyk właściwie odtwarza utwór muzyczny, gdy nie tylko opanował technikę gry na danym instrumencie, ale także gdy przejawia miłość do muzyki, ceni kompozytora i lubi grać. Nie zrozumiemy Biblii prawidłowo, jeśli podchodzimy do niej z niedowierzaniem i metodologicznym powątpiewaniem, zamiast czynić to w duchu miłości i wiary. Apostoł Paweł napisał: „Bez wiary zaś nie można podobać się Bogu” (Hbr 11,6). Tak więc niezbędne jest traktowanie Biblii z wiarą i uznanie jej nadprzyrodzonego pochodzenia, a nie postrzeganie jej jako zwykłego dzieła literackiego.

Adwentyści dnia siódmego w jednej z fundamentalnych biblijnych zasad wiary jasno wyrażają zrozumienie nadprzyrodzonego pochodzenia Biblii: „Pismo Święte Starego i Nowego Testamentu jest spisanym Słowem Boga, przekazanym pod natchnieniem Bożym. Natchnieni autorzy mówili i pisali pod wpływem Ducha Świętego. W Słowie tym Bóg przekazał ludzkości wiedzę potrzebną do zbawienia. Pismo Święte jest najwyższym, autorytatywnym i nieomylnym objawieniem Jego woli. Wyznacza standardy rozwoju charakteru, weryfikuje nasze doświadczenia, objawia definitywnie zasady wiary i stanowi wiarygodny zapis Bożego działania w historii (zob. Ps 119,105; Prz 30,5-6; Iz 8,20; J 17,17; 1 Tes 2,13; 2 Tm 3,16-17; Hbr 4,12; 2 P 1,20-21)”1.

`Co tracą ludzie w swoim zrozumieniu Biblii, gdy nie podchodzą do Pisma Świętego z wiarą? Dlaczego prawdziwa wiara nie może być ślepa? Jakie powody przemawiają za tym, byśmy mieli wiarę, i dlaczego ta wiara musi być z konieczności oparta na prawdach pochodzących z Biblii?`