---
title:  Jezus a pochodzenie i dzieje Biblii
date:  15/04/2020
---

Jezus uczył, że Biblia jest Słowem Bożym w tym sensie, że to, co mówi, jest jednoznaczne z orzeczeniami samego Boga. Jej pochodzenie jest boskie, a zatem posiada ona ostateczny autorytet we wszystkich obszarach życia. Bóg działał w dziejach ludzkości, by objawiać ludziom swoją wolę przy pomocy Biblii.

Na przykład w Mt 19,4-5 Jezus, cytując Mojżesza, powiedział:

— „Stwórca od początku stworzył mężczyznę i kobietę (…) I rzekł: Dlatego opuści człowiek ojca i matkę”.

Zamiast powiedzieć: Pismo mówi…, Jezus podkreślił, że to Stwórca rzekł…, przypisując w ten sposób Stwórcy słowa zapisane przez Mojżesza (jako narratora) w Księdze Rodzaju. Bóg został uznany tutaj jako autor tego stwierdzenia, choć stwierdzenie to zostało zapisane przez Mojżesza.

**Przeczytaj podane poniżej wersety. Jak Jezus rozumiał historyczność osób i wydarzeń opisanych w Biblii?**

`Mt 12,3-4`

`Mk 10,6-8`

`Łk 4,25-27`

`Łk 11,51`

`Mt 24,38`

Jezus konsekwentnie traktował starotestamentowe postaci, miejsca i wydarzenia jako historyczną prawdę. Nawiązał do 1. i 2. rozdziału Księgi Rodzaju, do Abla z 4. rozdziału Księgi Rodzaju, do Dawida (i spożycia przez niego chlebów pokładnych) oraz do Elizeusza jako historycznych postaci. Wielokrotnie mówił o starożytnych prorokach i ich cierpieniach (zob. Mt 5,12; 13,57; 23,34-36; Mk 6,4). W przesłaniu zawierającym przestrogę nawiązał także do czasów Noego:

— „Bo jak w dniach owych przed potopem jedli i pili, żenili się i za mąż wydawali, aż do tego dnia, gdy Noe wszedł do arki, i nie spostrzegli się, że nastał potop i zmiótł wszystkich, tak będzie i z przyjściem Syna Człowieczego” (Mt 24,38-39).

Wszystko wskazuje na to, że Jezus potraktował ten niezwykły akt Bożego sądu jako wydarzenie historyczne.

`Jeśli sam Jezus uważał postaci i wydarzenia biblijne za realne i historyczne, jak fakt, iż wielu ludzi obecnie, w tym także wielu zdeklarowanych chrześcijan, zaprzecza ich historyczności, świadczy o przebiegłości zwodziciela? Dlaczego musimy wystrzegać się pułapki kwestionowania Słowa Bożego?`