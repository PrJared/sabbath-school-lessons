---
title:  Apostołowie i Biblia
date:  16/04/2020
---

Autorzy ksiąg nowotestamentowych podchodzili do Biblii w taki sam sposób, w jaki czynił to Jezus. W sprawach doktryny, etyki i spełnienia proroctw Stary Testament był dla nich autorytatywnym Słowem Bożym. W słowach i czynach tych ludzi nie znajdujemy niczego, co miałoby podważać autorytet czy autentyczność którejkolwiek części Biblii.

**Czego wymienione poniżej fragmenty Nowego Testamentu uczą nas o tym, jak apostołowie rozumieli autorytet Słowa Bożego?**

`Dz 4,24-26`

`Dz 13,32-36`

`Rz 9,17`

`Ga 3,8`

Zwróć uwagę, jak w powyższych wersetach Pismo Święte zostało skojarzone z głosem samego Boga. W 4. rozdziale Dziejów Apostolskich czytamy, że tuż przed napełnieniem Duchem Świętym uczniowie chwalili Boga za uwolnienie Piotra i Jana. W słowach uwielbienia wywyższyli Boga jako Stwórcę i wyrazili przekonanie, iż przemawiał On przez swego sługę Dawida. Tak więc natchnione słowa Dawida są tożsame ze słowami Boga. W Dz 13,32-36 Dawid jest cytowany przez Pawła, ale słowa te są przypisane Bogu, gdyż w Dz 13,32-33 czytamy, że „obietnicę, którą dał ojcom, wypełnił teraz Bóg dzieciom ich”.

W Rz 9,17, gdzie wyraźnie Bóg jest podmiotem, Paweł używa słowa Pismo, stwierdzając: „Mówi bowiem Pismo do faraona…”, choć w rzeczywistości miał na myśli, że to Bóg mówi do faraona... W Ga 3,8 podmiot Pismo jest użyty w miejsce słowa Bóg, co po raz kolejny wskazuje, jak bardzo Słowo Boże jest związane z samym Bogiem.

Wszyscy bez wyjątku autorzy ksiąg nowotestamentowych przejawiają niezachwianą ufność, iż Stary Testament jest Słowem Bożym. Nowy Testament zawiera setki cytatów starotestamentowych. Jeden z biblistów naliczył 2688 poszczególnych nawiązań (między innymi 400 z Księgi Izajasza, 370 z Księgi Psalmów, 220 z Księgi Wyjścia). Gdyby dodać do tej listy aluzje, tematy i motywy, liczba ta znacząco wzrosłaby. Księgi nowotestamentowe są pełne odniesień do starotestamentowych proroctw, nierzadko zaopatrzonych w słowo napisano (zob. Mt 2,5; Mk 1,2; 7,6; Łk 2,23; 3,4; Rz 3,4; 8,36; 9,33; 1 Kor 1,19; Ga 4,27; 1 P 1,16). To wszystko potwierdza, że pisma Starego Testamentu są podstawą, na których opiera się nauka Jezusa i apostołów.

`Czego powyższe przykłady powinny nas nauczyć o niebezpieczeństwie związanym z wszelkimi poglądami, które osłabiają nasze zaufanie pokładane w autorytecie Pisma Świętego?`