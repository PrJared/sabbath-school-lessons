---
title:  Jezus a prawo
date:  13/04/2020
---

`Przeczytaj Mt 5,17-20; 22,29; 23,2-3. Co Jezus mówi w opisanych tutaj sytuacjach?`

Jezus uczył swoich wyznawców posłuszeństwa Słowu Bożemu i prawu Bożemu. Nigdy ani słowem nie wątpił w autorytet czy wiarygodność Pisma Świętego. Przeciwnie, raz po raz odwoływał się do niego jako źródła Bożego autorytetu. Saduceuszom powiedział:

— „Błądzicie, nie znając Pism ani mocy Bożej” (Mt 22,29).

Jezus uczył, że sama tylko intelektualna wiedza biblijna nie wystarczy do poznania prawdy, a tym samym Boga, który jest tą prawdą.

`Co Mt 22,37-40 mówi nam o poglądzie Jezusa na prawo Mojżeszowe?`

W słowach skierowanych do znawcy prawa Jezus podsumował dziesięć przykazań danych Izraelitom za pośrednictwem Mojżesza około 1500 lat wcześniej. Należy zauważyć, jak Jezus zwraca uwagę na starotestamentowe prawo i podnosi je na najwyższy poziom. Wielu chrześcijan niesłusznie doszło do wniosku, że Jezus ustanowił nowe przykazanie, zastępując tym samym starotestamentowe prawo nowotestamentową ewangelią. Ale faktem jest, że nauczanie Jezusa jest oparte właśnie na starotestamentowym prawie. Chrystus odkrył i objawił prawo pełniej, wskazując fakt, iż „na tych dwóch przykazaniach [będących sumą dziesięciorga przykazań — pierwszych czterech dotyczących więzi człowieka z Bogiem i sześciu pozostałych odnoszących się do więzi międzyludzkich] opiera się całe Prawo i Prorocy” (Mt 22,40 UBG). W ten sposób Jezus wywyższył także cały Stary Testament, mówiąc o nim jako o Prawie i Prorokach, co jest skrótową formą oznaczającą cały Stary Testament składający się z trzech części: Prawa, Proroków i Pism.

„[Chrystus] wskazywał na Pismo Święte jako niekwestionowany autorytet, a więc my powinniśmy czynić tak samo. Biblia ma być przedstawiana jako Słowo nieskończonego Boga oraz jako kres wszelkich sporów i jedyna podstawa wiary”1.

`Dlaczego inne źródła autorytetu (rodzina, filozofia, kultura) mogą przeciwdziałać twojemu podporządkowaniu się Słowu Bożemu?`