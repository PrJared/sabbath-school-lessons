---
title:  Jezus i całe Pismo Święte
date:  14/04/2020
---

`Przeczytaj Łk 24,13-35.44-45. W jaki sposób Jezus posługiwał się Pismem Świętym, by przekazać swoim uczniom przesłanie ewangelii?`

Po śmierci Chrystusa Jego wyznawcy byli zdezorientowani i przepełnieni wątpliwościami. Nie rozumieli, co się stało. Nie potrafili się z tym uporać. W tym rozdziale Ewangelii Łukasza czytamy, że Jezus ukazał się dwukrotnie swoim wyznawcom — najpierw odprowadził dwóch z nich do Emaus, a potem złożył wizytę apostołom. Dwukrotnie Jezus wyjaśnił, że to, co się stało, było wypełnieniem starotestamentowych proroctw:

— „I począwszy od Mojżesza poprzez wszystkich proroków, wykładał im, co o nim było napisane we wszystkich Pismach” (Łk 24,27).

I ponownie w Łk 24,44-45 Jezus mówi:

— „Oto słowa, które powiedziałem do was (...): Musi się wypełnić wszystko, co jest napisane o Mnie w Prawie Mojżeszowym, u Proroków i w Psalmach” (BKR).

Następnie „oświecił ich umysły tak, aby mogli zrozumieć Pisma” (Łk 24,45 BKR).

Zwróć uwagę na szczególne nawiązanie w Łk 24,27 do wszystkich Pism. Uwydatnione to zostało w drugim fragmencie tego rozdziału, gdzie jest mowa o Prawie Mojżeszowym, Prorokach i Psalmach (zob. Łk 24,44). To świadczy wyraźnie o tym, że Jezus — Słowo, które stało się ciałem (zob. J 1,1-3.14) — polegał na autorytecie Pisma Świętego w celu wyjaśnienia wydarzeń zapowiedzianych setki lat wcześniej. Odwołując się do całego Pisma Świętego, Jezus dał w ten sposób przykład swoim uczniom. Gdy wyruszą, by głosić ewangelię, mają także wykładać całe Pismo Święte, niosąc poznanie i moc nowo nawróconym na całym świecie.

Zauważ, że w Mt 28,18 Jezus mówi swoim uczniom (i nam), iż dana Mu została „wszelka władza w niebie i na ziemi” (BT). Jednak ta władza jest zakorzeniona w Jego Ojcu i całym Bóstwie, gdyż Jezus mówi:

— „Idźcie tedy i czyńcie uczniami wszystkie narody, chrzcząc je w imię Ojca i Syna, i Ducha Świętego…” (Mt 28,19).

A potem następuje kluczowy fragment Jego wypowiedzi:

— „…ucząc je przestrzegać wszystkiego, co wam przykazałem” (Mt 28,20).

Czego uczył Jezus i co nakazywał? Jego nauka była oparta na całym Piśmie Świętym. Jego przyjście i Jego misja, będące wypełnieniem woli Jego Ojca, zostały odzwierciedlone w Słowie Bożym mającym proroczy autorytet.

`Skoro Jezus akceptował całe Pismo Święte, to czy my nie powinniśmy czynić tego samego? Jak możemy się nauczyć akceptować autorytet całego Pisma Świętego, nawet jeśli wiemy, że nie wszystko, co jest w nim zawarte, ma bezpośrednie zastosowanie do nas dzisiaj? Podziel się swoimi przemyśleniami w tej kwestii podczas pierwszej części nabożeństwa.`