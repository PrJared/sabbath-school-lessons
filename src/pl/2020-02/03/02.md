---
title:  Napisano
date:  12/04/2020
---

Chrzest Jezusa przyjęty z rąk Jana Chrzciciela był początkiem publicznej działalności Zbawiciela. Natychmiast po tym wydarzeniu Jezus został zaprowadzony przez Ducha Świętego na Pustynię Judzką, gdzie po wielodniowym poście — w stanie największego fizycznego osłabienia — był kuszony przez szatana.

`Przeczytaj Mt 4,1-11. Jak Jezus bronił się przed pokusami szatana na pustyni? Czego możemy nauczyć się o Biblii na podstawie tego sprawozdania?`

Kuszony na punkcie apetytu Jezus odpowiedział:

— „Napisano: Nie samym chlebem żyje człowiek, ale każdym słowem, które pochodzi z ust Bożych” (Mt 4,4).

Jezus wskazał żywe Słowo jako ostateczne boskie źródło. W ten sposób potwierdził autorytet Pisma Świętego. Kuszony obietnicą władzy nad ziemskimi królestwami i ich chwałą Jezus ponownie odpowiedział:

— „Napisano: Panu Bogu swemu pokłon oddawać i tylko jemu służyć będziesz” (Mt 4,10; zob. Łk 4,8).

Chrystus przypomina nam, że prawdziwe oddawanie czci koncentruje się na Bogu i nikim innym, a podporządkowanie się Słowu Bożemu jest prawdziwym aktem uwielbienia Boga. Będąc kuszony do popisywania się i zarozumiałości, Jezus kolejny raz odpowiedział:

— „Napisane jest również: Nie będziesz kusił Pana, Boga swego” (Mt 4,7; zob. także Łk 4,12).

W odpowiedzi na wszystkie pokusy Jezus mówił:

— Napisano.

To znaczy, że Jezus odwoływał się wprost do Słowa Bożego (a nie do jakiegokolwiek innego źródła) w celu uporania się z atakami i zwiedzeniami szatana. To powinna być mocna lekcja dla nas wszystkich — Biblia i tylko Biblia jest ostatecznym standardem i podstawą naszych wierzeń.

Tak, Biblia i tylko Biblia była metodą Jezusa w obronie przed atakami wroga. Jezus jest Bogiem, ale w swojej obronie przed szatanem podporządkował się wyłącznie Słowu Bożemu.

Jezus nie bronił się przy pomocy własnych poglądów czy wymyślnych i zawiłych argumentów. Nie wypowiadał słów świadczących o osobistej wrogości. Zamiast tego powoływał się na proste i głębokie słowa Pisma Świętego. Dla Chrystusa Pismo Święte było największym autorytetem i największą mocą. W ten sposób Jego działalność rozpoczęła się na pewnym fundamencie i opierała się na wiarygodności Biblii.

`Jak możemy się nauczyć polegać na Słowie Bożym i podporządkowywać się mu tak, jak czynił to Jezus?`