---
title:  Pamięć i pieśń
date:  25/06/2020
---

`„W sercu moim przechowuję słowo twoje, abym nie zgrzeszył przeciwko tobie” (Ps 119,11).`

Uczenie się na pamięć Pisma Świętego przynosi liczne błogosławieństwa. Gdy gromadzimy w umyśle cenne fragmenty Słowa Bożego, możemy ożywić to, co zostało zapamiętane, i zastosować to w nowych i zmiennych okolicznościach. W ten sposób Biblia bezpośrednio wpływa na nasze myślenie, decyzje, wartości i postępowanie. Uczenie się na pamięć słów Pisma Świętego ożywia je w naszym codziennym doświadczeniu. Ponadto pomaga nam czcić Boga i żyć wiernie według Pisma Świętego.

Zapamiętywanie Pisma Świętego słowo w słowo jest znakomitym zabezpieczeniem przed zwiedzeniami i fałszywymi interpretacjami. Pozwala nam cytować Pismo Święte nawet wtedy, gdy nie mamy przy sobie egzemplarza Biblii. Może to być wielką mocą dla dobra w sytuacjach, w których dochodzi do głosu pokusa albo stajemy wobec trudnych wyzwań. Przypominanie sobie Bożych obietnic i kierowanie myśli na Słowo Boże — zamiast na nasze problemy — wznosi nasze myśli do Boga, który ma tysiące sposobów, by nam pomóc, gdy nie widzimy drogi wyjścia z trudnej sytuacji.

`Przeczytaj Ef 5,19 oraz Kol 3,16. Jak śpiewanie pieśni o tematyce biblijnej utwierdza i umacnia Słowo Boże w naszym umyśle?`

Śpiewanie pieśni do słów Biblii może być także dobrym sposobem zapamiętywania tekstu Pisma Świętego. Gdy śpiewamy słowa Pisma Świętego, łatwiej je zapamiętujemy. Połączenie słów Pisma Świętego z pięknymi melodiami utwierdzi je w naszych myślach jeszcze pewniej i będzie służyć odpędzaniu naszych złych nastrojów. Fragmenty Pisma Świętego połączone z prostymi i harmonijnymi melodiami mogą być łatwo zaśpiewane i zapamiętane zarówno przez dorosłych, jak i przez dzieci. Pismo Święte było inspiracją do licznych słynnych oratoriów, symfonii i innych utworów muzycznych, które kształtowały kulturę chrześcijańską przez wieki. Kompozycje uszlachetniające nasze myśli i kierujące je ku Bogu i Jego Słowu są wspaniałym błogosławieństwem i pozytywnie wpływają na nas.

„Muzyka jest częścią uwielbienia Boga na niebiańskich dziedzińcach, a my powinniśmy się starać o to, byśmy w naszych pieśniach pochwalnych, tak dalece jak to jest możliwe, zbliżyli się do harmonii z niebiańskimi chórami”1.