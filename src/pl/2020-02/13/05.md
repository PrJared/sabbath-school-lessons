---
title:  Czas spędzany ze Słowem Bożym
date:  24/06/2020
---

Nasze życie jest coraz bardziej pełne pośpiechu, napięcia i stresu. Czasami musimy ciężko pracować, by jakoś związać koniec z końcem — przetrwać i wyżywić rodzinę. Nawet jeśli nie musimy martwić się o byt, nakładamy na siebie zbyt duże obciążenia, bo chcemy mieć więcej, niż potrzebujemy. Pragniemy rzeczy, które, jak sądzimy, uczynią nas szczęśliwymi i spełnionymi. Ale Salomon w Księdze Koheleta ostrzega nas, że takie spełnienie jest nieosiągalne.

Z różnych powodów bywamy bardzo zajęci, a w pośpiechu i nawale obowiązków łatwo przychodzi nam spychać na dalszy plan Boga i Jego sprawy. Oczywiście nie tracimy wiary ani nie wypieramy się Boga, ale przestajemy poświęcać odpowiednio dużo czasu na czytanie, modlitwę i przybliżanie się do Pana, „w którego mocy jest twój oddech” (Dn 5,23 BT). Inne rzeczy tak mocno pochłaniają naszą uwagę i nasz czas, iż zaniedbujemy łączność z Bogiem. Wszyscy potrzebujemy chwil, w których świadomie zwalniamy tempo życia, by spotkać się z Tym, który jest naszym Zbawicielem, z Jezusem. Jak Duch Święty może mówić do nas, jeśli nawet nie zatrzymamy się, by posłuchać? Specjalnie zaplanowany i cichy czas dla Boga — poświęcony na czytanie Jego Słowa i łączność z Nim w modlitwie — pozwala nam łączyć się ze Źródłem Duchowego Życia.

`Przeczytaj Ps 37,7; 46,11 BT; 62,2-3.6. Czego wersety te uczą nas o spędzaniu czasu w ciszy z Bogiem? Dlaczego taki spokojny czas poświęcony na łączność z Bogiem jest dla nas ważny?`

Jeśli kogoś kochasz, to lubisz spędzać z nim czas. Znajdź miejsce, w którym będziesz mógł w spokoju czytać Słowo Boże i rozmyślać o nim. W naszym życiowym pędzie może się to udać jedynie wtedy, gdy celowo zarezerwujemy czas na takie spotkanie z Bogiem i Jego Słowem. Początek dnia jest najlepszy do tego celu, jeśli możemy go spędzić w ciszy i zastanowieniu. Takie chwile przed rozpoczęciem dnia pracy mogą się stać błogosławieństwem na cały dzień, gdyż cenne myśli będą ci towarzyszyć przez wiele godzin. Bądź twórczy i staraj się znaleźć odpowiedniej jakości czas, jakiego potrzebujesz, by spotykać się z Bogiem bez zewnętrznych zakłóceń.

Łączność w modlitwie z Żywym Bogiem Biblii wpływa na twoje życie tak, jak nic innego. Przyczynia się do tego, iż zmieniasz się na podobieństwo Jezusa.

`Na ile świadomie starasz się spędzać czas sam na sam z Panem? Jak spędzasz ten czas i jak pozwala ci to lepiej poznać prawdę o Bożej miłości?`