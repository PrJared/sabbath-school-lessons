---
title:  Uczenie się od Jezusa
date:  22/06/2020
---

Nie ma lepszego i bardziej inspirującego przykładu do naśladowania niż przykład Jezusa Chrystusa. On znał Pismo Święte i był gotowy podążać za spisanym Słowem Bożym oraz trwać w nim.

`Przeczytaj Łk 4,4.8.10-12. Jak Jezus posługiwał się Pismem Świętym, by przeciwstawić się pokusom szatana? Co mówi to nam o znaczeniu Pisma Świętego dla naszej wiary, zwłaszcza gdy jesteśmy kuszeni?`

Jezus dobrze znał Pismo Święte. Tak dobrze przyswoił sobie Słowo Boże, iż potrafił je cytować z pamięci. Taka znajomość spisanego Słowa Bożego wynikała ze spędzania odpowiedniej ilości czasu z Bogiem na studiowaniu Pisma Świętego.

Gdyby Jezus nie znał dokładnie słów Pisma Świętego i kontekstu, w którym owe słowa występują, mógłby zostać łatwo zwiedziony przez diabła. Nawet diabeł cytował Pismo Święte, używając go w celu zwodzenia. Tak więc samo cytowanie Pisma Świętego nie wystarczy, gdyż także diabeł to potrafi. Musimy także wiedzieć, co inne fragmenty Pisma Świętego mówią na dany temat, aby właściwie pojmować każde zagadnienie. Jedynie taka znajomość Słowa Bożego pomoże nam — jak pomogła Jezusowi — nie dać się ogłupić przez wroga, ale odeprzeć jego ataki. Wielokrotnie ewangeliści stwierdzają, że Jezus otwierał umysły swoich uczniów na zrozumienie Pisma Świętego, zwracając ich uwagę na to, co napisano (zob. Łk 24,45-46; Mt 11,10; J 6,45). Uważał, że ci, którzy czytają Pismo Święte, będą w stanie pojąć właściwie jego znaczenie:

— „Co napisano w prawie, jak czytasz?” (Łk 10,26 DBG).

Według Jezusa to, co jest napisane w Piśmie Świętym, stanowi normę, według której powinniśmy żyć.

W J 7,38 czytamy, że Jezus — Słowo Boże, które stało się ciałem — kierował swoich wyznawców ku Pismu Świętemu. Jedynie dzięki Biblii możemy wiedzieć z całą pewnością, że Jezus jest obiecanym Mesjaszem. To Pismo Święte składa świadectwo o Nim (zob. J 5,39). Jezus sam był gotowy trwać przy Piśmie Świętym — Słowie Bożym spisanym pod natchnieniem Ducha Świętego. Skoro On był gotowy to czynić, jak świadczy to o naszej potrzebie trwania przy Słowie Bożym i życia nim?

`Jakie jest twoje doświadczenie w posługiwaniu się Pismem Świętym w walce z pokusą? Czy będąc kuszonym, czytasz Biblię lub cytujesz ją z pamięci? Jeśli tak, to jakie są tego rezultaty i czego nauczyłeś się z tego doświadczenia?`