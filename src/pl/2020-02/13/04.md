---
title:  Jezus przeciwko Pismu Świętemu?
date:  23/06/2020
---

`Przeczytaj J 5,45-47. Jakie mocne przesłanie dał nam Jezus o swoim stosunku do Biblii?`

Niektórzy twierdzą, że nauczanie Jezusa było ostrym przeciwieństwem słów Pisma Świętego, czyli Starego Testamentu. Mówią, że słowa Jezusa mają wyższą rangę niż Pismo Święte.

W Nowym Testamencie czytamy, jak Jezus mówił:

— „Słyszeliście, iż powiedziano (...). A Ja wam powiadam” (Mt 5,43-44; por. Mt 5,21-22.27-28.33-34.38-39).

Gdy Jezus wypowiadał te słynne słowa w Kazaniu na górze, nie próbował odrzucić ani obalić Starego Testamentu, jak twierdzą niektórzy interpretatorzy. Odpowiadał raczej na rozmaite interpretacje Pisma Świętego i ustną tradycję, na jakiej opierali się niektórzy interpretatorzy w Jego czasach, by usprawiedliwić postępowanie wobec innych, jakiego Bóg nie pochwalał i nigdy nie zalecał, na przykład nienawiść do wrogów (zob. Mt 5,43).

Jezus nie obalił Starego Testamentu w żaden sposób ani w żadnym stopniu nie osłabił jego autorytetu. Wręcz przeciwnie. To przecież Stary Testament dowodzi, kim jest Jezus. Zbawiciel raczej wzmocnił znaczenie starotestamentowych twierdzeń, wskazując pierwotne zamiary Boże, jakie im przyświecały.

Powoływanie się na autorytet Jezusa w celu podważania Pisma Świętego czy pomniejszania znaczenia niektórych części Biblii jako rzekomo nienatchnionych jest jedną z najbardziej podstępnych i niebezpiecznych form krytyki Pisma Świętego, gdyż jest czynione niejako w imieniu Jezusa. Przykład Jezusa wskazuje, jak wielkie znaczenie przywiązywał On do Pisma Świętego, które w Jego czasach stanowił Stary Testament. Jakich jeszcze dowodów potrzebujemy w kwestii tego, jak powinniśmy postrzegać Stary Testament?

Jezus był daleki od osłabiania autorytetu Pisma Świętego, a raczej konsekwentnie wywyższał je jako skuteczny i wiarygodny przewodnik wiary i życia. Jednoznacznie stwierdził w Kazaniu na górze:

— „Nie sądźcie, że przyszedłem rozwiązać prawo albo proroków; nie przyszedłem rozwiązać, ale wypełnić” (Mt 5,17 DBG).

Dalej powiedział:

— „Ktokolwiek by tedy rozwiązał jedno z tych przykazań najmniejszych i nauczałby tak ludzi, najmniejszym będzie nazwany w Królestwie Niebios” (Mt 5,19).

`Jakie najważniejsze prawdy wiary nadal są ugruntowane w Starym Testamencie? Pomyśl na przykład o stworzeniu (zob. 1. i 2. rozdział Księgi Rodzaju) i upadku (zob. 3. rozdział Księgi Rodzaju). Jakie inne ważne chrześcijańskie prawdy znajdujemy w Starym Testamencie i jak zostały one później rozwinięte w Nowym Testamencie?`