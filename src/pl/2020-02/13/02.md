---
title:  Żywe Słowo Boże i Duch Święty
date:  21/06/2020
---

Studiowanie Słowa Bożego w sposób staranny i właściwy jest bardzo ważne. Ale równie ważne, a może nawet ważniejsze jest praktykowanie tego, czego się nauczyliśmy. Ostateczny cel studiowania Biblii nie polega na zgromadzeniu rozległej wiedzy, choćby najwspanialszej. Celem nie jest wyćwiczenie się w posługiwaniu się Słowem Bożym, ale ćwiczenie nas przez Słowo Boże — zmienianie naszego życia i naszego sposobu myślenia. To tak naprawdę się liczy. Być gotowym żyć prawdą, którą poznaliśmy, znaczy być gotowym podporządkować się biblijnej prawdzie. Ta decyzja często wymaga usilnych zmagań, gdyż toczymy bój o to, kto będzie panował nad naszym myśleniem i postępowaniem. Ostatecznie mamy tylko dwie strony do wyboru.

`Przeczytaj Flp 2,12-16. Co wersety te mówią o tym, jak powinniśmy żyć?`

Tak, Bóg działa w nas, ale czyni to przez Ducha Świętego, który jako jedyny udziela nam mądrości do zrozumienia Pisma Świętego. Ponadto jako grzeszni ludzie często opieramy się Bożej prawdzie, a zdani na samych siebie, nie bylibyśmy posłuszni Słowu Bożemu (zob. Rz 1,25; Ef 4,17-18). Bez Ducha Świętego nie miłowalibyśmy Bożego przesłania. Nie odpowiadalibyśmy na nie nadzieją, ufnością i miłością. Przez Ducha Świętego Bóg prawdziwie „według upodobania sprawia w was i chcenie, i wykonanie” (Flp 2,13).

Duch Święty jest Nauczycielem, który pragnie nas prowadzić ku głębszemu zrozumieniu Pisma Świętego i radosnemu docenianiu Słowa Bożego. Kieruje naszą uwagę na Słowo Boże i daje nam nowe postrzeganie zawartej w nim prawdy, tak by nasze życie było nacechowane wiernością i wypływającym z miłości posłuszeństwem woli Bożej. „Nikt nie jest w stanie wyjaśniać Pisma Świętego bez pomocy Ducha Świę­tego. Jednak jeśli zabieracie się do Słowa Bożego z pokornym i skłonnym do uczenia się sercem, to aniołowie Boży staną u waszego boku, aby wpoić wam dowody prawdy”1. W ten sposób duchowe sprawy są duchowo interpretowane (zob. 1 Kor 2,13-14), a my jesteśmy uzdolnieni do radosnego podążania za Słowem Bożym „każdego ranka” (Iz 50,4).

`W Flp 2,16 czytamy, że powinniśmy zachowywać słowa żywota. Co to oznacza? Jak możemy to czynić? Zob. także Pwt 4,4, gdzie czytamy podobne słowa. Jaka jest nasza rola w tym procesie?`