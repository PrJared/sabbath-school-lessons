---
title:  Zrozumienie Pisma Świętego
date:  10/05/2020
---

`Przeczytaj 2 Tm 3,16-17. W jakim celu otrzymaliśmy Biblię?`

Biblia została napisana w celu przedstawienia Bożego planu odkupienia upadłego człowieka i pouczenia nas o drodze sprawiedliwości. Powstała jako świadectwo działania Boga w dziejach ludzkości. Pan postanowił przekazać nam to wszystko w ludzkim języku, czyniąc swoje myśli i pojęcia zrozumiałymi dla nas, bo wyrażonymi ludzkimi słowami. Wyzwalając Izraelitów z Egiptu, Bóg wybrał ten szczególny naród, by przekazać swoje przesłanie wszystkim innym narodom. Przekazał swoje Słowo Izraelitom w ich języku, czyli po hebrajsku (poza kilkoma fragmentami w języku aramejskim, ale podobnym do hebrajskiego).

Powstanie kultury helleńskiej stworzyło nowe możliwości, dzięki którym Nowy Testament został szybko rozpowszechniony, jako że był napisany w języku greckim będącym wówczas w powszechnym użyciu. (Istniał już wtedy także grecki przekład Starego Testamentu). Ten powszechny język pozwolił apostołom i pierwszym chrześcijanom głosić po wniebowstąpieniu Chrystusa przesłanie szeroko i daleko z nową misyjną gorliwością. Po wielu latach apostoł Jan „dał świadectwo Słowu Bożemu i zwiastowaniu Jezusa Chrystusa, wszystkiemu, co w widzeniu oglądał” (Ap 1,2). W ten sposób Biblia wskazuje kontynuację tego natchnionego świadectwa i zwiastowania od pierwszego autora ksiąg Pisma Świętego aż po ostatniego.

`Przeczytaj Pwt 32,46-47. Dlaczego tak ważne było to, by Izraelici posłusznie przestrzegali „wszystkich słów tego prawa” (Pwt 32,46 UBG) — Tory, czyli nauczania, poleceń, instrukcji i przepisów? W jaki sposób Słowo Boże przedłuża nasze życie (zob. Pwt 32,47)? Co to może oznaczać we współczesnym kontekście?`

Niektórzy ludzie nie tylko mają Biblię przetłumaczoną na swój ojczysty język, ale i posiadają wiele takich różnych przekładów. Inni mają tylko jeden przekład, o ile w ogóle go posiadają. Ale bez względu na to, jaki masz dostęp do Biblii, ważne jest to, byś cenił ją jako Słowo Boże, a rzeczą jeszcze ważniejszą jest to, by być posłusznym temu, co ono naucza.

`Dlaczego posłuszeństwo Słowu Bożemu i nauczanie go naszych dzieci nigdy nie jest czymś pustym (zob. Pwt 32,47)?`