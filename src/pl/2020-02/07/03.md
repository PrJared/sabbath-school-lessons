---
title:  Słowa i ich znaczenie
date:  11/05/2020
---

W każdym języku istnieją słowa tak bogate i głębokie w ich znaczeniu, iż trudno je przetłumaczyć odpowiednio jednym słowem na inny język. Takie słowa wymagają gruntownego przestudiowania w ich biblijnym użyciu, aby zakres ich znaczenia stał się dla nas zrozumiały.

`Przeczytaj 1 Krl 3,6; Ps 57,4; 66,20, Ps 143,8, Mi 7,20. Jak miłosierdzie Boga i Jego dobroć przejawiają się wobec stworzonych istot?`

Hebrajskie słowo chesed (litość, miłosierdzie, łaska) jest jednym z najbogatszych i najgłębszych znaczeniowo słów w Starym Testamencie. Opisuje ono miłość Boga, Jego dobroć, miłosierdzie i postawę przymierza wobec Jego ludu. W tych kilku wersetach widzimy, jak Bóg okazywał swemu „słudze Dawidowi (...) wielką łaskę [chesed]” i zachował „dla niego tę wielką łaskę [chesed]” (1 Krl 3,6). Dawidowi Bóg zesłał „łaskę [chesed] swoją i wierność swoją” (Ps 57,4). Okazał „wierność Jakubowi, łaskę [chesed] Abrahamowi” (Mi 7,20). Bibliści napisali całe księgi o hebrajskim słowie chesed, starając się wyrazić głębię miłosierdzia i miłości Boga wobec nas.

`Przeczytaj Lb 6,24-26; Hi 3,26; Ps 29,11; Iz 9,5; 32,17. Czym jest pokój (hebr. szalom), o którym mówią te wersety?`

Hebrajskie słowo szalom jest często tłumaczone jako pokój, ale znaczenie tego słowa jest znacznie głębsze i szersze. Można je przetłumaczyć między innymi następująco: pełnia, kompletność, dobrostan. Błogosławieństwo Boga i Jego łaskawość zachowują nas w stanie szalom, który jest Jego darem (zob. Lb 6,24-26). Doświadczenie Hioba sprawiło, że nie mógł on wytchnąć ani odpocząć, gdyż brakowało mu szalom. W tym świecie pędzącym naprzód w oszałamiającym tempie wielkim błogosławieństwem jest witać rozpoczynającą się sobotę hebrajskimi słowami szabat szalom, gdyż łączność z Bogiem daje nam największy pokój i poczucie pełni, jakich potrzebujemy w naszym życiu.

`W jakimkolwiek języku mówimy i czytamy — nawet nie znając głębi znaczenia tych hebrajskich słów — jak możemy doświadczyć prawdziwości tego, co oznaczają one w naszym najlepszym zrozumieniu?`