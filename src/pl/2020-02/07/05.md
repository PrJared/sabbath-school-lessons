---
title:  Tekst i kontekst
date:  13/05/2020
---

Słowa w Piśmie Świętym zawsze występują w jakimś kontekście. Nie są odosobnione. Każde słowo ma swój bezpośredni kontekst w zdaniu i to w nim należy je przede wszystkim zrozumieć. Następnie występuje szerszy kontekst danego fragmentu tekstu, w którym zawarte jest zdanie. Może to być część rozdziału, rozdział, a nawet szereg rozdziałów. Konieczne jest zrozumienie — w miarę możliwości jak najpełniejsze — kontekstu słów i zdań, aby nie wyciągnąć z nich błędnych wniosków.

`Porównaj Rdz 1,27 z Rdz 2,7. Następnie przeczytaj Rdz 2,15-23. Jak, korzystając z tych różnych wersetów i fragmentów tekstu oraz ich kontekstów, powinniśmy rozumieć znaczenie hebrajskiego słowa adam tłumaczonego jako człowiek?`

Zauważyliśmy już, że powtórzenie słowa bara w Rdz 1,27, podkreśla fakt, iż człowiek został stworzony. Widzimy, że w kontekście tego wersetu człowiek został określony jako mężczyzna i kobieta. To znaczy, że hebrajskie słowo adam należy rozumieć w tym fragmencie tekstu jako odnoszące się ogólnie do ludzkości.

Jednakże w Rdz 2,7 to samo słowo adam jest użyte jako odnoszące się do ukształtowania Adama z prochu ziemi. (Hebrajskie słowo adamah to ziemia, grunt, gleba). Tutaj jest mowa tylko o mężczyźnie, Adamie, jako że Ewa została stworzona później i to w zupełnie inny sposób. Tak więc w każdym z fragmentów tekstu biblijnego, i to w kontekście sąsiadujących ze sobą rozdziałów, widzimy różnicę w znaczeniu słowa adam: ludzkość (zob. Rdz 1,27) i Adam, pierwszy mężczyzna (zob. Rdz 2,7). Fakt, iż Adam był rzeczywistą osobą, został później potwierdzony w genealogiach (zob. Rdz 5,1-5; 1 Krn 1,1; Łk 3,38) i w nawiązaniach do Jezusa jako drugiego Adama (zob. Rz 5,12-14).

Podobnie jak słowo Adam występuje w konkretnym wersecie, tak i kontekstem stworzenia Adama i Ewy jest szerszy opis stworzenia zawarty w 1. i 2. rozdziale Księgi Rodzaju. Taka właśnie większa całość informuje interpretatora o dodatkowych tematach, pojęciach i dalszym rozwoju opisanych sytuacji. Księga Rodzaju 2,4-25 jest czasami nazywana drugim opisem stworzenia, ale w rzeczywistości zawiera tylko dodatkowe informacje (zob. kolejną lekcję). Jednak w obu opisach wyraźnie przedstawiono pochodzenie ludzkości.

`Jak widzimy, mężczyzna i kobieta (ludzie) są bezpośrednimi stworzeniami Boga. Jak świadczy to o głupocie „mądrości świata” (1 Kor 1,20), która uczy nas, że pojawiliśmy się przypadkiem i bez bliżej określonej przyczyny?`