---
title:  Język, tekst i kontekst Biblii
date:  09/05/2020
---

### Studium bieżącego tygodnia
Pwt 32,46-47; 1 Krl 3,6; Lb 6,24-26; Rdz 1,26-27; 2,15-23; 15,1-5.

> <p>Tekst pamięciowy</p>
> „Weźcie księgę tego zakonu i połóżcie ją z boku Skrzyni Przymierza Pana, Boga waszego, i niech będzie tam świadkiem przeciwko tobie” (Pwt 31,26).

Miliardy ludzi na świecie mówią ponad sześcioma tysiącami języków. Całościowych przekładów Biblii dokonano na ponad sześćset języków, a przekładów Nowego Testamentu lub jego części — na ponad dwa i pół tysiąca kolejnych języków. Oczywiście jest to wielka liczba. Jednak nadal jest to mniej niż połowa języków używanych na świecie.

Prawie półtora miliarda ludzi nie ma całej Biblii przetłumaczonej na swój ojczysty język. Choć pozostało jeszcze dużo pracy do zrobienia, to jednak dzięki wysiłkom towarzystw biblijnych około sześciu miliardów ludzi może czytać Pismo Święte.

Jakimże błogosławieństwem jest być wśród tych, którzy mają Biblię we własnym języku!1 Często traktujemy to jak coś zwyczajnego, zapominając nie tylko o tym, że wielu ludzi dzisiaj nie ma dostępu do Biblii, ale że w Europie przez stulecia nie pozwalano masom korzystać z Biblii. Dzięki wynalezieniu druku i dokonaniom reformacji teraz jest inaczej. Jednak nawet mając Biblię, musimy zatroszczyć się o to, by pełni Ducha Świętego uczyć się studiować Słowo i poznawać Boga objawionego na kartach Pisma Świętego.