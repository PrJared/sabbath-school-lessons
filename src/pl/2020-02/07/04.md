---
title:  Powtórzenia, wyrażenia i znaczenia
date:  12/05/2020
---

W hebrajskim sposobie myślenia istnieje kilka sposobów wyrażenia pojęć, które wzmacniają ich znaczenie i podkreślają ich ważność. Język hebrajski pierwotnie nie zawierał znaków interpunkcyjnych/przestankowych, więc rozwinął się tak, by w inny sposób wyrazić te rzeczy.

`Przeczytaj Rdz 1,26-27 oraz Iz 6,1-3. Jakie słowa zostały powtórzone w tych fragmentach Starego Testamentu? Jak powtórzone słowa wzmacniają pojęcia występujące w tych powtórzeniach?`

Jednym ze sposobów, dzięki którym autorzy ksiąg biblijnych uwypuklali pewne cechy Boga, było trzykrotne ich powtórzenie. Pod koniec opisu stworzenia, gdy następuje zwieńczenie stwórczego dzieła Boga, tekst biblijny podkreśla wyjątkowe znaczenie stworzenia człowieka. Hebrajskie słowo bara (stworzyć) zawsze jest połączone z Bogiem jako podmiotem. To znaczy, że jedynie Bóg ma moc stwarzania, nie będąc zależnym od istniejącej wcześniej materii. Stąd Księga Rodzaju przedstawia stworzenie człowieka następująco: „I stworzył Bóg człowieka na obraz swój. Na obraz Boga stworzył go. Jako mężczyznę i niewiastę stworzył ich” (Rdz 1,27). Zwróć uwagę na trzykrotne występowanie słowa stworzył. Tak więc Mojżesz podkreślił, że ludzie zostali stworzeni przez Boga i to na Jego obraz. Te właśnie prawdy uznał za godne uwypuklenia.

W wizji, podczas której nastąpiło powołanie Izajasza, serafy powtarzają słowa:

— „Święty, Święty, Święty jest Pan Zastępów!” (Iz 6,3).

Nacisk został położony na świętość budzącego grozę u grzeszników Boga, którego obecność napełnia świątynię. Tę świętość widzimy także w słowach Izajasza, który nagle znalazł się przed obliczem Wszechmogącego:

— „Biada mi! Zginąłem” (Iz 6,5).

Nawet ktoś taki jak prorok Izajasz, stanąwszy wobec świętości i charakteru Boga, odczuł wyraźnie swoją niegodność. Na długo przed tym, jak apostoł Paweł opisał ludzką grzeszność i potrzebę Zbawiciela (zob. 1., 2. i 3. rozdział Listu do Rzymian), widzimy, jak Biblia wyraża upadły stan ludzkości, w tym nawet takich „dobrych” ludzi jak Izajasz.

W 3. rozdziale Księgi Daniela występuje powtarzające się wyrażenie posąg, który wzniósł król Nebukadnesar (zob. Dn 3,1-3.5.7.12.14-15.18). To wyrażenie lub jego odmiany występują dziesięć razy w tym rozdziale, by podkreślić postępowanie Nebukadnesara sprzeczne z posągiem objawionym mu we śnie przez Boga (zob. Dn 2,31-45). Nacisk został tu położony na dążenie człowieka do uczynienia sobie bożka, którego będzie czcił, zamiast oddawania chwały prawdziwemu Bogu, który jako jedyny jest godny boskiej czci.