---
title:  Księgi biblijne i ich przesłanie
date:  14/05/2020
---

Największymi całościami literackimi w Piśmie Świętym są księgi biblijne. Księgi te zostały napisane w różnych celach i warunkach. Niektóre z nich były prorockimi przesłaniami, a inne kompilacjami jak Księga Psalmów. W Piśmie Świętym są księgi historyczne jak 1 Księga Królewska i 2 Księga Królewska, ale są też i listy do zborów napisane przez apostoła Pawła i innych autorów.

Gdy staramy się zrozumieć znaczenie i przesłanie jakiejś biblijnej księgi, ważne jest to, byśmy zaczęli od poznania jej autorstwa i warunków jej powstania. Większość ksiąg biblijnych ma oczywiste autorstwo. Pięć pierwszych ksiąg Starego Testamentu jest przypisywanych Mojżeszowi (zob. Joz 8,31-32; 1 Krl 2,3; 2 Krl 14,6; 21,8; Ezd 6,18; Ne 13,1; Dn 9,11-13; Ml 3,22). Autorstwo Pięcioksięgu Mojżeszowego zostało potwierdzone przez Jezusa (zob. Mk 12,26; J 5,46-47; 7,19) i apostołów. W niektórych przypadkach autorzy ksiąg są jednak nieznani (na przykład autorzy Księgi Estery i Księgi Rut, jak również ksiąg historycznych: 1 Księgi Samuela, 2 Księgi Samuela, 1 Księgi Kronik i 2 Księgi Kronik)1.

`Przeczytaj Rdz 15,1-5; 22,17-18. Jakie znaczenie ma dla nas fakt, iż Mojżesz napisał Księgę Rodzaju?`

Księga Wyjścia, Księga Kapłańska, Księga Liczb i Księga Powtórzonego Prawa zostały napisane przez Mojżesza oczywiście po wyjściu Izraelitów z Egiptu. Ponieważ Księga Rodzaju ma fundamentalne znaczenie jako historia dokonań Boga od stworzenia do okresu patriarchów, logiczne jest to, że mogła zostać napisana przed wyjściem Izraelitów z Egiptu.

„Lata mijały, a on [Mojżesz] wędrował ze swoimi stadami w bezludne miejsca, zastanawiając się nad uciskiem swego ludu oraz wspominając postępowanie Boga wobec jego ojców i obietnice, które były dziedzictwem narodu wybranego, a jego modlitwy za Izrael wznosiły się nocą i dniem. Niebiańscy aniołowie otaczali go swym światłem. Tu, pod natchnieniem Ducha Świętego, napisał Księgę Rodzaju”2.

Księga Rodzaju mówi nie tylko o naszym pochodzeniu, ale także i o planie zbawienia, czyli środkach, które Bóg przedsięwziął w celu odkupienia upadłej ludzkości. Ten plan stawał się coraz bardziej zrozumiały w kontekście przymierza zawartego przez Boga z Abrahamem, a zwierającego obietnicę utworzenia z jego potomków wielkiego narodu:

— „Rozmnożę tak licznie potomstwo twoje jak gwiazdy na niebie i jak piasek na brzegu morza” (Rdz 22,17).

`Jakich innych wielkich prawd naucza Księga Rodzaju — prawd, których w inny sposób nigdy byśmy nie poznali? Jak świadczy to o znaczeniu Słowa Bożego dla naszej wiary?`