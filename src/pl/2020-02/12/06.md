---
title:  Radzenie sobie z trudnymi wersetami w sposób biblijny i z modlitwą
date:  18/06/2020
---

`Przeczytaj Dz 17,11; 8,35; 15,15-16. Co czynili apostołowie i pozostali chrześcijanie, gdy mieli do czynienia z trudnymi pytaniami? Dlaczego Pismo Święte jest samo dla siebie najlepszym interpretatorem?`

Najlepsze rozwiązanie problemów związanych ze zrozumieniem trudnych fragmentów Biblii jest zawarte w samej Biblii. Problemy biblijne najlepiej rozwiązywać, studiując je w świetle całego Pisma Świętego, a nie przy pomocy jednego wersetu odizolowanego od kontekstu i całego przesłania Słowa Bożego. Musimy posługiwać się Biblią jako pomocą w zrozumieniu Biblii. Uczenie się wydobywania wielkich prawd zawartych w Piśmie Świętym jest jednym z najważniejszych zadań dla każdego z nas.

Jeśli nie rozumiesz jakiegoś fragmentu Pisma Świętego, staraj się zebrać więcej informacji z innych fragmentów biblijnych dotyczących tego samego zagadnienia. Zawsze staraj się znaleźć wyraźne i zrozumiałe stwierdzenia Pisma Świętego rzucające światło na te fragmenty tekstu, które wydają się mniej zrozumiałe. Jest także bardzo ważne to, by nigdy nie zaciemniać wyraźnych stwierdzeń Pisma Świętego przez zestawianie ich z trudnymi do zrozumienia fragmentami tekstu. Zamiast posługiwać się źródłami pozabiblijnymi — filozofią czy nauką w celu wyjaśniania znaczenia Biblii — powinniśmy pozwolić, by tekst Pisma Świętego sam objaśniał nam swoje znaczenie.

Ktoś powiedział, że gdy klęczymy, dosłownie patrzymy na trudne fragmenty Biblii z nowej perspektywy. W modlitwie prosimy o oświecenie naszego umysłu przez tego samego Ducha Świętego, który natchnął autorów ksiąg biblijnych do ich napisania.

W modlitwie odkrywamy nasze pobudki i możemy powiedzieć Bogu, dlaczego pragniemy zrozumieć to, co czytamy. W modlitwie prosimy Boga, by otworzył nasze oczy na Jego Słowo i dał nam ochoczego ducha, byśmy podążali za Jego prawdą i praktykowali ją. (To bardzo ważne!) Gdy Bóg w odpowiedzi na nasze modlitwy prowadzi nas przez Ducha Świętego, prowadzenie to nigdy nie będzie sprzeczne z tym, co objawił On w Biblii. Bóg zawsze będzie działał zgodnie z Biblią, potwierdzając to, do napisania czego natchnął autorów ksiąg biblijnych, i budując na tym.

`Jak modlitwa pomaga ci uzyskać właściwy stan umysłu, byś lepiej zrozumiał Słowo Boże i był mu posłusznym?`