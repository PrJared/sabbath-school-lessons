---
title:  Możliwe powody pozornych sprzeczności
date:  14/06/2020
---

`Przeczytaj 2 Tm 2,10-15. Paweł radzi Tymoteuszowi, by był pilny w swojej pracy i wykładał „należycie słowo prawdy” 2 Tm 2,15. Jakie ważne przesłanie dla nas wszystkich jest zawarte tutaj?`

Żaden człowiek, który rozsądnie i szczerze studiuje Pismo Święte, nie zaprzeczy faktowi, iż są w Biblii rzeczy trudne do zrozumienia. Ta sytuacja nie powinna nas niepokoić. W gruncie rzeczy należy się spodziewać takich trudności. W końcu jesteśmy niedoskonałymi i ograniczonymi istotami i nikt z nas nie ma pełnej wiedzy w żadnej dziedzinie, a najmniej w sprawach Bożych. Zatem skoro nieświadome i ograniczone ludzkie istoty starają się zrozumieć mądrość Nieskończonego Boga, Prawdziwego Autora Pisma Świętego, muszą natrafić na pewne trudności. Takie trudności w zrozumieniu biblijnych nauk nie dowodzą jednak w najmniejszym stopniu, że to, czego naucza Biblia, jest nieprawdą.

Ci, którzy odrzucają biblijną naukę o boskim objawieniu i natchnieniu, często powołują się na trudne fragmenty Biblii jako rzekome sprzeczności i błędy. Ponieważ według nich Biblia jest po prostu książką napisaną przez ludzi, sądzą, że musi zawierać niedoskonałości i błędy. Z takim nastawieniem umysłu często nie podejmują poważnych prób poszukiwania wyjaśnień biorących pod uwagę jedność i wiarygodność Pisma Świętego wynikające z jego boskiego natchnienia. Ludzie, którzy zaczynają studiowanie Pisma Świętego od podważania jego prawdziwości już od pierwszej strony — opisu stworzenia, dojdą do tego, że zaczną podważać nawet najbardziej oczywiste biblijne twierdzenia.

Pewne rozbieżności w Piśmie Świętym mogą być wynikiem drobnych pomyłek przepisywaczy (kopistów) czy tłumaczy. Ellen G. White napisała: „Niektórzy patrzą na mnie poważnie i mówią:

— Czy nie uważasz, że mógł pojawić się jakiś błąd w kopiowaniu bądź w tłumaczeniu?

Jest to całkiem prawdopodobne, a umysł, który jest tak ograniczony, że będzie się wahał i potknie się o tę możliwość czy prawdopodobieństwo, będzie równie gotowy potknąć się o tajemnice natchnionego Słowa, ponieważ słabe ludzkie umysły nie mogą przeniknąć zamierzeń Bożych. Tak, tacy ludzie równie łatwo po­tkną się o proste fakty, które zwykły umysł przyjmie i rozpozna tego, który jest Bogiem, i dla którego Boże wypowiedzi są jasne i piękne, pełne szpiku i tłuszczu. Żadne błędy nie spowodują potknięcia ani nie sprawią kłopotu tej duszy, która nie stwarza trudności w przyjęciu najprostszej objawionej prawdy”1.

`Dlaczego tak ważne jest to, byśmy podchodzili do Biblii w duchu pokory i uległości?`