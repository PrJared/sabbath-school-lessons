---
title:  Pokorne podejście do trudności
date:  16/06/2020
---

`Przeczytaj Jk 4,6-10; 2 Krn 7,14; So 3,12. Dlaczego pokora jest ważna, gdy staramy się zrozumieć trudne fragmenty Pisma Świętego?`

Wielu ludzi ze zdumieniem i pokorą uświadamia sobie, że są zależni od czegoś czy kogoś poza nimi samymi. Dochodzą do przekonania, że nie są oni miarą wszystkich rzeczy1. Tacy ludzie cenią prawdę bardziej od swojego ja czy swojej racji. Są świadomi, że to nie oni są autorami prawdy, ale muszą ją poznać i przyjąć z zewnątrz. Być może największym odkryciem takich ludzi jest to, jak mało wiedzą o prawdzie. Uświadamiają sobie, że — jak napisał Paweł — „widzimy jakby przez zwierciadło i niby w zagadce” (1 Kor 13,12).

Dobrodziejstwa wynikające z takiej pokory w myśleniu są liczne. Nawyk pokornego studiowania jest podstawą wszelkiego rozwoju wiedzy, gdyż prowadzi do wolności, która w naturalny sposób rodzi gotowość do uczenia się. Nie znaczy to, że pokorni ludzie nie mylą się albo nie zmieniają zdania i nie dochodzą do pewnych przekonań. Oznacza to tylko tyle, że są ulegli wobec biblijnej prawdy. Są świadomi ograniczoności swojej wiedzy, dlatego też są otwarci na jej poszerzanie i rozumienie Słowa Bożego w taki sposób, jakiego nie są w stanie zaakceptować butni i pyszni intelektualiści.

„Wszyscy, którzy podchodzą do Słowa Bożego w oczekiwaniu prowadzenia, z pokornym umysłem gotowym się uczyć i zdecydowani poznać warunki zbawienia, zrozumieją, co mówi Pismo Święte. Ale ci, którzy do badania Słowa Bożego przystępują w duchu, jakiego to Słowo nie pochwala, wyniosą z tego studiowania ducha, jaki ze Słowa nie wypływa. Pan nie będzie przemawiał do umysłu człowieka, który odnosi się z lekceważeniem do Jego przesłania. On nie marnuje swojej nauki dla kogoś, kto świadomie wybiera postawę braku szacunku i nie dba o duchową czystość. Kusiciel kształtuje umysły tych, którzy poddają się jego propozycjom, tak by udaremnić wpływ świętego prawa Bożego. Musimy ukorzyć nasze serca oraz szczerze i ze czcią studiować Słowo Życia, gdyż tylko pokorny i skruszony umysł może ujrzeć światło”2.

`Jak możesz znaleźć równowagę między pokorą a pewnością? Na przykład, jak odpowiedziałbyś na taki zarzut:`

`— Jak adwentyści dnia siódmego mogą być tacy pewni, że mają rację co do soboty, a niemal wszyscy inni mylą się w tej sprawie?`