---
title:  Jak radzić sobie z trudnymi fragmentami Biblii?
date:  13/06/2020
---

### Studium bieżącego tygodnia
2 Tm 2,10-15; 1 Krn 29,17; Jk 4,6-10; Ga 6,9; Dz 17,11.

> <p>Tekst pamięciowy</p>
> „A cierpliwość Pana naszego uważajcie za ratunek, jak i umiłowany brat nasz, Paweł, w mądrości, która mu jest dana, pisał do was; tak też mówi we wszystkich listach, gdzie o tym się wypowiada; są w nich pewne rzeczy niezrozumiałe, które, podobnie jak i inne pisma, ludzie niewykształceni i niezbyt umocnieni przekręcają ku swej własnej zgubie” (2 P 3,15-16).

Pisząc o listach apostoła Pawła, Piotr zauważył, że znajdują się w nich — podobnie jak w innych miejscach Pisma Świętego — „pewne rzeczy niezrozumiałe” (2 P 3,16). Te trudne fragmenty listów są przekręcane i błędnie interpretowane przez ludzi niewykształconych i niezbyt umocnionych (zob. 2 P 3,16) ku ich własnej zgubie. Piotr nie napisał, że wszystko w listach Pawłowych jest trudne do zrozumienia, ale że są tam takowe tylko niektóre wersety.

Wiemy o tym dobrze, nieprawdaż? Który szczery czytelnik Biblii nie natrafił na wersety z pozoru dziwne i trudne do zrozumienia? Z pewnością każdy z nas doświadczył czegoś takiego.

Dlatego też w tym tygodniu przyjrzymy się nie tyle samym trudnym fragmentom Pisma Świętego, ile raczej powodom, dla których mamy do czynienia z takimi wyzwaniami, oraz temu, jak będąc wiernymi poszukiwaczami prawdy Słowa Bożego, możemy uporać się z takimi trudnymi tekstami. Ostatecznie niektóre z tych trudnych stwierdzeń mogą się okazać niemożliwe do zrozumienia z tej strony wieczności. Jednocześnie znacząca większość tekstu Biblii nie stanowi dla nas żadnej trudności, więc nie ma potrzeby, by niewielka liczba trudnych do zrozumienia wersetów osłabiała nasze przekonanie o wiarygodności i autorytecie Słowa Bożego jako całości.