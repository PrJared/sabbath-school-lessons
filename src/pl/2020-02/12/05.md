---
title:  Zdecydowanie i wytrwałość
date:  17/06/2020
---

`Przeczytaj Ga 6,9. Choć Paweł mówi w tym wersecie o wytrwałości w czynieniu dobra dla bliźnich, to jednak podobna postawa jest niezbędna w radzeniu sobie z trudnymi pytaniami. Dlaczego zdecydowanie i wytrwałość są niezbędne w rozwiązywaniu różnych problemów?`

Wartościowe osiągnięcia zawsze wymagają nieustępliwości. Co łatwo nam przychodzi, tego często nie doceniamy. Trudności w Biblii dają nam możliwość rozwijania naszego umysłu, a zdecydowanie i upór, z jakimi poszukujemy rozwiązania, świadczy o tym, jak ważne jest dla nas studiowane zagadnienie. Czas poświęcony na badanie Biblii w dążeniu do lepszego zrozumienia jej przesłania jest czasem dobrze spędzonym. Pilne studiowanie Pisma Świętego w poszukiwaniu odpowiedzi, nawet przez długi czas, będzie większym błogosławieństwem niż samo znalezienie rozwiązania trudnego problemu, gdy wreszcie je znajdziemy. Zazwyczaj bardziej cenimy to, co zostało okupione większym wysiłkiem.

Fakt, iż nie jesteś w stanie szybko uporać się z danym problemem, nie dowodzi tego, że nie można go w ogóle rozwiązać. Niestety, często przeoczamy ten oczywisty fakt. Wielu ludzi, natrafiając na trudny fragment w Biblii, nie próbuje nawet zastanowić się nad nim, a nie widząc natychmiastowego możliwego rozwiązania, szybko dochodzi do wniosku, że problem nie może zostać rozwiązany. Niektórzy z tego powodu zaczynają podważać wiarygodność Biblii. Jednak nie powinniśmy zapominać, że może istnieć bardzo proste rozwiązanie, choć w naszej ograniczonej ludzkiej mądrości — i niewiedzy — nie widzimy go. Co pomyślelibyśmy o kimś, kto zaczyna się uczyć algebry i, nie mogąc przez pół godziny rozwiązać trudnego zadania, oświadcza, że rozwiązanie nie istnieje, bo on nie może go znaleźć? Podobnie jest ze studiowaniem Biblii.

Gdy pewne trudności nie ustępują nawet wobec twoich największych wysiłków, by je wyjaśnić, odłóż je na jakiś czas, a w tym czasie praktykuj to, co Bóg ci wyraźnie ukazał. Pewne duchowe spostrzeżenia zdobywa się tylko wtedy, gdy jest się gotowym podążać za tym, co Bóg już polecił nam czynić. Tak więc bądź nieustępliwy, ale i cierpliwy w swoim studiowaniu Biblii. W końcu przecież cierpliwość/wytrwałość jest zaletą wierzących w czasie końca (zob. Ap 14,12).

`Czego możemy się nauczyć od ludzi, którzy pilnie i cierpliwie studiowali trudne fragmenty Biblii? Jak możemy zachęcić innych, by nie poddawali się w swoich poszukiwaniach prawdy? Dlaczego nie musimy się obawiać, gdy natrafiamy na trudny fragment Pisma Świętego?`