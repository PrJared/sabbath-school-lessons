---
title:  Szczere i staranne podejście do trudnych fragmentów Biblii
date:  15/06/2020
---

Czy kiedykolwiek zdarzyło ci się natrafić na werset czy większy fragment Pisma Świętego, którego nie rozumiałeś i który trudno było ci pogodzić z innymi wersetami czy rzeczywistością jako taką? Trudno się spodziewać, by znalazł się ktokolwiek, kto nie doświadczył czegoś takiego, studiując Biblię. Ważne jest to, jak zareagowałeś w takiej sytuacji, ale jeszcze ważniejsze jest to, jak powinieneś zareagować.

`Przeczytaj 1 Krn 29,17; Prz 2,7; 1 Tm 4,16. Co sugerują te wersety w kwestii tego, jak powinniśmy podchodzić do trudnych fragmentów Pisma Świętego?`

Jedynie zachowując całkowitą uczciwość możemy odpowiednio uporać się z trudnościami. Uczciwość zabezpiecza nas przed uchylaniem się przed jakimikolwiek trudnościami czy pomijaniem ich. Uczciwość powstrzymuje nas także przed udzielaniem powierzchownych odpowiedzi, które nie wytrzymują poważnej krytyki. Bóg ma upodobanie w uczciwości i rzetelności. Powinniśmy więc naśladować Go we wszystkim, co czynimy, a zwłaszcza w studiowaniu Biblii.

Uczciwi ludzie radzą sobie z trudnościami biblijnymi w taki sposób, iż zachowują ostrożność, by nie przedstawiać informacji wyrwanych z kontekstu, nie zniekształcać prawdy wykrętnymi tłumaczeniami czy nie wprowadzać w błąd innych przez manipulowanie dowodami. Znacznie lepiej jest poczekać na wiarygodną odpowiedź na trudne pytanie, niż próbować udzielić wymijającej i niezadowalającej odpowiedzi. Pozytywnym ubocznym skutkiem uczciwości w naszym studiowaniu Biblii jest to, że buduje ona zaufanie, a zaufanie jest sednem wszelkich zdrowych więzi międzyludzkich. Uczciwość przekonuje ludzi znacznie lepiej niż niechlujna odpowiedź. Lepiej powiedzieć, że po prostu nie znamy odpowiedzi na dane pytanie czy nie potrafimy wyjaśnić jakiegoś wersetu, niż próbować na siłę nadać mu takie znaczenie, jakie my uważamy za słuszne, a jakie niekoniecznie jest zgodne z prawdą.

Ludzie sumienni gorliwie pragną poznać prawdę Słowa Bożego, więc starają się upewnić, że nie wyciągają pochopnych wniosków opartych na ograniczonej wiedzy czy słabych dowodach. Ostrożni ludzie starają się nie przeoczyć żadnego elementu czy szczegółu, który może się okazać ważny. Nie wyciągają pochopnych wniosków, ale starannie i pilnie studiują Słowo Boże i wszystkie związane z nim informacje.

`Co powinniśmy czynić, gdy natrafiamy na wersety, które nie w pełni rozumiemy albo które pozornie nie pasują do naszego zrozumienia prawdy?`