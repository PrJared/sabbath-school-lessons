---
title:  Założenia
date:  03/05/2020
---

`Przeczytaj Łk 24,36-45. Co sprawiło, że uczniowie Jezusa, którzy dość dobrze znali Pismo Święte, nie mogli zrozumieć prawdziwego znaczenia Słowa Bożego, choć wydarzenia przepowiedziane w nim rozgrywały się przed ich oczami?`

Nikt nie podchodzi do tekstu Pisma Świętego z pustym umysłem. Każdy czytelnik i każdy badacz Pisma Świętego podchodzi do Biblii z określoną historią i osobistym doświadczeniem, które nieuchronnie wpływają na proces interpretacji. Nawet uczniowie Jezusa mieli własne szczególne poglądy w kwestii tego, kim ma być Mesjasz i czego ma dokonać. Były to poglądy wyrobione przez przekonania panujące w społeczeństwie tamtych czasów. Owe silne przekonania nie pozwalały uczniom lepiej zrozumieć tekstu biblijnego, co wyjaśnia, dlaczego tak często nie pojmowali Jezusa i wydarzeń związanych z Jego życiem, Jego śmiercią i Jego zmartwychwstaniem.

Gdy przystępujemy do interpretowania Biblii, wszyscy mamy rozmaite wierzenia dotyczące świata, rzeczy ostatecznych czy Boga, które kiedyś zaakceptowaliśmy świadomie lub nieświadomie. Nikt nie podchodzi do tekstu biblijnego z zupełnie czystym umysłem. Jeśli na przykład czyjś światopogląd kategorycznie wyklucza wszelkie nadprzyrodzone interwencje Boga, to osoba ta nie będzie czytać ani rozumieć Pisma Świętego jako prawdziwego i wiarygodnego opisu boskich dokonań w historii świata, ale będzie je interpretowała inaczej niż ktoś, kto akceptuje istnienie nadprzyrodzonej rzeczywistości.

Interpretatorzy Biblii nie mogą zupełnie wyzbyć się swojej przeszłości, doświadczeń, wpojonych im poglądów oraz z góry zakładanych spostrzeżeń i opinii. Nie możemy zatem osiągnąć całkowitej neutralności czy absolutnej bezstronności. Studiowanie Biblii i teologiczne rozmyślania zawsze odbywają się na tle założeń co do natury świata i natury Boga.

Jednak dobra nowina jest taka, że Duch Święty może otworzyć nasz umysł na nowe rzeczy i skorygować nasze niewłaściwe założenia, gdy czytamy słowa Pisma Świętego, zachowując szczerość serca. Biblia raz po raz potwierdza, że ludzie o różnym pochodzeniu byli w stanie prawidłowo zrozumieć Słowo Boże i że Duch Święty wprowadza nas „we wszelką prawdę” (J 16,13).

`Jakie są twoje założenia co do natury świata? W jaki sposób możesz je podporządkować całkowicie Słowu Bożemu, aby to ono kształtowało twoje poglądy tak, by były zgodne z rzeczywistością nauczaną w Biblii?`