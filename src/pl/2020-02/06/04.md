---
title:  Biblia i kultura
date:  05/05/2020
---

`Przeczytaj Dz 17,16-32. W 17. rozdziale Dziejów Apostolskich czytamy o tym, że apostoł Paweł starał się głosić przesłanie ewangelii w nowym kontekście — w kulturze przesiąkniętej grecką filozofią. Jak różne środowisko kulturowe wpływa na sposób, w jaki oceniamy znaczenie poszczególnych poglądów (religijnych)?`

Znajomość tła kulturowego starożytnego Bliskiego Wschodu pomaga zrozumieć niektóre fragmenty Biblii. „Na przykład hebrajska kultura przypisywała człowiekowi odpowiedzialność za czyny, których nie popełnił, ale do ich popełnienia dopuścił. Dlatego natchnieni autorzy Pisma Świętego powszechnie przypisują Bogu aktywne uczestniczenie w czynach, o których z punktu widzenia kultury Zachodu powiedzielibyśmy, iż Bóg jedynie do nich dopuścił, jak na przykład do spotęgowania uporu faraona”1.

Kwestia kultury nasuwa także pewne ważne pytania hermeneutyczne. Czy Biblia jest uwarunkowana kulturowo, a więc ma zastosowanie tylko do tej kultury, w której powstała? A może raczej Boże przesłanie przekazane w określonej kulturze wykracza poza tę kulturę i przemawia do wszystkich ludzi? Co się dzieje, gdy ktoś czyni swoje kulturowe doświadczenie podstawą i papierkiem lakmusowym interpretacji Pisma Świętego?

W Dz 17,26 apostoł Paweł ukazuje ciekawe spojrzenie na rzeczywistość, które jest często przeoczane podczas czytania tego wersetu. Stwierdza mianowicie, że Bóg wywiódł nas wszystkich „z jednej krwi” (BG). Choć pod względem kulturowym znacząco się różnimy, z biblijnego punktu widzenia istnieje więź łącząca wszystkich ludzi pomimo ich kulturowych różnic, a to dlatego, że Bóg jest Stwórcą Całej Ludzkości. Nasza grzeszność i potrzeba zbawienia nie są ograniczone kulturowo. Wszyscy potrzebujemy zbawienia danego nam przez śmierć i zmartwychwstanie Jezusa Chrystusa.

Choć Bóg przemawiał bezpośrednio do określonych minionych pokoleń, dopilnował, by przyszłe pokolenia, czytając Słowo Boże, mogły zrozumieć prawdy wykraczające poza lokalny i ograniczony kontekst, w którym powstał tekst Biblii.

Dla porównania pomyśl o pewnych elementach algebry, które jako pierwszy wprowadził perski matematyk w dziewiątym wieku naszej ery w Bagdadzie. Czy to znaczy, że prawdy i zasady tej dziedziny matematyki są ograniczone tylko do tamtego czasu i miejsca? Oczywiście, że nie.

Tak samo jest z prawdami Słowa Bożego. Choć Biblia została napisana dawno temu w kulturze bardzo odmiennej od naszej, prawdy, które zawiera, obowiązują nas tak samo, jak obowiązywały pierwotnych jej adresatów.