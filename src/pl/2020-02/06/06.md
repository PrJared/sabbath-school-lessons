---
title:  Dlaczego interpretacja Biblii jest ważna?
date:  07/05/2020
---

`Przeczytaj Ne 8,1-3.8. Dlaczego wyraźne zrozumienie Pisma Świętego jest tak ważne dla nas nie tylko osobiście, ale także i dla całego Kościoła?`

Najważniejszym zagadnieniem w Biblii jest kwestia zbawienia i tego, jak jesteśmy zbawieni. Co innego mogłoby się liczyć na dłuższą metę? Jezus zapytał nas, co dobrego zyskalibyśmy, gdybyśmy nawet zdobyli cały świat, ale zatracili samych siebie (zob. Mt 16,26).

Jednak poznanie tego, co Biblia uczy o zbawieniu, zależy w znacznym stopniu od jej interpretacji. Jeśli nieprawidłowo podchodzimy do Biblii i błędnie ją interpretujemy, prawdopodobnie dojdziemy do fałszywych wniosków nie tylko w kwestii zrozumienia zbawienia, ale także wszystkiego innego, czego naucza Biblia. Już w czasach apostołów teologiczne błędy zakradały się do Kościoła, niewątpliwie wskutek fałszywych interpretacji Pisma Świętego.

`Przeczytaj 2 P 3,15-16. Co Piotr mówi nam o znaczeniu poprawnej interpretacji Pisma Świętego?`

Jeśli prawdziwie jesteśmy ludem Księgi pragnącym żyć zgodnie z Biblią i tylko Biblią — nie posiadamy innych autorytatywnych źródeł takich jak: tradycja, kredo czy urząd nauczycielski Kościoła, mających służyć interpretacji Biblii — to kwestia poprawnej hermeneutyki biblijnej jest niezwykle doniosła, gdyż mamy tylko Biblię, która może nam powiedzieć, w co powinniśmy wierzyć i jak powinniśmy żyć.

Kwestia interpretacji Pisma Świętego jest istotna dla teologicznego i misyjnego zdrowia Kościoła. Bez poprawnej interpretacji Biblii nie może być jedności zasad wiary i nauczania, a zatem niemożliwa też jest jedność Kościoła i prowadzenie naszej misji. Zła i wypaczona teologia nieuchronnie prowadzi do niedostatecznej i wypaczonej misji. W końcu, jeśli mamy przesłanie dla świata, ale nie mamy pewności co do znaczenia tego przesłania, to czy możemy skutecznie głosić to przesłanie ludziom, którzy muszą je usłyszeć?

`Przeczytaj poselstwo trzech aniołów zawarte w Ap 14,6-12. Jakie zagadnienia teologiczne są w nim poruszone i dlaczego ich prawidłowe zrozumienie jest tak ważne w naszej misji?`