---
title:  Nasza grzeszna i upadła natura
date:  06/05/2020
---

`Przeczytaj J 9,39-41; 12,42-43. Co powstrzymywało ludzi wymienionych w tych fragmentach Ewangelii Jana przed przyjęciem prawdy zawartej w biblijnym przesłaniu? Jakie ostrzeżenie dla nas jest zawarte w tych przykładach?`

Łatwo jest kpić z przywódców religijnych, którzy odrzucili Jezusa, mimo iż mieli tak wyraźne dowody Jego mesjańskiej misji. Jednak my także musimy być ostrożni, by nie zajmować podobnej postawy wobec Jego Słowa.

Nie ma wątpliwości, że grzech radykalnie zmienił, rozerwał i zniszczył naszą więź z Bogiem. Grzech odcisnął piętno na całej naszej ludzkiej egzystencji. Wywarł także wpływ na naszą zdolność interpretowania Pisma Świętego. Nie chodzi jedynie o to, że ludzki proces myślenia łatwo ulega grzesznemu wypaczeniu, ale że nasz umysł i nasze myśli zostały zdeprawowane przez grzech, wskutek czego stały się zamknięte na Bożą prawdę. W naszym myśleniu wypaczenie to przejawia się pychą, oszukiwaniem samego siebie, zwątpieniem, wyobcowaniem i nieposłuszeństwem.

Pyszny człowiek wywyższa się nad Boga i Jego Słowo. Jest tak dlatego, że pycha prowadzi interpretatora do nadmiernego wywyższania ludzkiego rozumu jako ostatecznej miary prawdy, i to nawet prawdy biblijnej. Taka postawa pomniejsza Boży autorytet Pisma Świętego.

Niektórzy ludzie są skłonni słuchać tylko tych poglądów, które wydają się im atrakcyjne, nawet jeśli są sprzeczne z objawioną wolą Boga. Bóg ostrzegł nas przed niebezpieczeństwem oszukiwania samego siebie (zob. Ap 3,17). Grzech powoduje także zwątpienie, wskutek którego jesteśmy chwiejni i skłonni nie wierzyć Słowu Bożemu. Gdy pielęgnujemy wątpliwości, interpretacja tekstu biblijnego nigdy nie doprowadzi do pewności. Zamiast tego zwątpienie szybko skieruje człowieka do tego, iż zacznie on osądzać, co w Biblii jest do przyjęcia, a co nie jest, a to bardzo niebezpieczna postawa.

Powinniśmy raczej podchodzić do Biblii z wiarą i uległością, a nie z krytycyzmem i zwątpieniem. Pycha, oszukiwanie samego siebie i zwątpienie prowadzą do oddalenia się od Boga i Biblii, a to z pewnością doprowadzi do nieposłuszeństwa, czyli niechęci do podążania za objawioną wolą Boga.

`Czy kiedykolwiek zdarzyło ci się sprzeciwić przekonaniu, jakie uzyskałeś w wyniku czytania Biblii? Słowo Boże wskazywało ci właściwy kierunek postępowania, ale ty wolałeś obrać inny! Co się stało i czego nauczyłeś się z tego doświadczenia?`