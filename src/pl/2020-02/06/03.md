---
title:  Przekład i interpretacja Pisma Świętego
date:  04/05/2020
---

Biblia została napisana w starożytnych językach: Stary Testament w przeważającej części po hebrajsku (z kilkoma fragmentami po aramejsku), a Nowy Testament — po grecku (koine1). Większość mieszkańców świata nie zna obecnie tych języków — nie mówi nimi ani nie potrafi czytać tekstów w tych językach. Stąd Biblia musi być tłumaczona na współczesne języki.

Ale jak każdy doświadczony tłumacz wie, każde tłumaczenie wymaga pewnego rodzaju interpretacji. Niektóre słowa w danym języku nie mają dokładnych odpowiedników w innych językach. Sztuka i umiejętność starannego przekładu, a zatem także interpretowania tekstu jest nazywana hermeneutyką.

`Przeczytaj 1 Kor 12,10; 14,26; J 1,41; 9,7; Dz 9,36; Łk 24,27. We wszystkich tych fragmentach Nowego Testamentu mamy do czynienia z kwestią interpretowania i przekładu. W Łk 24,27 czytamy, że Jezus musiał nawet objaśniać znaczenie Pisma Świętego swoim uczniom. Jak świadczy to o znaczeniu interpretacji Biblii?`

Greckie słowo hermeneuein (ustnie przekładać/tłumaczyć) — stąd polskie słowo hermeneutyka (interpretacja biblijna) — pochodzi od imienia Hermes, greckiego boga. Hermesa uważano za posłańca bogów odpowiedzialnego między innymi za tłumaczenie boskich przesłań na język ludzi.

Najistotniejszą kwestią dla nas w dziedzinie hermeneutyki jest to, że jeśli nie potrafimy czytać i rozumieć Biblii w oryginalnych językach, to mamy do niej dostęp tylko w postaci przekładów. Na szczęście wiele przekładów całkiem solidnie oddaje oryginalne znaczenie biblijnego tekstu. Nie musimy znać biblijnych języków, by zrozumieć najważniejsze prawdy objawione w Piśmie Świętym, choć oczywiście posiadanie takiej wiedzy językoznawczej może być bardzo przydatne. Jednak nawet jeśli mamy do dyspozycji dobre przekłady Biblii, konieczna jest także właściwa interpretacja owego tekstu, jak przekonuje nas Łk 24,27. To jest kluczowe zadanie hermeneutyki — właściwie przekazać znaczenie tekstu biblijnego i pomóc nam zrozumieć, jak powinniśmy zastosować w naszym życiu naukę zawartą w tym tekście. Jak wskazuje powyższy werset z Ewangelii Łukasza, Jezus to właśnie czynił dla swoich wyznawców. Wyobraź sobie, jakim przeżyciem było słyszeć interpretację przesłania Biblii z ust samego Chrystusa!

`Wielu ludzi ma dostęp do rozmaitych przekładów Biblii, ale znacząca część ludzkości niestety ma do dyspozycji tylko jeden czy dwa przekłady w zrozumiałym dla siebie języku. Jednak bez względu na to, jak wiele i jak dobrych przekładów Pisma Świętego masz do dyspozycji, dlaczego ważne jest to, by podchodzić do studiowania Słowa Bożego z modlitwą i gotowością do posłuszeństwa temu, czego naucza owo Słowo?`