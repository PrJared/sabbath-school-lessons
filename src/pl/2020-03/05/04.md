---
title:  Duch Święty i składanie świadectwa
date:  28/07/2020
---

Obecność Ducha Świętego jest mocno zaznaczona w całych Dziejach Apostolskich. Służył On wierzącym i działał przez nich, gdy na różne sposoby świadczyli o swoim Panu. Uzdalniał ich do radzenia sobie z próbami i wyzwaniami związanymi z dawaniem świadectwa we wrogiej im kulturze. Prowadził ich do szczerych poszukiwaczy prawdy. Przygotowywał serca ludzi w całych miastach, zanim dotarli tam chrześcijanie. Otwierał drzwi możliwości, o jakich nie marzyli, oraz nadawał moc ich słowom i czynom.

`Przeczytaj Dz 7,55; 8,29; 11,15; 15,28-29; 16,6-10. Jak Duch Święty działał przez składających świadectwo uczniów w każdym z doświadczeń opisanych w tych wersetach? Mówiąc innymi słowy, co uczynił Duch Święty w przedstawionych tu sytuacjach?`

Różnorodna praca Ducha Świętego w pierwszym wieku po Chrystusie była naprawdę zdumiewająca. Wspomniane powyżej sytuacje to tylko próbka działania Ducha Świętego. On wzmocnił Szczepana, by mógł złożyć świadectwo o Panu przed okrutnym i wrogim tłumem, który wkrótce ukamienował go. W sposób cudowny doprowadził Filipa do wpływowego etiopskiego dostojnika poszukującego prawdy, aby otworzyć Afrykę na ewangelię. Sam dał Piotrowi znak, gdy poganie także przyjęli dar Ducha Świętego. Prowadził Kościół w jedności, gdy groziły mu podziały spowodowane sporami w kwestii obrzezania, a także otworzył cały kontynent europejski na głoszenie ewangelii przez apostoła Pawła.

Duch Święty działał w nowotestamentowym Kościele i działa w Kościele także dzisiaj. On pragnie udzielać nam mocy, wzmacniać nas, uczyć, prowadzić, jednoczyć i posyłać na najważniejszą misję w świecie, którą jest prowadzenie ludzi do Jezusa i Jego prawdy. Musimy pamiętać, że On wciąż działa, tak jak działał w czasach apostołów w Kościele wczesnochrześcijańskim.

`Co możemy czynić dzień po dniu, by stać się bardziej otwartymi i podatnymi na działanie mocy Ducha Świętego w nas? Jakie właściwe wybory z naszej strony umożliwiają Mu działanie w nas i przez nas?`