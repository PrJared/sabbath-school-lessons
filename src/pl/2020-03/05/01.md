---
title:  Składanie świadectwa w mocy Ducha Świętego
date:  25/07/2020
---

### Studium Bieżącego Tygodnia
J 15,26-27; Dz 2,41-42; 8,4; Hbr 4,12; Dz 17,33-34; 18,8.

> <p>Tekst Pamięciowy</p>
> „A gdy skończyli modlitwę, zatrzęsło się miejsce, na którym byli zebrani, i napełnieni zostali wszyscy Duchem Świętym, i głosili z odwagą Słowo Boże” (Dz 4,31).

Gdy Jezus polecił pierwszym chrześcijanom, by idąc na cały świat, głosili ewangelię (zob. Mk 16,15), musiało się im to wydawać misją niemożliwą do zrealizowania. Jak mieli sprostać tak ogromnemu wyzwaniu? Przecież było ich tak niewielu. Posiadali też skromne środki. Byli przeważnie słabo wykształceni i pochodzili z najniższych warstw społecznych. Ale mieli niezwykłego Boga, który obiecał obdarzyć ich mocą do pełnienia nadzwyczajnej misji.

Jezus powiedział:

— „Weźmiecie moc Ducha Świętego, kiedy zstąpi na was, i będziecie mi świadkami w Jerozolimie i w całej Judei, i w Samarii, i aż po krańce ziemi” (Dz 1,8).

Potęga Ducha Świętego miała uzdolnić ich do głoszenia przesłania krzyża z odradzającą mocą zmieniającą ludzi. Duch Święty sprawiał, że ich świadectwo było skuteczne. W ciągu kilkudziesięciu lat ewangelia dotarła do całego świata. Czytamy, że pierwsi chrześcijanie „cały świat wywrócili do góry nogami” (Dz 17,6 PAC). Apostoł Paweł napisał, że ewangelia była „zwiastowana wszelkiemu stworzeniu pod niebem” (Kol 1,23). W lekcji tego tygodnia skupimy się szczególnie na roli Ducha Świętego jako udzielającego mocy naszemu świadectwu o Chrystusie.