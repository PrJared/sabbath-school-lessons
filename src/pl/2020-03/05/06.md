---
title:  Odradzająca moc Ducha Świętego
date:  30/07/2020
---

Uważne studium Dziejów Apostolskich ukazuje Boga poprzez Ducha Świętego działającego w cudowny sposób w życiu ludzi. Dzieje Apostolskie zawierają przykłady zwycięstwa ewangelii nad kulturowymi uprzedzeniami, przykłady zmian głęboko utrwalonych nawyków oraz przykłady nauczania wszystkich ludzi łaski i prawdy Chrystusa. Duch Święty wychodzi naprzeciw ludziom tam, gdzie się znajdują, ale ich tam nie zostawia. Dzięki Jego obecności i Jego działaniu ludzie doznają odrodzenia. Ich charakter i życie zmieniają się.

`Przeczytaj Dz 16,11-15.23-34; 17,33-34; 18,8. To tylko kilka przykładów nawróceń opisanych w Biblii. Czego przykłady te uczą nas o mocy Bożej zmieniającej ludzi o różnym pochodzeniu?`

Cóż za zdumiewająca różnorodność osób! Lidia była zamożną żydowską kobietą interesu. Strażnik więzienny w Filippi był urzędnikiem służby cywilnej i należał do rzymskiej klasy średniej. Duch Święty dociera do wszystkich warstw społecznych. Jego moc odradzania jest skuteczna w przypadku mężczyzn i kobiet, ludzi bogatych i ubogich, wykształconych i prostych.

Dwie ostatnie osoby z naszej listy są nie mniej interesujące. W Dz 17,34 nawiązano do nawrócenia Dionizego Areopagity. Ateńscy areopagici byli sędziami wydającymi wyroki w miejskim sądzie. Byli to z reguły zamożni i szanowani członkowie ateńskiego społeczeństwa.

Dzięki mocy Ducha Świętego przesłanie apostoła Pawła docierało do wyższych warstw społeczeństwa. Kryspus (zob. Dz 18,8) był przełożonym synagogi — przywódcą religijnym dobrze znającym Stary Testament. Duch Święty dotarł także do niego i zmienił go. Te przykłady świadczą o tym, że gdy składamy świadectwo o Chrystusie i dzielimy się z bliźnimi Jego Słowem, Duch Święty czyni niezwykłe rzeczy w życiu ludzi o różnorodnym pochodzeniu i wykształceniu, różnorodnej kulturze i różnorodnych wierzeniach. Nie wolno nam zakładać z góry, do kogo da się dotrzeć z ewangelią, a do kogo nie. Naszym zadaniem jest składać świadectwo każdemu i wszystkim, z którymi się stykamy. Resztę powinniśmy pozostawić Panu.

`Chrystus umarł za wszystkich ludzi — za każdego człowieka we wszystkich wiekach. Czego ta ważna prawda powinna nauczyć nas o tym, czy ktokolwiek jest poza zasięgiem zbawienia?`