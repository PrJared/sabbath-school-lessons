---
title:  Kościół obdarzony mocą
date:  27/07/2020
---

Dzieje Apostolskie słusznie są czasami nazywane Dziejami Ducha Świętego. Przedstawiają niesamowitą historię dawania świadectwa, ewangelicznego zwiastowania i rozwoju Kościoła. Dzieje Apostolskie to historia gorliwych chrześcijan pełnych Ducha Świętego pozyskujących świat dla Chrystusa. Byli oni zupełnie zależni od Ducha Świętego w osiąganiu wspaniałych wyników. Pierwsi chrześcijanie są przykładem tego, czego Duch Święty może dokonać za pośrednictwem ludzi zupełnie Mu oddanych.

`Przeczytaj Dz 2,41-42; 4,4.31; 5,14.42; 6,7; 16,5. Co robi na tobie największe wrażenie, gdy czytasz te wersety? Jakie przesłanie Łukasz, autor Dziejów Apostolskich, pragnie skierować do czytelników, opisując przykłady tak szybkiego rozwoju Kościoła?`

Pisząc Dzieje Apostolskie, Łukasz pragnął przedstawić czytelnikom służbę Ducha Świętego w Kościele wczesnochrześcijańskim.

Zwróć uwagę, że Łukasz nie wahał się posługiwać liczbami, by podać skalę działania Ducha Świętego w pierwszym wieku po Chrystusie. Tak, Łukasz liczył chrzty! W Dz 2,41 podkreślił fakt, że około trzech tysięcy ludzi zostało ochrzczonych jednego dnia w jednym miejscu. W Dz 4,4 mówi o pięciu tysiącach ochrzczonych. W Dz 5,14 podkreśla, że mnóstwo ludzi przychodziło do Pana i przyjmowało chrzest.

Także w przypadku pojedynczych osób — takich jak: Lidia, stróż więzienia w Filippi, opętana niewolnica czy etiopski minister skarbu — Łukasz zauważa i opisuje działanie Ducha Świętego na serca ludzi. Ważne jest to, że za każdą wielką liczbą ochrzczonych stoją poszczególne jednostki — dzieci Boże, za które Jezus Chrystus oddał swoje życie. Owszem, lubimy duże liczby nawróconych, ale przecież składanie świadectwa odbywa się zwykle poprzez kontakt z jedną osobą.

Szybki rozwój Kościoła nowotestamentowego następował w wyniku zakładania nowych zborów. Jednym z czynników sprawiających, że Kościół rozwijał się tak szybko, było to, że nieustannie odnawiał się przez zakładanie nowych zborów. Jakże ważne przesłanie niesie ten fakt obecnie!

`Najważniejszym zagadnieniem dla Kościoła nowotestamentowego była misja. Co możemy zrobić, by misja nadal pozostawała także i obecnie w centrum zainteresowania każdego zboru?`