---
title:  Duch Święty, świat i świadczenie
date:  29/07/2020
---

Słowo Boże pozostawało w samym centrum świadectwa składanego przez Kościół nowotestamentowy. Kazanie Piotra w dniu Pięćdziesiątnicy było w znacznej mierze oparte na Starym Testamencie i na tej podstawie dowodziło, że Chrystus jest Mesjaszem. Przedśmiertne świadectwo Szczepana było przeglądem dziejów starotestamentowych. Piotr odwołał się do słowa, które zostało posłane Izraelitom (zob. Dz 10,36), gdy dzielił się z Korneliuszem prawdą o zmartwychwstaniu Chrystusa. Paweł raz po raz nawiązywał do wielkich starotestamentowych przepowiedni dotyczących przyjścia Mesjasza, a Filip starannie wyjaśnił dociekliwemu Etiopczykowi znaczenie mesjańskiej przepowiedni z 53. rozdziału Księgi Izajasza. W każdym przypadku uczniowie głosili Słowo Boże, a nie własne. Słowo natchnione przez Ducha Świętego było podstawą ich nauczycielskiego autorytetu.

`Przeczytaj Dz 4,4.31; 8,4; 13,48-49; 17,2; 18,24-25. Czego wersety te uczą o związku Ducha Świętego ze Słowem Bożym i świadectwem Kościoła nowotestamentowego?`

Ten sam Duch Święty, który natchnął Słowo Boże, działa przez to Słowo, by nas zmieniać. W Słowie Bożym jest życiodajna moc, gdyż dzięki działaniu Ducha Świętego jest ono żywym Słowem Chrystusa.

`Przeczytaj 2 P 1,21 oraz Hbr 4,12. Dlaczego Słowo Boże tak bardzo zmienia ludzi?`

„W Słowie Bożym znajdziemy twórczą moc, która powołała wszechświat do bytu. Ona rodzi życie. Każdy jej rozkaz jest równocześnie obietnicą. Jeżeli uznamy Słowo i zamkniemy je w duszy, otrzymamy życie Nie­skończonego. Słowo przeobraża naturę i odradza duszę na obraz Boży”1.

Biblia ma taką moc odradzania ludzi, ponieważ ten sam Duch Święty, który natchnął Biblię, inspiruje i zmienia nas, gdy ją czytamy. Gdy dzielimy się Słowem Bożym z bliźnimi, Duch Święty działa, by zmieniać ich przez Słowo, które natchnął. Bóg obiecał błogosławić swoje Słowo, a nie nasze słowa. Moc jest w Słowie Bożym, a nie w ludzkich teoriach.