---
title:  Jezus i obietnica Ducha Świętego
date:  26/07/2020
---

Na zaniepokojenie uczniów na wieść, iż opuści ich i wróci do nieba, Jezus odpowiedział obietnicą Ducha Świętego:

— „Lepiej dla was, żebym Ja odszedł. Bo jeśli nie odejdę, Pocieszyciel do was nie przyjdzie, jeśli zaś odejdę, poślę go do was” (J 16,7).

Greckie słowo przetłumaczone jako Pocieszyciel to Parakletos. Oznacza ono Tego, który idzie obok w celu udzielenia pomocy. Jednym z najważniejszych działań Ducha Świętego jest towarzyszenie wierzącym w celu wyposażania ich w moc i kierowania nimi podczas składania świadectwa. Gdy dajemy świadectwo o Jezusie, nie jesteśmy sami. Duch Święty jest przy nas i kieruje nami tak, byśmy trafili do ludzi szczerze szukających prawdy. Przygotowuje ich serca, zanim jeszcze ich spotkamy. Kieruje naszymi słowami, wywołuje dobry oddźwięk w sercu poszukujących i zachęca ich, by odpowiedzieli na Jego apele.

`Przeczytaj J 15,26-27; 16,8. Co wersety te mówią nam o roli Ducha Świętego w składaniu świadectwa?`

Duch Święty świadczy o Jezusie. Jego ostatecznym celem jest doprowadzenie jak największej liczby ludzi do Jezusa. Jego misją jest wywyższanie Jezusa. W tej roli przekonuje On wszystkich wierzących o obowiązku dawania świadectwa. Otwiera nasze oczy, byśmy dostrzegli otwarte serca ludzkie wokół nas, i działa niepostrzeżenie, by przygotować takie osoby na przyjęcie przesłania ewangelii.

W J 16,8 czytamy wyraźnie, że Duch Święty „przekona świat o grzechu”. Mówiąc innymi słowy, porusza On serca ludzi, by wywołać w nich pogłębiające się odczucie wyobcowania od Boga i potrzebę skruchy. Przekonuje także świat o sprawiedliwości. Duch Święty nie tylko ujawnia grzech, ale także poucza nas o sprawiedliwości. Ukazuje wielkość sprawiedliwości Jezusa w porównaniu z naszym moralnym brudem. Rolą Ducha Świętego jest nie tylko wskazać nam, jak źli jesteśmy, ale także objawić, jak doby, wspaniałomyślny, współczujący i miłujący jest Jezus, oraz ukształtować nas na Jego obraz.

Dawanie świadectwa jest po prostu współdziałaniem z Duchem Świętym w wywyższaniu Jezusa. W mocy Ducha Świętego i pod Jego kierunkiem świadczymy o wspaniałym Chrystusie, który nas zmienia.

`Dlaczego pragnąc pracować dla bliźnich, musimy zawsze pamiętać, że nie my dokonujemy nawrócenia, ale czyni to jedynie Duch Święty?`