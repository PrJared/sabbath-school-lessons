---
title:  Do Dalszego Studium
date:  18/09/2020
---

„Bóg powołał swój Kościół w naszych czasach, podobnie jak powołał starożytnego Izraela, by był światłem na ziemi. Potężnym tasakiem prawdy — przesłaniami pierwszego, drugiego i trzeciego anioła — oddzielił członków tego Kościoła od innych Kościołów i od świata, by przywieść ich do swojej świętej bliskości. Uczynił ich powiernikami Jego prawa i powierzył im wielkie prorocze prawdy na obecny czas. Podobnie jak to było ze świętymi orzeczeniami przekazanymi starożytnemu Izraelowi, są one świętym dziedzictwem, które ma być ogłoszone światu.

Trzej aniołowie z 14. rozdziału Apokalipsy Jana symbolizują lud, który przyjął światło przesłań Boga i idzie naprzód jako Jego posłańcy, by ogłosić ostrzeżenie po całej ziemi. Chrystus mówi o swoich wyznawcach:

— »Wy jesteście światłością świata« (Mt 5,14).

Każdej duszy, która przyjmuje Jezusa, krzyż Golgoty głosi:

— Oto jest prawdziwa wartość duszy. „Idąc na cały świat, głoście ewangelię wszystkiemu stworzeniu” (Mk 16,15).

Nie wolno dopuścić, by cokolwiek zahamowało to dzieło. Jest to najważniejsze dzieło w obecnym czasie, a jego wyniki sięgają w wieczność. Miłość, jaką Jezus okazuje do ludzi w ofierze złożonej dla ich odkupienia, będzie pobudzać do działania Jego wyznawców.

Chrystus tak chętnie przyjmuje ludzi, którzy poddają się Jemu! Łączy w sobie człowieczeństwo z boskością, aby przekazywać światu tajemnice ucieleśnionej miłości. Mówcie o tym, módlcie się o to, śpiewajcie o tym, napełnijcie świat przesłaniem Jego prawdy i, tak postępując, zmierzajcie do regionów, które nie są jeszcze dostępne”1.

**Pytania Do Dyskusji**

`1. Jak przesłania trzech aniołów z 14. rozdziału Apokalipsy Jana ukazują sedno istnienia i nauczania Kościoła Adwentystów Dnia Siódmego?`

`2. Pomyśl o sobocie i znaczeniu, jakie posiada. Jak zauważyliśmy w tym tygodniu, przesłanie siódmego dnia tygodnia jest tak ważne, iż Bóg nakazał w jednym z przykazań dekalogu, by świętowanie tego dnia przypominało nam o Nim jako Stwórcy i Odkupicielu. W przeciwieństwie do świętej góry czy świętego miasta sobota nie wymaga, byśmy wchodzili na ową górę czy udawali się do owego miasta, ale sama przychodzi do nas z regularnością, z jaką tylko czas może to czynić. Każdego dnia sobota nadchodzi z prędkością 1667 kilometrów na godzinę (na równiku). Jak ta prawda pomaga nam zrozumieć znaczenie tego dnia i tego, co ten dzień wskazuje?`

`3. Jak pojęcie upadku duchowego Babilonu czy też pojęcie znamienia bestii możemy wyjaśnić w sposób najmniej urażający uczucia zainteresowanych tą sprawą ludzi? Jak możemy przedstawiać te prawdy w sposób najbardziej atrakcyjny, choć rozumiemy, że mimo naszych najszczerszych wysiłków siłą rzeczy będą one bolesne dla niektórych osób?`