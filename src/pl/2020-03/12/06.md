---
title:  Ostatnie Boże wezwanie
date:  17/09/2020
---

`Przeczytaj Ap 14,8; 17,3-6; 18,1-4. Czego uczą te wersety o duchowym Babilonie?`

W Apokalipsie Jana słowo Babilon symbolizuje fałszywy system religijny oparty na ludzkich uczynkach, ludzkiej tradycji i fałszywych doktrynach. System ten wynosi ludzi z ich samousprawiedliwieniem ponad Jezusa i Jego bezgrzeszne życie. Stawia przykazania różnych nauczycieli religii nad przykazaniami Bożymi. Starożytny Babilon był ośrodkiem bałwochwalstwa, kultu słońca i fałszywej nauki o nieśmiertelności duszy. Fałszywy system religijny czasów końca posiada wiele religijnych nauk i praktyk starożytnego Babilonu. Ostatnie Boże przesłanie do umierającego świata jest przesłaniem o Jezusie i Jego sprawiedliwości. Jest echem niebiańskiego wezwania:

— „Upadł, upadł Wielki Babilon (...) Wyjdźcie z niego, ludu mój” (Ap 18,2.4).

Bóg w swój sposób powołał do istnienia Kościół Adwentystów Dnia Siódmego, aby głosił przesłanie o Chrystusie w całej jego pełni. Wywyższanie Jezusa to zwiastowanie wszystkiego, czego On nauczał. Jest to opowiadanie o Tym, który nazwał siebie „drogą, prawdą i życiem” (J 14,6 BRP). Siłą rzeczy przesłanie to obnaża fałsz duchowego Babilonu w przeciwieństwie do prawdy nauczanej przez Jezusa.

`Przeczytaj Ap 14,7.9-11. Jakie przeciwne sobie obiekty kultu zostały uwydatnione w tych wersetach?`

W 14. rozdziale Apokalipsy Jana opisano dwa różne przejawy oddawania czci — oddawanie czci Stwórcy oraz oddawanie czci bestii. Te dwa rodzaje oddawania czci ściśle wiążą się z Bożym dniem odpoczynku i nabożeństwa — prawdziwym siódmym dniem tygodnia (sobotą) — oraz fałszywym dniem odpoczynku. Sobota oznacza odpoczynek, pewność i bezpieczeństwo, jakie mamy w Chrystusie, naszym Stwórcy, Odkupicielu i Przychodzącym Królu. Fałszywy dzień odpoczynku symbolizuje ludzką namiastkę opartą na pokrętnym rozumowaniu i zarządzeniach samozwańczej władzy religijnej.

`Przeczytaj Ap 14,12. O czym mówi ten werset, zwłaszcza w powiązaniu z tym, co zostało napisane wcześniej w tym rozdziale? Jak prawo i łaska zostały ukazane w tym wersecie? Czego powinno to nauczyć nas o prawie i łasce jako nierozłącznych częściach ewangelii?`