---
title:  Przesłanie Apokalipsy Jana na czas końca
date:  15/09/2020
---

Centrum Apokalipsy Jana jest jej 14. rozdział. Rozdział ten ma ogromne znaczenie dla ludu Bożego żyjącego w ostatnim okresie dziejów ludzkości. Przedstawia on Boże przesłanie do świata w czasach ostatecznych. To końcowe przesłanie jest niezwykle ważne dla ludu Bożego i całej ludzkości.

`Przeczytaj Ap 14,14-20. Jakie symbole zostały tu użyte w celu przedstawienia powtórnego przyjścia Chrystusa?`

Symbolika żniwna jest wykorzystywana w Biblii w celu przedstawienia powtórnego przyjścia Chrystusa (zob. Mt 13,37-43; Mk 4,29). W 14. rozdziale Apokalipsy Jana zżęcie dojrzałego zboża symbolizuje odkupienie sprawiedliwych, a zbiór dojrzałych winogron — zniszczenie bezbożnych. W Ap 14,6-12 znajduje się pilne przesłanie na czasy ostateczne, by przygotować ludzi na ostateczne żniwo ziemi.

`Przeczytaj Ap 14,6-7. Jakie jest sedno przesłania zawartego w tych dwóch wersetach? Jak pomagają nam one zrozumieć, kim jesteśmy jako adwentyści dnia siódmego?`

Przesłanie pierwszego anioła w 14. rozdziale Apokalipsy Jana jest skierowane w XXI wieku do ludzkości poszukującej celu w swoim życiu. Zawiera ono ewangelię Bożej łaski zapewniającej przebaczenie wszystkim skruszonym grzesznikom. Usprawiedliwienie Boże oczyszcza nas od winy grzechu i daje nam moc, byśmy stali się zwycięzcami. Przesłanie to jest podstawą poczucia własnej wartości związanego z faktem, iż zostaliśmy stworzeni i odkupieni przez Chrystusa. Wskazuje też, że pewnego dnia wszelka sprawiedliwość zostanie wymierzona na ostatecznym sądzie Bożym. Jest to niesamowicie dobra nowina, gdyż objawia fakt, że niesprawiedliwość nie będzie trwała wiecznie.

`„Adwentyści dnia siódmego stali się w szczególnym sensie stróżami na świecie i roznosicielami światła, im bowiem powierzone zostało ostatnie poselstwo przestrogi, jakiego udzielić należy ginącemu światu. Na nich też spoczywa blask cudownego światła bijącego od Słowa Bożego. Im powierzona została praca najbardziej doniosła i uroczysta: mają ogłosić poselstwo pierwszego, drugiego i trzeciego anioła. Nie ma żadnej pracy, która by miała większe znaczenie. Dlatego też nie mogą pozwolić sobie na to, aby cokolwiek zaprzątało ich uwagę”1. Jak możemy odnieść te słowa do siebie jako Kościoła/zboru i, co ważniejsze, do każdego z nas osobiście?`