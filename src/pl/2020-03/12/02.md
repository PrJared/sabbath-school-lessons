---
title:  Przesłanie teraźniejszej prawdy według Piotra
date:  13/09/2020
---

W dziejach zbawienia Bóg raz po raz przekazywał szczególne przesłania przez swoje prorocze Słowo, by przygotować ludzi na to, co miało nastąpić. Bóg nigdy nie jest zaskoczony biegiem wydarzeń (zob. Iz 46,9-10). On przygotowuje swój lud na przyszłe wydarzenia, posyłając proroków, by przekazali Jego przesłanie, zanim nastąpi sąd (zob. Am 3,7). W czasach przed potopem Bóg przez Noego przekazał światu przesłanie ostrzegające przed mającym nastąpić globalnym kataklizmem. W Egipcie Bóg powołał Józefa, by podczas siedmiu lat obfitości przygotować państwo na siedem lat głodu. Izraelscy prorocy ostrzegali przywódców przed mającym nastąpić babilońskim najazdem i zniszczeniem Jerozolimy. Przesłanie Jana Chrzciciela wzywające do skruchy przygotowało naród żydowski na pierwsze przyjście Jezusa.

`Przeczytaj 2 P 1,12. Jakiego wyrażenia użył Piotr w celu opisania Bożego przesłania skierowanego do jego pokolenia?`

`Przeczytaj 2 P 1,16-21. Czym było to przesłanie teraźniejszej prawdy1 (zob. 2 P 1,12 BB), które głosili Piotr i pierwsi chrześcijanie?`

W pierwszym wieku chrześcijańskiej ery przesłaniem o wiecznym znaczeniu było to, że Chrystus przyszedł. Miłość Ojca została objawiona przez ofiarę Chrystusa na krzyżu. Choć „zapłatą za grzech jest śmierć” (Rz 6,23), to jednak Chrystus umożliwił wszystkim ludziom przyjęcie życia wiecznego. Od nas zależy, czy przyjmiemy je przez wiarę (zob. Rz 3,23; Ef 2,8). To przesłanie zbawienia w Jezusie nigdy się nie przedawni. Jest to teraźniejsza prawda dla każdego pokolenia.

Ostatnia księga Biblii, Apokalipsa Jana, przedstawia Jezusa i Jego wieczne zbawienie w powiązaniu z czasem końca i z przygotowaniem ludzi na Jego rychłe powtórne przyjście. Obnaża fałsz ludzkiej tradycji i religijności, zgodnie z którą traktuje się własną osobę jako centrum wszystkiego. Od początku do końca Apokalipsa Jana objawia Jezusa i Jego dzieło dokonane dla ludzkości.

Jezus jest prawdziwym świadkiem charakteru swojego Ojca. On jest „władcą nad królami ziemskimi” (Ap 1,5). Jest Tym, „który miłuje nas i który wyzwolił nas z grzechów naszych przez krew swoją, i uczynił nas rodem królewskim, kapłanami Boga i Ojca” (Ap 1,5-6; zob. Ap 1,1-4). Apokalipsa Jana to księga o Jezusie i Jego przesłaniu na czas końca mającym na celu przygotowanie ludzi na Jego rychłe powtórne przyjście.

`Gdy myślisz o Apokalipsie Jana, co przychodzi ci do głowy? Czy myślisz o bestiach i proroczych symbolach, czy o Jezusie? Dlaczego Jezus dał nam proroctwa w Apokalipsie Jana? Jak objawiają one Jego miłosierne plany wobec ludzkości?`