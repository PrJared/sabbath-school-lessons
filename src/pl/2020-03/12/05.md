---
title:  Pełniejsze zrozumienie Bożego przesłania
date:  16/09/2020
---

Przesłanie Apokalipsy Jana na czasy ostateczne dla całej ludzkości przedstawia Jezus w pełni swojej zbawiennej łaski (zob. Ap 14,6). Jest to żarliwe wezwanie do bojaźni Bożej, czyli do oddawania czci Bogu we wszystkim, co czynimy — do szanowania Jego przykazań i posłuszeństwa Jego prawu w świetle sądu Bożego (zob. Ap 14,7). Bać się Boga, to myśleć o Nim we właściwy sposób. Jest to wezwanie do życia zgodnego z wolą Boga oraz stawiania Go na pierwszym miejscu w naszych myślach. Jest to postawa posłuszeństwa prowadząca nas do pobożnego życia (zob. Prz 3,7; Dz 9,31; 1 P 2,17). Przesłanie to zaprasza nas także do oddawania chwały Bogu. Oddawanie chwały Bogu odnosi się do wszystkiego, co czynimy w każdym obszarze naszego życia.

`Przeczytaj Koh 12,13-14 oraz 1 Kor 6,19-20. Jak wersety te pomagają nam zrozumieć, co znaczy zarówno bać się Boga, jak i oddawać Mu chwałę?`

W czasach moralnej nieodpowiedzialności, gdy miliony ludzi czują, że nie odpowiadają za swoje czyny przed nikim prócz samych siebie, to przesłanie o godzinie sądu przypomina nam, że jesteśmy odpowiedzialni przed Bogiem za nasze postępowanie. Istnieje powiązanie między czcią dla Boga i posłuszeństwem wobec Niego a Jego sądem. Posłuszeństwo jest owocem zbawiennej więzi z Jezusem. Jedynie Jego sprawiedliwość jest wystarczająco dobra, by przetrwać sąd, i jednocześnie w Jego sprawiedliwości (przypisanej nam z łaski przez wiarę) jesteśmy bezpieczni. Dzięki Jego sprawiedliwości żyjemy, by chwalić Jego imię całym naszym życiem.

`Przeczytaj Ap 14,7; 4,11; Rdz 2,1-3; Wj 20,8-11. Co jest podstawą prawdziwego oddawania czci Bogu i jak sobota, siódmy dzień tygodnia, odzwierciedla to zrozumienie?`

Szatan atakuje ustanowioną przez Boga sobotę (szabat), bo wie, że ten dzień jest sednem wszystkiego, co składa się na oddawanie czci Bogu. Sobota wywyższa Chrystusa jako Stwórcę i wzywa wszystkich ludzi do oddania pokłonu „temu, który stworzył niebo i ziemię” (Ap 14,7). Przemawia donośnie w czasach, gdy większość ludzkości przyjęła wiarę w ewolucję. Wzywa nas do oddawania czci Jezusowi, który nas stworzył i daje nam świadomość naszej prawdziwej wartości w Nim.

`Zastanów się, jak ważna jest sobota przypominająca o Bogu jako naszym Stwórcy, a więc jedynym, który jest godny naszej najwyższej czci. Co może być ważniejsze niż Boże przykazania, w tym przykazanie nakazujące nam święcenie siódmego dnia tygodnia w celu pamiętania o Bogu jako naszym Stwórcy?`