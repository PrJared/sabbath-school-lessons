---
title:  Apokalipsa Jana skupia się na czasach końca
date:  14/09/2020
---

Ewangelie skupiają się przede wszystkim na pierwszym przyjściu Chrystusa. Opowiadają o Jego narodzeniu, życiu, działalności, śmierci i zmartwychwstaniu. Choć mówią także o Jego powtórnym przyjściu, nie jest to ich najważniejszy cel. Natomiast Apokalipsa Jana kieruje uwagę przede wszystkim na powtórne przyjście Chrystusa jako szczytowy punkt odwiecznego konfliktu między dobrem a złem. Każdy z proroczych ciągów Apokalipsy Jana kończy się przyjściem Pana Jezusa w chwale.

`Przeczytaj Ap 1,7; 11,15; 14,14-20; 19,11-18. Jakie podobne zakończenie występuje w każdym z tych fragmentów Apokalipsy Jana?`

Od pierwszego do ostatniego rozdziału Apokalipsy Jana zwieńczeniem każdego z proroctw tej księgi jest powtórne przyjście Jezusa. „Baranek zabity” (Ap 5,12) przychodzi jako „Król królów i Pan panów” (Ap 19,16). On pokona wszystkich wrogów, którzy uciskają i prześladują Jego lud (zob. Ap 17,14). On wyzwoli swoich wiernych z koszmaru grzechu i przywiedzie ich do chwały. Wielki bój między dobrem a złem dobiegnie końca. Ziemia zostanie odnowiona, a odkupieni ludzie zamieszkają na niej ze swoim Panem na wieki (zob. Ap 21,1-4).

W Ap 22,7 (zob. także Ap 22,12.17.20) Jezus mówi:

— „I oto przyjdę wkrótce. Błogosławiony, który strzeże słów proroctwa tej księgi”.

Tak więc ostatnim apelem Jezusa skierowanym do całej ludzkości jest prośba o przyjęcie Jego miłości i Jego łaski oraz podążanie za Jego prawdą i przygotowanie się na Jego rychłe powtórne przyjście. Apokalipsa Jana kończy się zaproszeniem Jezusa: „A Duch i oblubienica mówią: Przyjdź! A ten, kto słyszy, niech powie: Przyjdź!” (Ap 22,17).

Nasz Pan zaprasza wszystkich, którzy pragną życia wiecznego, by przyszli do Niego. Następnie wzywa tych, którzy przyjęli przesłanie zbawienia i gorliwie oczekują Jego powtórnego przyjścia, by przyłączyli się do Niego w zapraszaniu innych do przyjęcia przesłania Jego miłości. Wysyła nas z misją głoszenia Jego przesłania, by przygotować świat na Jego bliskie powtórne przyjście. Nie ma nic, co dawałoby większe spełnienie w tym życiu niż uczestniczenie z Jezusem w Jego misji. Nie ma nic bardziej sensownego niż współdziałanie z Chrystusem w Jego planie zbawienia realizowanym w czasie ostatecznym.

`Chrystus przyjdzie wkrótce! Jan napisał o tym prawie dwa tysiące lat temu. Zważywszy na biblijne zrozumienie stanu człowieka po zgonie, dlaczego powtórne przyjście Chrystusa z punktu widzenia naszego osobistego doświadczenia nie jest dalsze niż chwila naszej śmierci? Jak ten fakt pomaga nam zrozumieć, iż dla każdego pokolenia powtórne przyjście Chrystusa było bliskie?`