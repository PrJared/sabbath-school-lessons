---
title:  Przesłanie warte głoszenia
date:  12/09/2020
---

### Studium Bieżącego Tygodnia
2 P 1,12.16-21; Ap 19,11-18; 14,14-20; Koh 12,13-14; Ap 14,6-12.

> <p>Tekst Pamięciowy</p>
> „I widziałem innego anioła, lecącego przez środek nieba, który miał ewangelię wieczną, aby ją zwiastować mieszkańcom ziemi i wszystkim narodom, i plemionom, i językom, i ludom, który mówił donośnym głosem: Bójcie się Boga i oddajcie mu chwałę, gdyż nadeszła godzina sądu jego, i oddajcie pokłon temu, który stworzył niebo i ziemię, i morze, i źródła wód” (Ap 14,6-7).

Pojednawcza śmierć Chrystusa została poniesiona przez Niego za wszystkich ludzi, którzy kiedykolwiek żyli na ziemi. Tak więc ewangelia jest przeznaczona dla wszystkich ludzi — wszystkich grup językowych, kultur i narodowości. Ewangelia jest jak most ponad wszelkimi podziałami. Jest ona dobrą nowiną o tym, że Jezus swoim życiem, swoją śmiercią i swoim zmartwychwstaniem odniósł zwycięstwo nad mocami i zwierzchnościami piekła. Ewangelia to dobra nowina o Jezusie. On umarł za nas i teraz żyje w nas. Przyszedł raz, by wyzwolić nas od kary i mocy grzechu, a powtórnie przyjdzie, by wyzwolić nas od obecności grzechu. Poniósł śmierć, na którą my zasłużyliśmy, abyśmy mogli wieść życie, na które On zasłużył. W Chrystusie jesteśmy usprawiedliwieni i uświęceni, a pewnego dnia zostaniemy całkowicie przemienieni i uwielbieni.

Biblia wyraźnie ukazuje dwa przyjścia Jezusa jako najważniejsze epokowe wydarzenia. Po raz pierwszy przyszedł On, by nas odkupić, a powtórnie przyjdzie, by zabrać nas do swojego domu, gdyż zapłacił za nas nieskończenie wielką cenę. Ostatnia księga Biblii, Apokalipsa Jana, została napisana, by przygotować świat na powtórne przyjście Jezusa. W miarę zbliżania się końca jej przesłanie jest coraz bardziej naglące. W lekcji tego tygodnia będziemy studiować aktualność przesłania Apokalipsy Jana dla ludzkości w XXI wieku. Na nowo odkryjemy wezwanie Jezusa skierowane do Jego Kościoła w czasie końca — wezwanie do głoszenia przesłania przeznaczonego na ten czas.