---
title:  Małe grupy to Boży pomysł
date:  30/08/2020
---

`Przeczytaj Rdz 1,1-2.26; Hbr 1,1-2; Ef 3,8-9. Jak wersety te świadczą o jedności osób Bóstwa?`

Ojciec, Syn i Duch Święty wspólnie uczestniczyli w dziele stworzenia. Każda z tych osób Bóstwa pełniła inną rolę, ale działała razem w niewidzialnej jedności. Ojciec był Głównym Projektantem — Wielkim Planistą. Swój plan zrealizował przez Jezusa jako Sprawcę Dzieła Stworzenia, który pozostawał w zgodzie z mocą Ducha Świętego. Takie nadprzyrodzone działanie zupełnie wykracza poza zakres naszego pojmowania. Możemy jednak jasno pojąć nie tylko rzeczywistość naszego stworzonego świata i kosmosu, ale i fakt, że sam Bóg stworzył to wszystko (zob. Rz 1,18-20).

Małe grupy były od początku Bożym ideałem. Choć należy zachować ostrożność w wyszukiwaniu podobieństw do wielu tajemniczych rzeczy dotyczących Bóstwa, możemy z pewnym przybliżeniem powiedzieć, że Ojciec, Syn i Duch Święty stworzyli pierwszą małą grupę w dziejach wszechświata. Razem uczestniczyli w stworzeniu ludzkości, a następnie po pojawieniu się grzechu razem przystąpili do realizacji planu odkupienia.

`Porównaj J 10,17-18 z Rz 8,11 i 1 Kor 15,15. Jak zmartwychwstanie Chrystusa ukazuje jedność Ojca, Syna i Ducha Świętego w planie zbawienia?`

Ojciec, Syn i Duch Święty są zjednoczeni jako mała grupa w celu odkupienia ludzkości. „Plan zbawienia został ułożony podczas narady u Nieskończonego Istniejącego od Wieczności”1. Nie ma dla Boga nic ważniejszego niż zbawienie jak największej liczby ludzi (zob. 1 Tm 2,4; 2 P 3,9). Małe grupy mogą mieć wiele różnych celów, które będziemy studiować w lekcji tego tygodnia, ale ich nadrzędnym celem jest kierowanie uwagi na pozyskiwanie zgubionych ludzi dla Jezusa. Działając w małych grupach, możemy pomagać sobie i innym osobom. Ostatecznym celem małych grup jest zdobywanie dusz.

`Pomyśl o tajemnicy jedności naszego Boga. Trudno ją pojąć, nieprawdaż? Jednak możemy wierzyć nawet w to, czego w pełni nie rozumiemy. Dlaczego ważne jest, by chrześcijanie trzymali się tej zasady w sprawach wiary?`