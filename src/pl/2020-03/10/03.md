---
title:  Małe grupy w Piśmie Świętym
date:  31/08/2020
---

Biblia podaje wiele przykładów małych grup modlących się razem, cieszących się wspólnotą, wspierających się i pracujących razem dla Chrystusa. Te grupy dawały ludowi Bożemu okazję do dzielenia się obowiązkami i pełnego wykorzystywania różnorodnych darów duchowych. Małe grupy dają Bogu możliwość pełniejszego posługiwania się każdym z nas.

`Przeczytaj Wj 18,21-25. Jakiej opatrznościowej rady udzielił Mojżeszowi jego teść, Jetro, i jak ona wpłynęła na działalność żydowskiego przywódcy? Dlaczego propozycja midiańskiego kapłana była tak ważna?`

Wszyscy Izraelici w obozie zostali podzieleni na dziesięcioosobowe grupy pod kierunkiem pobożnych przywódców. Te małe grupy były miejscami rozwiązywania różnych problemów, ale także czymś więcej — wspólnotami, gdzie można było zapobiegać problemom i rozwijać duchowe życie. Były miejscami, gdzie można było nauczać planu Boga wobec Izraelitów. W takich grupach ludzie mogli nawiązywać bliskie i przyjazne kontakty pomagające wszystkim zaangażować się w dobre dzieło. Niewątpliwie wówczas — podobnie jak i obecnie — ludzie zmagali się z różnymi trudnościami, w pokonywaniu których inni współwyznawcy mogli im pomóc. Małe grupy dają możliwość tworzenia ciepłej i opiekuńczej wspólnoty, duchowego rozwoju i rozwiązywania różnorakich problemów.

To ciekawe, iż badacze małych grup twierdzą, że idealna mała grupa powinna liczyć od sześciu do dwunastu osób. W tym przedziale mieszczą się małe grupy stworzone przez Mojżesza i Jezusa.

`Przeczytaj Łk 6,12-13; Mt 10,1; Mk 3,13-15. Jaki podwójny cel miał Jezus, powołując uczniów i wybierając ich, by byli częścią Jego małej grupy?`

Jezus powołał uczniów, by przygotować ich duchowo i praktycznie do realizowania Jego misji w świecie. Pozostając w społeczności z Nim, mieli wzrastać w łasce. W tej małej grupie mieli się uczyć skutecznej służby. Dzień po dniu patrzyli, jak Jezus zaspokajał potrzeby ludzi, a przez obserwację uczyli się posługiwania darami, które otrzymali. Celem małej grupy Jezusa były zarówno indywidualny rozwój duchowy, jak i pomoc potrzebującym.

`Pomyśl o jakimś okresie w swoim życiu, gdy byłeś zaangażowany w działalność małej grupy ludzi, którzy troszczyli się o siebie nawzajem i działali, by osiągnąć wspólny cel. Czego się nauczyłeś z tego doświadczenia i jak pomogło ci ono zrozumieć wartość małych grup w kontekście chrześcijańskiej wiary?`