---
title:  Radosne zaangażowanie
date:  29/08/2020
---

### Studium Bieżącego Tygodnia
Rdz 1,1-2.26; Wj 18,21-25; 1 Kor 12,12-25; Dz 16,11-15.40; 4,31; 12,12.

> <p>Tekst Pamięciowy</p>
> „Wtedy rzekł uczniom swoim: Żniwo wprawdzie wielkie, ale robotników mało. Proście więc Pana żniwa, aby wyprawił robotników na żniwo swoje” (Mt 9,37-38).

Ktoś kiedyś powiedział:

— W wielości jest siła.

W pewnym sensie jest to prawdą. Czy zauważyłeś na przykład, że w grupie jesteś znacznie bardziej skłonny do regularnych ćwiczeń, niż gdy próbujesz robić to samodzielnie? Wielu ludzi przyłącza się do klubów zdrowia i uczęszcza na zorganizowane zajęcia sportowe, gdyż wierzą oni, że będą ćwiczyć lepiej i będzie im to sprawiać więcej radości, jeśli będą to czynić w grupie. Jest tak dlatego, że Bóg stworzył nas do życia we wspólnocie. Jesteśmy społecznymi istotami, a to, co sprawdza się w sporcie i rekreacji, sprawdza się także w wielu innych dziedzinach życia. Nasza aktywność przynosi lepsze rezultaty, gdy mamy odpowiedni system społecznego wsparcia. Dotyczy to także spraw duchowych.

W Biblii małe grupy zostały przedstawione jako jedna z boskich metod wzmacniania naszej wiary, poznawania Słowa Bożego, pogłębiania naszego życia modlitewnego i przygotowywania nas do składania świadectwa. Ojciec, Syn i Duch Święty tworzą małą grupę. Mojżesz był liderem małej grupy. Jezus stworzył małą grupę ze swoich uczniów, a apostoł Paweł przemierzał rzymskie państwo z małą grupą ewangelizacyjną.

W lekcji tego tygodnia skupimy się na biblijnej podstawie działalności małych grup i odkryjemy, jak zaangażowanie w tę działalność może przynosić radość nam i innym ludziom.