---
title:  Zorganizowani do służby
date:  01/09/2020
---

`Przeczytaj 1 Kor 12,12-25. Jak ludzki organizm ilustruje harmonijne współdziałanie ludzi w małych grupach?`

Paweł nie tylko przedstawił znaczenie darów duchowych w życiu Kościoła, ale także wskazał wzorzec ich uporządkowania. Omówił istnienie darów duchowych w ramach ciała Chrystusowego.

Badania anatomiczne i fizjologiczne pokazują, że organy ludzkiego ciała są połączone w różne wzajemnie zależne od siebie układy (na przykład układ kostny, krwionośny, oddechowy czy trawienny). Dary duchowe są jak różne części organizmu. Działają najlepiej wtedy, gdy znajdują się w grupach. W większości przypadków nie mogą działać w pojedynkę. Nasz organizm nie jest przypadkową zbieraniną poszczególnych organów działających w bezładny sposób. Każda czynność organizmu wymaga harmonijnej pracy danego układu, w którym organy działają we wspólnym celu.

Wszystko to mówi nam coś o otaczającym nas środowisku, w którym najlepiej możemy posługiwać się naszymi darami duchowymi. Łatwo jest bowiem popaść w zniechęcenie, gdy działamy sami, ale gdy należymy do małej grupy osób o podobnych zainteresowaniach i celach, odkrywamy, że nasze wysiłki mogą zostać znacznie lepiej ukierunkowane i pełniej wykorzystane.

Małe grupy są najlepszymi środowiskami do rozwijania darów duchowych i mogą się stać głównym ośrodkiem działalności misyjnej zboru.

Ellen G. White podkreśliła wartość małych grup, napisała bowiem: „Ten, który nie może się mylić, ukazał mi, że tworzenie małych grup jest podstawą chrześcijańskiego działania. Jeśli zbór jest duży liczebnie, niech członkowie zboru podzielą się na małe grupy, by działać nie tylko na rzecz współwyznawców, ale także i dla dobra niewierzących. Jeśli w jakimś miejscu jest tylko dwóch lub trzech ludzi znających prawdę, niech utworzą grupkę współpracowników. Niech zachowują nierozerwalną więź miłości i jedności, zachęcając się wzajemnie do czynienia postępów oraz czerpiąc od siebie nawzajem odwagę, siłę i wsparcie”1.

Działalność małych grup została zarządzona przez Boga, by umożliwić każdemu z członków zboru duchowy rozwój, doświadczenie bliskiej wspólnoty oraz wykorzystanie w służbie darów duchowych otrzymanych od Boga.

`Zastanów się nad powyższym cytatem z książki Ellen G. White. Przeanalizuj go zdanie po zdaniu. Jak ta boska rada może zostać zastosowana w twoim zborze?`