---
title:  Nowotestamentowe małe grupy
date:  02/09/2020
---

Kościół nowotestamentowy rozwijał się w szybkim tempie. W ciągu kilku lat z małej grupki wierzących urósł do dziesiątek tysięcy członków. Wiele czynników przyczyniało się do napływu nowych wierzących i pojawienia się tego zjawiska polegającego na gwałtownym rozwoju Kościoła. Jezus, pełniąc swoją kaznodziejską misję, zasiał ziarno ewangelii i przygotował wielu ludzi na przyjęcie dobrej nowiny głoszonej przez Jego uczniów. Po wniebowstąpieniu Chrystusa Duch Święty zstąpił z mocą w dniu Pięćdziesiątnicy na modlących się uczniów. Jednym z czynników przyczyniających się do szybkiego liczebnego rozwoju Kościoła nowotestamentowego była jego organizacja, której podstawą były małe grupy. To właśnie one umożliwiły tak szybki rozwój chrześcijaństwa.

`Przeczytaj Dz 18,1-5; 20,1-4. Dlaczego Łukasz wymienił z imienia tych, którzy współpracowali z apostołem Pawłem?`

To fascynujące, że Łukasz wymienia imiona współpracowników Pawła, dla którego każdy z nich był ważny. Apostoł znał ich z imienia, wspierali się bowiem wzajemnie w swojej służbie ewangelizacyjnej. Choć Łukasz wymienił niewiele osób, dowodzi to ważności ścisłej współpracy, nawet w niewielkiej grupie.

Każda z tych osób z pewnością miała dary odmienne od darów innych osób. Ludzie ci pochodzili z różnych środowisk i różnych kultur. Ich sposoby patrzenia na różne sprawy nie zawsze były podobne, ale każda z tych osób wnosiła cenny wkład w dzieło Chrystusa. Ich różnorodne dary, odmienne pochodzenie i zróżnicowane doświadczenia przyczyniały się do rozwoju Kościoła. Wszyscy wnosili jakiś wkład w misję Chrystusa dzięki bogactwu swojego pochodzenia i osobistego doświadczenia z Jezusem.

`Porównaj Dz 16,11-15.40 z Dz 12,11-12. Jakie zaproszenie skierowała Lidia do Pawła bezpośrednio po swoim nawróceniu? Dokąd udali się zarówno Paweł, jak i Piotr po wyjściu z więzienia?`

Nowotestamentowi wierzący regularnie spotykali się w domach. Domy chrześcijan stały się ośrodkami wpływu i centrami działalności małych grup.

`Czy myślałeś o stworzeniu małej grupy misyjnej w swoim domu lub o przyłączeniu się do przyjaciół, którzy chcą rozpocząć taką działalność w swoim domu? Jeśli już należysz do takiej małej grupy, to pomyśl o tym, co podczas pierwszej części nabożeństwa sobotniego mógłbyś powiedzieć o dobrodziejstwach wynikających z jej istnienia.`