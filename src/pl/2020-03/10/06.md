---
title:  Siła małych grup
date:  03/09/2020
---

Małe grupy są narzędziami, których Bóg używa do rozwoju swojego Kościoła. Są one bezpiecznymi przystaniami dla ludzi pragnących zwierzyć się ze swoich problemów i omówić z innymi wspólnie podzielane troski. Dają one okazję do duchowego wzrostu w atmosferze bliskich więzi. Wielu niechrześcijan początkowo znacznie lepiej czuje się w małej grupie domowej, niż uczęszczając na tradycyjne nabożeństwa w zborze.

`Przeczytaj Dz 4,31; 12,12; 20,17-19.27-32. Wymień poszczególne elementy składające się na działalność tych nowotestamentowych małych grup. Co robili wspólnie ich uczestnicy?`

Pierwsi chrześcijanie spotykali się ze sobą, by przebywać razem, modlić się wspólnie, doświadczać wspólnoty, studiować Słowo Boże, przygotowywać się do służby na rzecz innych ludzi, chronić się nawzajem przed fałszywymi nauczycielami i uczestniczyć razem w działaniach ewangelizacyjnych.

Małe grupy się liczą. Ludzie łączący swoje dary duchowe w służbie Bożej oraz polegający na mocy Ducha Świętego w dziele ewangelizacji są potężną bronią w rękach Pana.

`Przeczytaj Mt 9,37-38. Co Jezus powiedział o żniwie i jakie jest według Niego rozwiązanie tego problemu?`

Uczniowie widzieli tylko nikłe możliwości postępu ewangelii, ale Jezus widział wielkie możliwości. Podzielił się z nimi dobrą nowiną, iż „żniwo wprawdzie wielkie”, a następnie wskazał problem: „…ale robotników mało” (Mt 9,37). Rozwiązaniem tego problemu — według Chrystusa — jest modlitwa do „Pana żniwa, aby wyprawił robotników na żniwo swoje” (Mt 9,38). Małe grupy są odpowiedzią na modlitwę Chrystusa, albowiem w wielkim stopniu zwiększają liczbę robotników pracujących podczas Jego żniwa.

Celem działania wszystkich prawdziwych małych grup jest składanie świadectwa o Jezusie i służba dla dobra bliźnich. Służba misyjna małych grup szybko ustaje, jeśli ich uwaga jest zwrócona tylko do wewnątrz, a nie na zewnątrz. Jeśli mała grupa zaczyna służyć tylko samej sobie i jest tylko grupą dyskusyjną, to rozminie się ze swoim powołaniem i utraci istotny powód swojego istnienia. Małe grupy istnieją po to, by prowadzić ludzi do Jezusa, umacniać ich wiarę w Niego i przygotowywać ich do dawania świadectwa o Nim.

`Czy to możliwe, że Bóg powołuje cię do założenia małej grupy spotykającej się w twoim domu? Dlaczego nie miałbyś się modlić w tej sprawie? Być może jesteś na progu jednej z najważniejszych zmian w swoim duchowym życiu.`