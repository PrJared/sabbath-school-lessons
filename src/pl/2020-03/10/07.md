---
title:  Do Dalszego Studium
date:  04/09/2020
---

Przed laty pewien niewielki zbór w pobliżu jednego z największych miast Europy postanowił, że musi uczynić coś znaczącego dla Pana. Zbór nie rozwijał się liczebnie od dawna. Od lat nie ochrzczono tam żadnego nowego wierzącego. Gdyby ten stan utrzymał się, zbór wkrótce po prostu wymarłby. Pastor i członkowie rady zboru modlili się gorliwie oraz starannie rozważyli, co mogą jeszcze uczynić.

Studiując Nowy Testament, postanowili powołać do istnienia małą grupę. Dziewięciu członków zboru podchwyciło ten pomysł. Postanowili modlić się razem i nauczyć się, jak założyć skutecznie działającą małą grupę. Wkrótce podjęli decyzję, że w domu każdego z nich powstanie miniośrodek ewangelizacyjny. Nauczyli się wykorzystywać na różne sposoby swoje dary duchowe. Rozpoczęli służbę polegającą na modlitwie i gościnności. Zawarli przyjaźnie w społeczeństwie. Zwrócili się w geście uprzejmości i dobroczynności do swoich bliskich, przyjaciół i byłych adwentystów. W wyniku tego liderzy małych grup rozpoczęli studiowanie Biblii w dziewięciu domach z czterdziestoma zainteresowanymi osobami. Byli zdumieni tym, czego dokonywał Duch Święty. Z czasem siedemnaście osób przyjęło chrzest. Przykład tego małego zboru — niegdyś znajdującego się w stanie zastoju — świadczy o tym, że małe grupy wprowadzają istotną zmianę. Są jednym z Bożych środków służących zaangażowaniu wielu członków zboru w działalność misyjną Kościoła.

**Pytania Do Dyskusji**

`1. Podczas pierwszej części nabożeństwa sobotniego omówcie istotne elementy każdej małej grupy wymienione w czwartkowej części lekcji. Jakie inne rodzaje działalności może podjąć mała grupa? W jaki sposób mała grupa może pomagać tym, którzy otrzymali szczególne dary w wykorzystaniu ich pełniej niż do tej pory?`

`2. Dlaczego tak ważne jest to, by małe grupy zachowywały misyjne nastawienie? Chociaż grupa taka sprawuje duszpasterską opiekę i wspiera swoich uczestników, dlaczego zawsze jej głównym celem musi być głoszenie ewangelii? Dlaczego ważne jest to, by mała grupa zawsze zachowywała łączność z macierzystym zborem?`

`3. Czy zdarzyło ci się należeć do małej grupy, która nie działała właściwie i z czasem się rozpadła? A może słyszałeś o takiej grupie? Podczas pierwszej części nabożeństwa sobotniego omów przyczyny, dlaczego do tego doszło.`

`4. Zastanów się nad tym, co wydarzyło się w opisanym powyżej zborze dzięki działalności małych grup. Dlaczego działały one tak dobrze? Dlaczego ich działanie, choć tak proste, było zarazem tak skuteczne? Dlaczego działanie w środowisku domowym — dającym poczucie większego bezpieczeństwa, a nie na gruncie zboru — może być skutecznym sposobem składania świadectwa w sąsiedztwie i społeczeństwie?`