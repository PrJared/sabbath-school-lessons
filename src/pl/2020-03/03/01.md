---
title:  Patrzeć na ludzi oczami Jezusa
date:  11/07/2020
---

### Studium Bieżącego Tygodnia
Mk 8,22-26; J 4,3-34; 1,40-41; Mk 12,28-34; Łk 23,39-43; Dz 8,26-38.

> <p>Tekst Pamięciowy</p>
> „I rzekł do nich: Pójdźcie za mną, a zrobię was rybakami ludzi!” (Mt 4,19).

Jezus jest mistrzem w zdobywaniu dusz. Przyglądając się temu, jak postępował z ludźmi, uczymy się, jak prowadzić innych do przyjęcia zbawienia w Jezusie Chrystusie. Przemierzając z Nim zatłoczone ulice Jerozolimy, piaszczyste ścieżki Judei i trawiaste wzgórza Galilei, odkrywamy zasady pozyskiwania bliźnich do Jego królestwa.

Jezus postrzegał wszystkich ludzi jako kandydatów do Jego królestwa. Patrzył na każdego człowieka oczyma boskiego współczucia. Widział w Piotrze nie prostego i porywczego rybaka, ale wielkiego kaznodzieję ewangelii. W Jakubie i Janie widział nie porywczych ludzi o skrajnych poglądach, ale pełnych gorliwości rzeczników łaski Bożej. W sercu Marii Magdaleny, Samarytanki oraz kobiety cierpiącej na krwotok widział głębokie pragnienie prawdziwej miłości i akceptacji. Tomasza postrzegał nie jako niedowiarka, ale człowieka dociekającego prawdy. Żydzi i poganie, mężczyźni i kobiety, łotr na krzyżu, setnik czy opętany nieszczęśnik — Jezus widział w nich dany przez Boga potencjał, gdyż patrzył na ludzi oczyma Zbawcy.