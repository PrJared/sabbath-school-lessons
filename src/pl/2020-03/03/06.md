---
title:  Dostrzeganie opatrznościowych możliwości
date:  16/07/2020
---

Dzieje Apostolskie są pełne przykładów tego, jak pierwsi chrześcijanie wykorzystywali opatrznościowe okazje do wspierania Królestwa Bożego. Od początku do końca księga ta podaje zdumiewające dokonania Kościoła wczesnochrześcijańskiego oraz opisuje jego rozwój mimo wyzwań wewnętrznych i zewnętrznych, z jakimi musiał się spotkać.

Na przykład w 2 Kor 2,12-13 apostoł Paweł opisuje swoje doświadczenie w Troadzie: „Gdy przybyłem do Troady dla zwiastowania ewangelii Chrystusowej, a drzwi zastałem otwarte w Panu, nie zaznałem spokoju ducha, bo nie zastałem tam Tytusa, mego brata; toteż pożegnawszy się z nimi, odszedłem do Macedonii”. Bóg łaskawie otworzył drzwi Pawłowi do zwiastowania ewangelii w Europie, a apostoł wiedział, że drzwi, które Bóg otwiera dzisiaj, mogą zostać zamknięte jutro. Dostrzegłszy możliwości, skorzystał z okazji i natychmiast popłynął do Macedonii.

Bóg Nowego Testamentu jest Bogiem otwartych drzwi — Bogiem, który daje nam opatrznościowe możliwości dzielenia się naszą wiarą. W Dziejach Apostolskich widzimy działanie Boga. Widzimy otwarte drzwi w miastach, regionach, krainach i sercach ludzi.

`Przeczytaj Dz 8,26-38. Co wersety te mówią o otwartości Filipa na Boże prowadzenie i jego wrażliwości na możliwości dawane mu przez Boga?`

„Anioł skierował Filipa do człowieka, który szukał światła i był gotowy przyjąć ewangelię. Także dzisiaj aniołowie będą kierować krokami ewangelicznych pracowników, którzy pozwolą, by Duch Święty uświęcił ich mowę oraz oczyścił i uszlachetnił ich serca. Anioł posłany do Filipa sam mógł wykonać pracę niezbędną dla Etiopczyka, ale nie taki jest Boży porządek działania. W Bożym planie to ludzie mają działać na rzecz swoich bliźnich”1.

Jeśli mamy uszy do słuchania i oczy do patrzenia, my także będziemy prowadzeni przez niewidzialnych aniołów, by skierować ludzi poszukujących ku prawdzie Królestwa Bożego.

`Zwróć uwagę na rolę Pisma Świętego w tym zdarzeniu. Zauważ, jak na tym etapie ważne było dla kogoś, kto znał i czytał Pismo Święte, by właściwie mu je objaśniono. Czego to nas uczy?`