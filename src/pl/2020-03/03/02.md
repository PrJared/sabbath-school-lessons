---
title:  Drugie dotknięcie
date:  12/07/2020
---

Tylko jeden cud opisany w Biblii został dokonany przez Jezusa w dwóch etapach. Było to uzdrowienie niewidomego w Betsaidzie. To zdarzenie zawiera ponadczasowe lekcje dla Kościoła Chrystusowego. Ilustruje Boży plan prowadzenia ludzi do Chrystusa przez chrześcijan. W Piśmie Świętym czytamy: „I przybyli do Betsaidy. I przyprowadzili do niego ślepego, i prosili go, aby się go dotknął” (Mk 8,22). Dwa kluczowe słowa w tym wersecie to czasowniki przyprowadzić i prosić. Wydaje się, że ów niewidomy nie przyszedł do Jezusa z własnej inicjatywy. To przyjaciele niewidomego uznali, że potrzebuje on pomocy, i przyprowadzili go do Zbawiciela. Być może nawet on sam niezbyt wierzył, ale oni wierzyli. Wierzyli, że Jezus może mu przywrócić wzrok.

W Nowym Testamencie opisanych jest około dwudziestu pięciu różnych cudownych uzdrowień dokonanych przez Jezusa. W ponad połowie przypadków to krewni lub przyjaciele przyprowadzili lub przynieśli chorych do Zbawiciela i prosili o ich uzdrowienie. Wielu ludzi nigdy nie przyjdzie do Jezusa, jeśli ktoś z wierzących nie przyprowadzi ich do Niego. Naszą rolą jest opowiedzenie ludziom o Jezusie i następnie przyprowadzenie ich do Niego.

Prosić to drugie słowo warte rozważenia w Mk 8,22. Grecki czasownik występujący w tym miejscu można też przetłumaczyć następująco: błagać (PWW), nawoływać, nakłaniać. Wyraża on usilną prośbę, ale pokorniejszą i łagodniejszą niż głośne żądanie. Zatem przyjaciele tego człowieka uprzejmie zaapelowali do Jezusa, wierząc, że chce i może On pomóc niewidomemu. Być może on sam nie miał takiej wiary, iż Jezus go uzdrowi, ale oni z pewnością w to wierzyli. Czasami musimy przynieść innych do Jezusa na skrzydłach naszej wiary.

`Przeczytaj Mk 8,22-26. Jak myślisz, dlaczego Jezus uzdrowił tego człowieka w dwóch etapach? Jaką naukę zawiera ta historia dla nas jako świadków Jezusa?`

Czy to możliwe, że i my nie widzimy ludzi wyraźnie? Czy czasami nie postrzegamy ich bardziej jako chodzące drzewa o nieokreślonych i mrocznych zarysach niż jako kandydatów do Królestwa Bożego? Jak myślisz, co sprawia, że czasami nie postrzegamy ludzi właściwie?

`Poza oczywistą lekcją o tym, jak Bóg posługuje się nami, by docierać do innych ludzi, czego jeszcze możemy się nauczyć z tej ewangelicznej historii? Czego może nauczyć nas na przykład to, że zarówno czynniki medyczne, jak i duchowe mogą mieć swój udział w leczeniu i duszpasterstwie zgubionych ludzi?`