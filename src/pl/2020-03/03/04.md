---
title:  Zacznij tam, gdzie jesteś
date:  14/07/2020
---

Ktoś słusznie powiedział:

— W życiu jedynym miejscem do startu jest to, gdzie się właśnie znajdujesz, ponieważ nie ma innego miejsca, by to zrobić.

Jezus podkreślił tę zasadę w Dz 1,8, gdy powiedział:

— „Ale weźmiecie moc Ducha Świętego, kiedy zstąpi na was, i będziecie mi świadkami w Jerozolimie i w całej Judei, i w Samarii, i aż po krańce ziemi”.

Przesłanie Jezusa do Jego uczniów było zbyt oczywiste, by je błędnie zrozumieć:

— Zacznijcie tam, gdzie jesteście. Składajcie świadectwo tam, gdzie Bóg was umieścił. Zamiast marzyć o lepszych okazjach, zacznijcie korzystać z tych, które się wam nadarzają. Oczami Bożymi dostrzegajcie możliwości będące w waszym zasięgu!

Nie musicie być najbardziej wykształconymi ludźmi na świecie ani najbardziej wygadanymi czy najbardziej utalentowanymi. Jakkolwiek talenty mogą być pomocne, gdy robi się z nich właściwy użytek, ostatecznie wszystkim, czego potrzebujecie, jest wasza miłość do Boga i bliźnich. Jeśli pragniecie składać świadectwo, Bóg da wam możliwości do czynienia tego.

`Przeczytaj J 1,40-41; 6,5-11; 12,20-26. Co te fragmenty Ewangelii Jana mówią ci o duchowym wzroku Andrzeja i jego podejściu do dawania świadectwa?`

Duchowe świadectwo Andrzeja przemawia do nas z mocą. Zaczął on od własnej rodziny — najpierw powiedział o Chrystusie swojemu bratu, Piotrowi. Następnie w tłumie ludzi wyszukał małego chłopca, który przekazał Jezusowi swój posiłek, a On cudownie go rozmnożył. Andrzej wiedział też, jak postąpić z Grekami. Zamiast wdawać się w teologiczną dyskusję, zrozumiał, że potrzebują oni spotkania z samym Jezusem.

Sztuka skutecznego zdobywania dusz to umiejętność nawiązywania dobrych kontaktów i okazywania troski o bliźnich. Pomyśl o bliskich ci osobach, które nie znają Jezusa. Czy widzą w tobie kogoś współczującego i troskliwego? Czy dostrzegają w twoim życiu pokój i sens, których pragną? Czy twoje życie jest zachętą do przyjęcia ewangelii? Pozyskujemy ludzi dla Boga przez dzielenie się z nimi ewangelią Jezusa. Stają się oni wtedy naszymi chrześcijańskimi przyjaciółmi, a w końcu, gdy podzielimy się z nimi przesłaniem biblijnej prawdy na czasy ostateczne, mogą się stać także adwentystami dnia siódmego.

`Dlaczego czasami trudno może być nam doprowadzić naszych bliskich do Chrystusa? Czy skutecznie opowiadasz o Jezusie swoim bliskim i przyjaciołom? Podziel się wskazówkami w tej kwestii, które mogą być pomocne dla innych.`