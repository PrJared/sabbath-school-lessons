---
title:  Lekcja akceptacji
date:  13/07/2020
---

Wskazując swoim uczniom, co znaczy patrzeć na każdego człowieka z nowej perspektywy, Jezus uczył ich, jak postrzegać ludzi z punktu widzenia nieba. Jego sposób postrzegania ludzi był radykalny. On widział ich nie takimi, jakimi byli, ale jakimi mogli się stać. We wszystkich swoich kontaktach z ludźmi traktował ich z godnością i szacunkiem. Często Jego sposób obcowania z ludźmi zaskakiwał nawet Jego uczniów. Tak było na przykład w przypadku Samarytanki.

W pewnym komentarzu biblijnym znajdujemy ciekawe spostrzeżenie dotyczące relacji panujących między Żydami i Samarytanami: „Rozbieżności między Samarytanami a Żydami pojawiły się już w najwcześniejszym okresie. Według 17. rozdziału 2 Księgi Królewskiej Samarytanie byli potomkami mezopotamskich ludów, które przymusowo osiedlone zostały w północnym Izraelu przez króla Asyrii po tym, jak Żydzi zostali stamtąd uprowadzeni do niewoli w 722 roku przed Chrystusem. Samarytanie łączyli kult Jahwe z rozmaitymi bałwochwalczymi praktykami”1. Samarytanie nie tylko byli bałwochwalcami, ale także ustanowili konkurencyjny stan kapłański i konkurencyjną świątynię na górze Garizim. Zważywszy na te teologiczne różnice dzielące Żydów z Samarytanami, uczniowie musieli być zakłopotani, gdy Jezus postanowił udać się do Galilei i przejść przez kraj Samarytan. Byli zaskoczeni tym, że ich Mistrz nie podjął religijnej dyskusji, ale odwołał się wprost do akceptacji, miłości i przebaczenia, których pragnęła Samarytanka.

`Przeczytaj J 4,3-34. Jak Jezus odniósł się do Samarytanki? Jak kobieta zareagowała na podjęcie rozmowy przez Chrystusa? Jak uczniowie przyjęli to spotkanie i jak Jezus poszerzył rozumienie przez nich pewnych spraw?`

Dozgonną lekcję, której Jezus pragnął nauczyć swoich uczniów i nas wszystkich, można wyrazić następująco: „Ci, którzy mają Ducha Chrystusowego, będą patrzeć na wszystkich ludzi oczami boskiego współczucia”2.

`Jakich ludzi — ze względu na miejscową kulturę i związane z nią normy społeczne — jesteś skłonny traktować pogardliwie i bez szacunku? Dlaczego musisz zmienić swoją postawę i jak może się dokonać taka zmiana?`