---
title:  Postępowanie z trudnymi ludźmi
date:  15/07/2020
---

Jezus w mistrzowski sposób radził sobie z trudnymi ludźmi. Słowem i czynem okazywał im akceptację. Słuchał uważnie ich trosk i zadawanych pytań oraz stopniowo objawiał im boskie prawdy. W najtwardszych sercach dostrzegał wewnętrzne pragnienie dobra, a w najgorszych grzesznikach — rzeczywiste pozytywne zadatki. Dla Jezusa nikt nie był poza zasięgiem ewangelii. Jezus z pewnością wierzył, że „nikt nie upada tak głęboko i nie jest na tyle podły, aby nie mógł znaleźć ratunku w Chrystusie”1. Jezus patrzył na ludzi innymi oczami niż my. Widział w każdym człowieku odbicie chwały pierwotnego stworzenia. Wpływał na myślenie ludzi tak, by pojęli możliwość tego, kim mogą się stać; i wielu podnosiło się, by sprostać Jego oczekiwaniom wobec nich.

`Przeczytaj Mt 4,18-19; 12,28-34; Łk 23,39-43. Jakie podobieństwa dostrzegasz między słowami skierowanymi przez Jezusa do Piotra i Jana, bezimiennego uczonego w Piśmie i złoczyńcy na krzyżu? Uważnie przestudiuj podejście Chrystusa do każdego z nich. Co szczególnego dostrzegasz?`

Wszędzie, dokądkolwiek Jezus się udawał, widział duchowe możliwości — widział kandydatów do Królestwa Bożego w najmniej spodziewanych miejscach. Takie zdolności nazywamy oczami wzrostu Kościoła. Oczy wzrostu Kościoła to pielęgnowana wrażliwość, by widzieć ludzi tak, jak Jezus ich widzi — jako tych, których można pozyskać dla Królestwa Bożego. Wymaga to także uszu wzrostu Kościoła — słuchania niewypowiedzianych potrzeb ludzi znajdujących się wokół nas. Wymaga to usłyszenia serdecznej tęsknoty za czymś, czego oni nie mają, nawet jeśli otwarcie tej tęsknoty nie wyrażają.

Proś Pana, by uczynił cię wrażliwym na działanie Ducha Świętego w życiu innych ludzi. Proś Boga o drugie dotknięcie i otworzenie twoich oczu na duchowe możliwości, które daje ci każdego dnia, byś mógł podzielić się swoją wiarą z bliźnimi. Proś Boga o widzące oczy, słuchające i wrażliwe serce oraz gotowość dzielenia się z innymi poznaniem Chrystusa, a nie będziesz się nudził w życiu. Nabierze ono nowego znaczenia. Będziesz miał poczucie zadowolenia i radości, jakich nigdy wcześniej nie doświadczyłeś. Jedynie ci, którzy pracują na rzecz wiecznego dobra bliźnich, mogą poznać zadowolenie płynące z takiej służby.