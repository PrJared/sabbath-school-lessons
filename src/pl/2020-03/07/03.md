---
title:  Stwórcza moc Słowa Bożego
date:  10/08/2020
---

`Porównaj Hbr 1,1-3; 4,12; Ps 33,6.9. Co te wersety mówią nam o mocy Słowa Bożego?`

Słowo Boże jest Żywym Słowem. Niesie ze sobą moc do dokonywania tego, co oznajmia. Ludzkie słowa mogą jedynie opisywać to, co istnieje, ale Bóg mówi o tym, czego jeszcze nie ma, a następnie stwarza to mocą swego słowa. Słowo Boże jest stwórczym Słowem. Słowo, które wychodzi z ust Boga, ma moc, by stworzyć wszystko, co zostanie powiedziane.

W historii stworzenia opisanej w 1. rozdziale Księgi Rodzaju wyrażenie „rzekł Bóg” (Rdz 1,3.6.11.14.20.24.26.29) występuje wielokrotnie. Słowo Boga ma taką moc, że gdy zostaje wypowiedziane, ukazuje się ląd, wyrastają rośliny, rozkwitają kwiaty, pojawiają się drzewa obsypane kwieciem i zwierzęta powołane do życia.

Hebrajskie słowo bara użyte w 1. rozdziale Księgi Rodzaju w związku ze stwórczymi działaniami Boga jest naprawdę fascynujące. W tej szczególnej formie oznacza stwarzanie przez Boga czegoś z niczego. Czasownik ten jest używany w tej formie wyłącznie wtedy, gdy Bóg jest podmiotem. To znaczy, że tylko Bóg może stwarzać (hebr. bara), a czyni to przez moc wypowiadanego przez siebie słowa.

Bóg nie tylko stworzył świat mocą swojego słowa, ale także podtrzymuje jego istnienie przez swoje słowo. Ta sama moc, jaka jest zawarta w wypowiadanym słowie Boga, jest zawarta także w Jego spisanym Słowie. Ten sam Duch Święty, który działał podczas stwarzania, działał także w procesie natchnienia Pisma Świętego. On jest obecny, gdy czytamy Biblię lub dzielimy się jej przesłaniem z bliźnimi. W Słowie Bożym jest życiodajna, odradzająca i stwórcza moc. „W Słowie Bożym znajdziemy twórczą moc, która powołała wszechświat do bytu. Ona rodzi życie. Każdy jej rozkaz jest równocześnie obietnicą. Jeżeli uznamy Słowo i zamkniemy je w duszy, otrzymamy życie Nieskończonego. Słowo przeobraża naturę i odradza duszę na obraz Boży”1.

Gdy osobiście przyjmujemy obietnice zawarte w Słowie Bożym, nasze życie zostaje zmienione, a gdy pomagamy bliźnim pojąć i przyjąć te zdumiewające obietnice, Duch Święty zmieni także ich.

`Wyobraź sobie, że Bóg przemówił i stało się! Jak możemy to pojąć? Co ta zdumiewająca prawda mówi o Jego mocy? Dlaczego prawda o stwórczej mocy Boga powinna być dla nas źródłem pocieszenia?`