---
title:  Dobrodziejstwa studiowania Słowa Bożego
date:  11/08/2020
---

Studiowanie Słowa Bożego przynosi liczne dobrodziejstwa. Według apostoła Piotra przez obietnice Pisma Świętego stajemy się „uczestnikami boskiej natury” (2 P 1,4). Według Jakuba „wszczepione w was Słowo, (…) może zbawić dusze wasze” (Jk 1,21). Paweł natomiast powiedział, że słowo łaski Pana „ma moc zbudować i dać wam dziedzictwo między wszystkimi uświęconymi” (Dz 20,32). Biblia odgrywa zbawienną rolę. Patrząc na Jezusa objawionego w całym Piśmie Świętym, zostajemy przemienieni. Patrząc na Niego w Jego Słowie, zostajemy upodobnieni do Niego (zob. 2 Kor 3,18). „Prawo dotyczące zarówno intelektualnej, jak i duchowej sfery ludzkiej natury głosi, że zmieniamy się poprzez przyglądanie się. Umysł stopniowo dostosowuje się do tego, z czym pozostaje w kontakcie”1.

`Przeczytaj 2 Tm 3,14-17 oraz J 17,14-17. Jakie jeszcze dobrodziejstwa wiążą się ze studiowaniem Słowa Bożego?`

Pisząc do Tymoteusza, swojego współpracownika, apostoł Paweł wzywał go, by był wierny Pismu Świętemu i korzystał z dobrodziejstw studiowania natchnionego Słowa. Według Pawła Pismo Święte jest „pożyteczne do nauki” (2 Tm 3,16). Objawia prawdę i obnaża kłamstwo. Wskazuje Boży plan dla ludzkości. Karci nasze grzechy, gani nasze błędne myślenie i poucza nas o sprawiedliwości. Pismo Święte objawia sprawiedliwość Chrystusa. Wiedzie nas od głupoty naszej grzeszności ku pięknu Jego sprawiedliwości. Gdy widzimy niesamolubną miłość Jezusa w przeciwieństwie do naszego egocentryzmu, ogarnia nas zdumienie. Gdy widzimy w Piśmie Świętym głębię Jego współczucia i troski, zmieniamy się. Gdy dzielimy się Jego Słowem z bliźnimi, także na nas wywiera to istotny wpływ. Patrząc na Jezusa w Jego Słowie, upodabniamy się do Niego. Składanie świadectwa to nie dzielenie się tym, co myślimy, ani nawet tym, w co wierzymy. To dzielenie się wiecznymi prawdami zawartymi w Słowie Bożym. Gdy Słowo Boże wnosi niesamowite błogosławieństwa w nasze życie, stajemy się wiarygodni, by mówić innym, jak może ono ubłogosławić także ich.

`Pomyśl o trudnościach, których osobiście doświadczyłeś, i o tym, jak Słowo Boże dodało ci wtedy siły. Czego nauczyłeś się z tego doświadczenia?`