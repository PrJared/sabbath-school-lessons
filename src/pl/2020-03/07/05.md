---
title:  Stosowanie Słowa Bożego
date:  12/08/2020
---

Ktoś kiedyś naliczył ponad trzy tysiące obietnic w Słowie Bożym. Każda z tych obietnic ma źródło w sercu miłującego Boga, „który według mocy działającej w nas potrafi daleko więcej uczynić ponad to wszystko, o co prosimy albo o czym myślimy” (Ef 3,20). Obietnice Boga to zobowiązania, które przyjmuje On na siebie wobec każdego z nas. Gdy powołujemy się na te obietnice przez wiarę i uczymy tego samego bliźnich, to wówczas błogosławieństwa nieba spływają na nas. Apostoł Paweł w Rz 8,32 zwraca uwagę na tę boską prawdę: „On, który nawet własnego Syna nie oszczędził, ale go za nas wszystkich wydał, jakżeby nie miał z nim darować nam wszystkiego?” Apostoł Piotr objaśnia tę obietnicę, pisząc: „Boska jego moc obdarowała nas wszystkim, co jest potrzebne do życia i pobożności” (2 P 1,3). Przez śmierć Chrystusa na krzyżu oraz Jego zwycięstwo nad szatanem i mocami piekła Bóg zapewnił nam wszystko, co niezbędne do pobożnego życia — życia duchowego. On obiecał także zadbać o nasze podstawowe fizyczne potrzeby.

`Porównaj 1 J 1,7-9 z Flp 4,13.19. Choć obietnice te dość znacznie różnią się między sobą, czego uczą nas o charakterze Boga? Jak obietnice te wpłynęły na ciebie?`

Obietnice zawarte w tych wersetach mówią o czymś innym, ale obraz Boga, który przedstawiają, jest podobny. Ukazują Boga miłującego, przebaczającego, potężnego i troszczącego się o nasze podstawowe potrzeby. Owe obietnice dają nam pewność, że Bóg naprawdę się o nas troszczy.

`Przeczytaj Hbr 3,19-4,3; Mt 13,58. Co te wersety mówią nam o potrzebie wiary?`

W Biblii zawartych jest wiele wspaniałych Bożych obietnic. Gdy przez wiarę przyjmujemy obietnice Słowa Bożego i wierzymy w nie, gdyż tak obiecał nam Bóg, wówczas błogosławieństwa związane z tymi obietnicami stają się naszym udziałem. To brak wiary w to, że Bóg jest w stanie uczynić, co obiecał w swoim Słowie, ogranicza spełnienie Jego obietnic wobec nas. Módl się, by Bóg w tym tygodniu doprowadził cię do kogoś, kto potrzebuje pełnych nadziei obietnic zawartych w Słowie Bożym.