---
title:  Dzielenie się Słowem Bożym
date:  08/08/2020
---

### Studium Bieżącego Tygodnia
Ps 119,105; Jr 23,29; Hbr 1,1-3; 2 Tm 3,14-17; 1 J 1,7-9; Koh 3,1; 2 Tm 4,2.

> <p>Tekst Pamięciowy</p>
> „Tak jest z moim słowem, które wychodzi z moich ust: Nie wraca do mnie puste, lecz wykonuje moją wolę i spełnia pomyślnie to, z czym je wysłałem” (Iz 55,11).

Gdy składamy świadectwo, mówimy o Jezusie. Ale co wiedzielibyśmy o Jezusie, gdyby nie Biblia? Co wiedzielibyśmy o wielkim boju, miłości Boga oraz narodzeniu, życiu, działalności, śmierci, zmartwychwstaniu i powtórnym przyjściu Jezusa Chrystusa, gdybyśmy nie mieli Pisma Świętego?

Choć przyroda objawia wielkość i moc Boga, to jednak nie objawia planu zbawienia. Jezus za pośrednictwem Ducha Świętego jest „tą prawdziwą światłością, która oświeca każdego człowieka przychodzącego na świat” (J 1,9 UBG). Bez Słowa Bożego pełniej wyjaśniającego boską prawdę objawienie Ducha Świętego w naszych sercach byłoby ograniczone. Spisane Słowo Boże jest najwyraźniejszym i najpełniejszym objawieniem Jezusa, Żywego Słowa.

Choć żydowscy przywódcy religijni studiowali Słowo Boże, wielu z nich nie rozumiało jego zasadniczego przesłania. Jezus powiedział:

— „Badacie Pisma, bo sądzicie, że macie w nich żywot wieczny; a one składają świadectwo o mnie” (J 5,39).

Każda nauka Biblii — właściwie zrozumiana — odzwierciedla piękno charakteru Jezusa. Gdy dzielimy się Słowem Bożym, naszym najważniejszym celem nie jest udowodnienie, że mamy rację, a inni się mylą, ale ukazanie Jezusa w każdym ujęciu prawdy, którą głosimy.