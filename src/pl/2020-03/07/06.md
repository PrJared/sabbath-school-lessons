---
title:  Dzielenie się Słowem
date:  13/08/2020
---

Dobra nowina jest przeznaczona do dzielenia się nią. Przypomnijcie sobie chwile w swoim życiu, gdy cieszyliście się z jakiejś dobrej wieści. Być może był to dzień, gdy podjęliście decyzję o zawarciu związku małżeńskiego, dowiedzieliście się, że urodzi się wam kolejne dziecko, zdobyliście pracę w dobrej firmie czy zakupiliście nowy samochód lub wprowadziliście się do wymarzonego domu. Byliście tak uradowani, iż nie mogliście się doczekać tego, kiedy o tym opowiecie innym.

Wspaniale jest dzielić nasze radości z innymi ludźmi, a przecież najlepszą nowiną w całym wszechświecie jest historia Jezusa. Gdy odkrywamy w Jego Słowie nowe rzeczy związane ze zbawieniem w Chrystusie, nasze serca wypełniają się radością i pragniemy opowiedzieć o tym innym. Gdy żydowscy przywódcy religijni usiłowali powstrzymać apostołów przed głoszeniem dobrej nowiny, Piotr oświadczył:

— „My bowiem nie możemy nie mówić o tym, co widzieliśmy i słyszeliśmy” (Dz 4,20).

„Gdy człowiek przychodzi do Chrystusa, w jego sercu rodzi się pragnienie opowiedzenia innym, jak Wspaniałego Przyjaciela znalazł w Jezusie. Ta zbawiająca i uświęcająca prawda nie może pozostać zamknięta w jego sercu. Jeśli jesteśmy odziani w sprawiedliwość Chrystusa i napełnieni radością mieszkającego w nas Jego Ducha, nie będziemy w stanie milczeć”1.

W Rz 1,14-16 Paweł napisał: „Jestem dłużnikiem Greków i nie Greków, mądrych i niemądrych. Tak więc, jeśli o mnie idzie, gotów jestem zwiastować ewangelię i wam w Rzymie. Albowiem nie wstydzę się ewangelii Chrystusowej, jest ona bowiem mocą Bożą ku zbawieniu każdego, kto wierzy, najpierw Żyda, potem Greka”.

Apostoł Paweł niestrudzenie opowiadał historię swojego nawrócenia. Jego serce doznawało obfitej radości w Jezusie. Musiał dzielić się dobrą nowiną, ponieważ nie potrafił milczeć.

`Jakie ważne zasady dzielenia się Słowem Bożym są zawarte w Iz 50,4; Koh 3,1; 2 Tm 4,2?`

Gdy powierzamy nasze życie Chrystusowi i zaczynamy Mu służyć, On da nam możliwości, by „w porę pokrzepić słowem” (Iz 50,4 NBG) tych, których serca otworzy. W naszym świadczeniu musimy pamiętać o trzech biblijnych zasadach: Co mówić, jak mówić i kiedy mówić?

`Kim są ludzie, z którymi się kontaktujesz, i jak możesz lepiej świadczyć im o Jezusie?`