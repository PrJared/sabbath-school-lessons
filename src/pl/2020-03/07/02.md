---
title:  Symbole Słowa Bożego
date:  09/08/2020
---

`Przeczytaj Ps 119,105; Jr 23,29; Łk 8,11; Mt 4,4. Znajdź pięć symboli Słowa Bożego użytych w tych wersetach? Dlaczego te symbole przedstawiają Słowo Boże?`

Różne symbole użyte w tych fragmentach Biblii przedstawiają podstawowe zadania Słowa Bożego. Gdy dzielimy się Pismem Świętym z innymi, jest ono jak światło, które rozświetla ich życie. Jezus, Światłość Świata (zob. J 8,12), rozprasza ciemności ich niezrozumienia Boga i Jego charakteru. Umysły zaćmione brakiem zrozumienia Boga są oświecane przez Ducha Świętego przy pomocy Słowa Bożego.

Według Jeremiasza Słowo Boże jest jak ogień i młot. Pochłania żużel grzechu w naszym życiu i rozbija nasze twarde serce. Gdy pomagamy ludziom ujrzeć w Piśmie Świętym chwałę Jezusa, ich twarde serca zostają rozbite, a ogień Jego miłości pochłania żużel samolubstwa, chciwości, żądzy i egocentryzmu.

Słowo Boże zostało porównane także do ziarna. Kluczową cechą ziarna jest to, że przekazuje ono życie. Ziarno potrzebuje czasu, by wyrosła z niego roślina. Nie wszystkie ziarna kiełkują w tym samym tempie. Nie wszystkie rośliny rosną jednakowo szybko. Jednak we właściwych warunkach życie rozwijające się w ziarnie przebija glebę i pojawia się na powierzchni w postaci nowej rośliny. Gdy siejemy ziarno Słowa Bożego w sercach i umysłach ludzi, nie zawsze ujrzymy natychmiastowe skutki, ale owo ziarno rozwija się w ukryciu, a w Bożym czasie, gdy ludzie odpowiedzą na działanie Ducha Świętego, przyniesie plon dla Królestwa Bożego.

Jezus porównał swoje słowo do odżywczego chleba. Jak wiemy, niewiele jest rzeczy tak cennych jak bochenek świeżego chleba dla zgłodniałego człowieka. Słowo Boże zaspokaja głód duszy i wewnętrzne duchowe potrzeby człowieka. Gdy dzielisz się biblijnymi obietnicami z innymi ludźmi i pomagasz im odnaleźć Jezusa w Słowie Bożym, zostają oni przemienieni przez Jego dobroć, zauroczeni Jego miłością, zadziwieni Jego łaską i nasyceni Jego obecnością.

`Pomyśl, jakie jeszcze prawdy znamy wyłącznie dzięki Biblii. Co mówi to nam o tym, jak bardzo powinniśmy cenić naukę Pisma Świętego?`