---
title:  Wstawiennicze modlitwy Pawła
date:  21/07/2020
---

Modlitwa wstawiennicza ma biblijne podstawy. Jako duchowny Paweł modlił się za nowo nawróconych współwyznawców w zborach, które założył w wyniku swojej działalności ewangelizacyjnej. Paweł wierzył, że gdy człowiek się modli, dzieje się coś, co nie stałoby się, gdyby się nie modlił. Choć był daleko od tych, których miłował, rozumiał, że ich serca mogą być zjednoczone, gdy on modli się za nich, a oni modlą się za niego.

`Przeczytaj Ef 1,15-21. Wymień poszczególne prośby, jakie Paweł zanosił do Boga za Efezjan. O co szczegółowo modlił się dla nich?`

Modlitwa Pawła za chrześcijan w Efezie jest szczególna. Modlił się on o mądrość i duchowe poznanie, by Bóg oświecił ich umysły swoją prawdą i dał im nadzieję życia wiecznego. Modlił się także, by doświadczyli potężnego działania mocy Bożej w swoim życiu. Bóg jest tak mocny i potężny, iż wzbudził Jezusa z martwych, co jest podstawą ich nadziei życia wiecznego w Nim. Paweł zakończył swoją modlitwę, przypominając im o bogactwie chwały „w dziedzictwie jego” (Ef 1,18). Chrześcijanie w Efezie doznawali wsparcia, wiedząc, że Paweł modlił się za nich, oraz wiedząc, o co się modlił.

`Przeczytaj Flp 1,3-11 i zwróć uwagę na ton modlitwy Pawła. Gdybyś należał do zboru w Filippi i otrzymał taki list od Pawła, w którym apostoł napisał nie tylko, że modli się za ciebie, ale także podał treść tej modlitwy, jak czułbyś się wtedy i dlaczego właśnie tak? Jakie obietnice są zawarte w tych słowach? Jakie ostrzeżenia zawiera ta modlitwa?`

Są to jedne z najwznioślejszych i najbardziej zachęcających słów w Biblii, pełne obietnic, ale i wezwań do napełnienia miłością, wiedzą i mądrością, które wiążą się z poznaniem Jezusa, abyśmy mogli osiągnąć to wszystko, co Bóg dla nas zaplanował.