---
title:  Jezus — Potężny Orędownik
date:  20/07/2020
---

`Przeczytaj Łk 3,21; 5,16; 9,18. Co te wersety mówią ci o związku zachodzącym między praktykami modlitewnymi Jezusa a skutecznością Jego służby?`

Jezus trwał w ciągłej łączności ze swoim Ojcem. Po swoim chrzcie, gdy rozpoczął mesjańską służbę, modlił się o boską moc, by wypełnić zamierzenia nieba. Duch Święty wyposażył Go w moc do pełnienia woli Ojca i wykonania zadania, które czekało na Niego. Czy chodziło o nakarmienie pięciu tysięcy ludzi, uzdrowienie trędowatego czy uwolnienie od demonów opętanego, Jezus rozumiał, że w walce między dobrem a złem modlitwa jest potężną bronią służącą pokonaniu sił piekła. Modlitwa jest przygotowanym przez niebo środkiem służącym połączeniu naszej bezradności i słabości z wszechmocą Boga. Jest to środek służący naszemu zwróceniu się ku Bogu, który jako jedyny może poruszyć serca tych, za których się modlimy.

`Przeczytaj Łk 22,31-34 oraz Hbr 7,25. Jakie zapewnienie dał Jezus Piotrowi w celu przygotowania na pokusy czekające go w nieodległej przyszłości? Jakie zapewnienie daje nam, gdy stajemy wobec pokus?`

Skuteczni chrześcijańscy zdobywcy dusz to ludzie modlitwy. Jezus modlił się za Piotra, wymieniając go z imienia. Zapewnił Piotra, że w czasie największej pokusy będzie się za niego modlił. Szatan dobrze wiedział o możliwościach Piotra w szerzeniu Królestwa Bożego. Zaplanował wszystko, co możliwe, by udaremnić pozytywną rolę Piotra w Kościele chrześcijańskim. Ale we wszystkich jego pokusach Jezus modlił się za Piotra i Jego modlitwy zostały wysłuchane. Jakimże wsparciem jest dla nas świadomość, że Zbawiciel wstawia się także za nami. Zaprasza nas, byśmy przyłączyli się do Niego w tym dziele wstawienniczej modlitwy i wymieniali z imienia ludzi przed tronem Bożym.

Nasza wytrwałość w modlitwie jest uznaniem, że rozumiemy naszą całkowitą zależność od Boga w kwestii docierania z ewangelią do ludzi, za których się modlimy.

`Za kogo modlisz się teraz? Dlaczego ważne jest to, by nigdy się nie poddawać, jakkolwiek trudna wydaje się dana sytuacja?`