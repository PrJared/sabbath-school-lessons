---
title:  Działanie niewidzialnych mocy
date:  22/07/2020
---

Modlitwa wstawiennicza jest potężną bronią w walce między dobrem a złem zwanej przez nas wielkim bojem. Jednym z najwyraźniejszych przedstawień tej walki jest 10. rozdział Księgi Daniela.

Pamiętasz zapewne, że prorok Jeremiasz przepowiedział, iż Judejczycy będą w niewoli babilońskiej przez siedemdziesiąt lat. Pod koniec życia Daniela ten proroczy okres niewoli Żydów dobiegał końca. Jednak Daniel martwił się, ponieważ nie dostrzegał tego, by słowa Jeremiasza miały się wkrótce wypełnić. Jego lud nadal był na wygnaniu.

Babilonia została pokonana przez Medów i Persów, ale Judejczycy nadal pozostawali w niewoli. Daniel pościł więc i modlił się przez trzy tygodnie. Gorliwie wstawiał się u Boga za swój lud. Po upływie trzeciego tygodnia ukazał mu się potężny anioł.

`Przeczytaj Dn 10,10-14. Kiedy wysłuchane zostały modlitwy Daniela i co przez pewien czas hamowało odpowiedź na nie?`

Jest to fascynujący fragment Starego Testamentu. Aby w pełni go zrozumieć, powinniśmy poznać niektóre postacie. Kim jest „książę anielski królestwa perskiego” (Dn 10,13)? Z pewnością nie jest to Cyrus. Cyrus jest królem imperium perskiego. Przypuszczalnie wyrażenie książę anielski królestwa perskiego oznacza szatana. Jezus nazwał go księciem i władcą tego świata (zob. J 12,31; 14,30; 16,11). Uważne studium 10. rozdziału Księgi Daniela wskazuje na to, że Michał (co znaczy: któż jest jak Bóg?) to kolejny tytuł Syna Bożego jako wodza anielskich zastępów toczących walkę z szatanem. Chrystus jest wiecznym — to jest istniejącym od zawsze — i wszechmocnym Synem Bożym. Jednym z Jego zadań jako Wodza Aniołów Bożych jest pokonanie i ostateczne unicestwienie szatana.

10. rozdział Księgi Daniela odsuwa zasłonę i ukazuje zmagania między dobrem a złem. Gdy Daniel się modlił, Michał, Wszechmocny Syn Boży, zstąpił z nieba i pokonał siły zła. Choć tego nie widzimy, Jezus działa, odpowiadając także na nasze modlitwy wstawiennicze. On jest Potężnym Zbawicielem. Ani jedna nasza modlitwa nie pozostaje niewysłuchana.

`Jak postrzegasz rzeczywistość wielkiego boju rozgrywającego się w naszym życiu? Co prawdziwość tej walki mówi nam o tym, jakiego rodzaju wyborów powinniśmy dokonywać?`