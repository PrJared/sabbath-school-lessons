---
title:  Wszechświatowy bój
date:  19/07/2020
---

`Porównaj Ap 12,7-9; Ef 6,12; 2 Kor 10,4. Jak wersety te wpływają na nasze zrozumienie modlitwy wstawienniczej?`

Biblia uchyla zasłonę dzielącą świat widzialny od świata niewidzialnego. Toczy się walka między dobrem a złem, między siłami sprawiedliwości a siłami ciemności, między Chrystusem a szatanem. W tym wszechświatowym konflikcie Bóg szanuje ludzką wolność. On nigdy nie manipuluje wolą człowieka ani nie przymusza do zrobienia czegoś wbrew sumieniu. Posyła Ducha Świętego, by przekonywał ludzi do boskiej prawdy (zob. J 16,7-8). Niebiańscy aniołowie uczestniczą w duchowej walce i wpływają na wieczny los ludzi (zob. Hbr 1,14). Bóg kieruje wydarzeniami w życiu ludzi tak, by doprowadzić ich do Niego.

Bóg jednak nigdy nie przymusza nas do zrobienia czegoś wbrew sumieniu. Przymus jest przeciwny Królestwu Bożemu; jest niezgodny z zasadą miłości, która leży u podstawy Bożego panowania. Dlatego modlitwa ma tak wielkie znaczenie. Choć Bóg czyni wszystko, co w Jego mocy, by dotrzeć do ludzi, nawet jeśli się za nich nie modlimy, to jednak nasze modlitwy sprawiają, że Bóg może działać z jeszcze większą mocą. On szanuje naszą wolność wyboru, więc gdy modlimy się za innych, może uczynić więcej w świetle wielkiego boju między dobrem a złem, niż gdy się nie modlimy.

Zastanów się nad następującym zdaniem: „Częścią planu Boga jest udzielenie nam w odpowiedzi na modlitwę wiary tego, czym nie obdarzyłby nas, gdybyśmy Go o to nie prosili”1. W wielkim boju między dobrem a złem modlitwa odgrywa istotną rolę. Gdy modlimy się za kogoś, kto nie zna Chrystusa, otwiera to kanał Bożego błogosławieństwa w życiu tego człowieka. Bóg szanuje nasz wybór modlenia się za innych i działa z większą mocą dla dobra bliźnich.

Zajmując się kwestią modlitwy wstawienniczej, powinniśmy pokornie uznać fakt, że nie w pełni rozumiemy działanie Boga, ale nie powinno to nas powstrzymywać od modlenia się nie tylko za siebie, ale i za innych.

`Jak myślisz, dlaczego Bóg działa z większą mocą, gdy się modlimy, niż gdy zaniedbujemy modlitwę? Nawet jeśli nie w pełni rozumiemy, jak to działa, dlaczego powinniśmy poważnie traktować biblijne wezwanie do modlenia się za innych?`