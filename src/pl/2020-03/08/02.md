---
title:  Postawa Jezusa wobec ludzi
date:  16/08/2020
---

Jezus zawsze poszukiwał dobra w innych ludziach. Wydobywał z nich to, co najlepsze. Jednym z zarzutów przywódców religijnych wobec Niego było to, że Jezus „grzeszników przyjmuje i jada z nimi” (Łk 15,2). Byli tym zaniepokojeni, gdyż w ich opinii Jezus zadawał się z bezbożnikami. Ich wizja religii była raczej nakierowana na wyobcowanie niż zaangażowanie. Byli zaskoczeni, gdy Jezus powiedział:

— „Nie przyszedłem wzywać do skruchy sprawiedliwych, ale grzesznych” (Mt 9,13 NBG).

Religia uczonych w Piśmie, faryzeuszów i saduceuszów polegała na unikaniu innych ludzi. Kierowali się oni zasadą:

— Uczyń wszystko, co możesz, by uniknąć skażenia grzechem.

Natomiast Jezus, nieskażony grzechem, zszedł do kłębowiska żmij tego świata, by go odkupić, a nie by go ominąć. A wszystko to stało się dlatego, ponieważ On jest „światłością świata” (J 8,12).

`Przeczytaj Mt 5,13-14. Jakich dwóch ilustracji użył Jezus, by opisać swoich wyznawców? Dlaczego posłużył się właśnie takimi ilustracjami? Zob. także J 1,9; 12,46; Flp 2,15.`

Sól była jednym z najważniejszych bogactw naturalnych w starożytnym świecie. Była bardzo kosztowna, a rzymskie legiony czasami posługiwały się nią jako środkiem płatniczym. Posiadanie soli było oznaką zamożności. Sól była wykorzystywana przede wszystkim do konserwowania i przyprawiania żywności. Gdy Jezus posłużył się ilustracją soli jako symbolem swoich wyznawców, powiedział w gruncie rzeczy to, że prawdziwym bogactwem świata nie są najpotężniejsi i najzamożniejsi. Prawdziwym bogactwem świata są zaangażowani chrześcijanie, którzy zmieniają świat na rzecz Królestwa Bożego. Ich miłosierne czyny pełnione w ramach niesamolubnej służby chronią dobro na świecie i zmieniają panującą w nim atmosferę.

Druga ilustracja użyta przez Jezusa (zob. Mt 5,14) to światłość świata. Światłość nie unika ciemności, lecz jaśnieje w ciemności. Nie oddala się od ciemności, ale przenika ją, zmieniając ciemność w światło. Wyznawcy Jezusa powinni przenikać ciemność tego świata w swoim sąsiedztwie — we wsiach i w miastach — by oświecać bliźnich chwałą Boga.

`Po rozważeniu słów Jezusa w J 17,15-18, jak powinniśmy rozumieć pojęcie odłączenia się od świata i unikania świata? Czy te dwa pojęcia są tożsame? Co Jezus miał na myśli, gdy modlił się za swoich wyznawców, by byli na świecie, ale nie ze świata? Jak ta modlitwa może się spełnić w naszym życiu?`