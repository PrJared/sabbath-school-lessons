---
title:  Co ważne jest dla Jezusa?
date:  20/08/2020
---

Przesłanie Jezusa do Jego uczniów w 24. rozdziale Ewangelii Mateusza — łączące wydarzenia związane ze zburzeniem Jerozolimy z wydarzeniami poprzedzającymi Jego powtórne przyjście — zostało zwieńczone trzema przypowieściami o czasach końca w 25. rozdziale Ewangelii Mateusza. Przypowieści te podkreślają cechy charakteru, które naprawdę liczą się dla Jezusa u ludzi czekających na Jego powtórne przyjście. Przypowieść o dziesięciu pannach podkreśla potrzebę prawdziwego i wiarygodnego życia w mocy Ducha Świętego. Przypowieść o talentach uczy znaczenia wiernego posługiwania się darami, które Bóg dał każdemu z nas. Przypowieść o owcach i kozłach wskazuje na to, że prawdziwi wyznawcy Jezusa pomagają bliźnim, których Bóg każdego dnia stawia na drodze chrześcijan.

`Przeczytaj Mt 25,31-46. Jak Jezus ukazał prawdziwe chrześcijaństwo? Wymień trzy dziedziny chrześcijańskiej służby, o których jest mowa w tych wersetach.`

Choć przypowieść ta mówi o wychodzeniu naprzeciw prawdziwym fizycznym potrzebom ludzi — czego oczywiście nie powinniśmy zaniedbywać — czy możliwe jest, że chodzi tu o coś więcej? W duszach ludzkich panują ukryty duchowy głód i skrywane pragnienie Jezusa, domagające się zaspokojenia (zob. J 6,35; 4,13-14). Wszyscy jesteśmy obcymi i wędrowcami tęskniącymi za domem, póki nie odkryjemy naszej prawdziwej tożsamości w Chrystusie (zob. Ef 2,12-13.19). Jesteśmy nadzy duchowo, póki nie zostaniemy okryci Jego sprawiedliwością (zob. Ap 3,18; 19,7-8).

Starotestamentowi prorocy często przedstawiali stan ludzkości jako beznadziejną chorobę (zob. Iz 1,5; Jr 30,12-15). Choroba grzechu jest śmiertelna, ale prorok wskazuje, że jest na nią lekarstwo:

— „Bo spowoduję, że zabliźnią się twoje rany i uleczę cię z twoich ciosów — mówi Pan” (Jr 30,17).

Jezus jest lekarstwem na śmiertelną chorobę grzechu dręczącą nasze dusze.

Przypowieść o owcach i kozłach wzywa nas do wychodzenia naprzeciw fizycznym potrzebom ludzi wokół nas, ale czyni jeszcze więcej. Jest to historia Chrystusa zaspokajającego najgłębsze potrzeby duszy i jest to Jego zaproszenie do współdziałania z Nim w służbie na rzecz naszych bliźnich. Egocentryzm oraz zaniedbywanie fizycznych, umysłowych, emocjonalnych i duchowych potrzeb ludzi pociąga za sobą ryzyko wiecznej straty. W przypowieści ci, którzy poświęcają swoje życie czemuś więcej niż własnym sprawom, zostali pochwaleni przez Pana i przyjęci do wieczności, natomiast ci, którzy samolubnie zajmowali się tylko sobą i nie dbali o innych, zostali potępieni przez Pana.