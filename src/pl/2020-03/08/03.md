---
title:  Jak Jezus traktował ludzi?
date:  17/08/2020
---

Celem Jezusa było wydobywanie z ludzi tego, co najlepsze. Nawet w najtrudniejszych okolicznościach On kierował się łaskawością. W Łk 4,22 czytamy, że ludzie „dziwili się słowom łaski, które wychodziły z ust jego”, a w J 1,17, że „łaska (...) i prawda stała się przez Jezusa Chrystusa”. Jego podejście do ludzi było rozbrajające. Jego łaskawe słowa dotykały czułych strun w ich sercach.

`Przeczytaj Mt 8,5-10 oraz Mk 12,34. Jakie pełne nadziei słowa skierował Jezus do dwóch niezwykłych osób — rzymskiego setnika i żydowskiego uczonego w Piśmie?`

Słowa skierowane przez Jezusa do rzymskiego dowódcy wojskowego miały rewolucyjną wymowę. Pomyśl: Jak musiał się poczuć ten setnik, gdy Jezus stwierdził, że wiary tak wielkiej jak wiara owego Rzymianina nie znalazł nawet w Izraelu? Co mógł pomyśleć uczony w Piśmie, gdy Jezus powiedział mu:

— „Niedaleki jesteś od Królestwa Bożego” (Mk 12,34)?

Jezus miał zdolność wydobywania z ludzi tego, co w nich najlepsze. Mało co działa tak dobrze jak słowa uznania — pochwała otwierająca serce dla ewangelii. Oczekuj dobra od ludzi wokół siebie i daj im do zrozumienia, że ich cenisz.

`Porównaj Iz 42,3; Kol 4,5-6; Ef 4,15. Jakich ważnych zasad uczą te wersety w kwestii dzielenia się naszą wiarą z bliźnimi oraz naszej więzi z nimi?`

Gdy nasze słowa niosą pocieszenie i są pełne łaski, wywierają dobry wpływ na życie ludzi. Prorocze słowa Izajasza świadczą o tym, że Mesjasz nie miał dołamywać już częściowo uszkodzonej trzciny ani dogaszać ledwie tlącego się knota. Mówiąc innymi słowy, Jezus jest tak współczujący, iż zachowywał daleko idącą ostrożność, by nie urazić kogoś, kto przybliżał się do wiary, ani nie zgasić najmniejszej iskierki wiary w sercach ludzi.

`Dlaczego to, jak mówimy pewne rzeczy, jest tak samo ważne, a może nawet ważniejsze niż to, co mówimy? Jak odpowiedziałbyś na następujące stwierdzenie: Prawda jest prawdą, a ludzie muszą ją usłyszeć i przyjąć albo odrzucić? Czego nie uwzględnia takie stanowisko?`