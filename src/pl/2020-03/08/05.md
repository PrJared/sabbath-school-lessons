---
title:  Jezusowa służba uzdrawiania (cz. 2)
date:  19/08/2020
---

`Przeczytaj Mt 4,23-25; 9,35. Jakie trzy elementy składały się na podstawę służby Chrystusa? Jak wychodził On naprzeciw potrzebom ludzi i jaki wpływ wywierało to na nich?`

W swojej działalności Jezus łączył potrójną służbę: nauczania, głoszenia ewangelii i uzdrawiania. Przekazywał wieczne zasady, aby nadać naszemu życiu znaczenie i cel. Mówił:

— „Ja przyszedłem, aby [owce] miały życie i obfitowały” (J 10,10).

Jego służba świadczyła o obfitości łaski Bożej. Jezus przyszedł w celu uzdolnienia nas do tego, byśmy obfitowali teraz i na zawsze.

`Przeczytaj Mk 1,32-39. Jezus przez cały wieczór uzdrawiał chorych i uwalniał opętanych. Po porannej modlitwie, gdy zjawili się kolejni ludzie w poszukiwaniu uzdrowienia, On odszedł do innego miasta. Dlaczego Jezus nie uzdrowił wszystkich, którzy tego oczekiwali? Zwróć uwagę na Jego uzasadnienie zawarte w Mk 1,38-39.`

Ta ewangeliczna historia zawiera istotne przesłanie. Po uzdrowieniu wieczorem wielu chorych ludzi, następnego ranka Jezus opuścił zgromadzone tłumy, które poszukiwały Go i potrzebowały uzdrowienia. Wyjaśnił to w ten sposób, iż przyszedł na świat, by głosić ewangelię. Jezus nie był jedynie Wielkim Cudotwórcą. Był Synem Bożym pełniącym misję odkupienia. Nie zadowalał się jedynie uzdrowieniem fizycznych chorób. Pragnął, by ludzie przyjęli dar życia wiecznego, który im ofiarował. Wyraźnie określił cel swojego przyjścia na świat, mówiąc:

— „Przyszedł bowiem Syn Człowieczy, aby szukać i zbawić to, co zginęło” (Łk 19,10).

Każde uzdrowienie dokonane przez Niego było okazją do objawienia charakteru Boga, przyniesienia ulgi w cierpieniu oraz wskazania możliwości przyjęcia życia wiecznego.

`Czy można wieść obfitujące życie, które daje Jezus, jeśli cierpi się wskutek ubóstwa czy choroby? Czy Jezus oferował ludziom coś większego niż fizyczne uzdrowienie? W jaki praktyczny sposób możemy kierować ludzi do duchowych prawd, zaspokajając ich fizyczne i emocjonalne potrzeby?`