---
title:  Jezusowa służba uzdrawiania (cz. 1)
date:  18/08/2020
---

Metoda ewangelizacji stosowana przez naszego Pana wykraczała poza wygłaszanie wyuczonych na pamięć przemówień i robienie gotowych prezentacji. Jest ona tak bogata i dynamiczna jak samo życie. Każdego dnia stykamy się z ludźmi mającymi różnego rodzaju potrzeby: fizyczne, umysłowe, emocjonalne i duchowe. Chrystus pragnie zaspokajać te potrzeby za naszym pośrednictwem — pod warunkiem że okazujemy troskę ludziom samotnym, smutnym i zbolałym w sercu, przejawiając zainteresowanie ich radościami, nadziejami i marzeniami.

Jezus pomagał ludziom w zaspokojeniu ich potrzeb, aby ostatecznie wyjść naprzeciw ich największej potrzebie. Bieżąca potrzeba to ta część życia, w której ludzie odczuwają niezdolność do samodzielnego uporania się ze swoim problemem. Może to być potrzeba rzucenia palenia papierosów, uporania się z nadwagą i otyłością, zmiany sposobu odżywiania czy poradzenia sobie ze stresem. Może to być potrzeba zdobycia pożywienia, znalezienia dachu nad głową czy uzyskania pomocy medycznej. Może to być także potrzeba uzyskania mądrej porady w sprawach małżeńskich i rodzinnych.

Ale największa potrzeba ludzi dotyczy tego, czego im brakuje najbardziej — osobistej więzi z Bogiem i uświadomienia sobie, że ich życie ma wieczne znaczenie. Pojednanie z Bogiem w zepsutym i niespokojnym świecie jest naszą największą potrzebą.

`Przeczytaj historię człowieka sparaliżowanego w Mt 9,1-7 i kobiety cierpiącej na krwotok w Mk 5,25-34. Jakie wskazówki mamy w obu tych historiach, że Jezus łączył u chorych ludzi fizyczne uzdrowienie z zaspokojeniem ich ostatecznej potrzeby pojednania z Bogiem?`

Służba uzdrawiania pełniona przez Chrystusa obejmowała znacznie więcej niż tylko fizyczne i emocjonalne uzdrowienie. Jezus pragnął, by ludzie doświadczyli pełni, którą odebrał im grzech. Według Chrystusa fizyczne uzdrowienie było niepełne bez uzdrowienia duchowego. Jeśli miłość Boża pobudza nas do tego, że pragniemy, by ludzie osiągnęli fizyczny i emocjonalny dobrostan, to tym bardziej powinna pobudzać nas do pragnienia ich duchowego dobrostanu, aby mogli cieszyć się pełnią życia w doczesności i wieczności. Przecież każdy, kto został uzdrowiony przez Jezusa, w końcu kiedyś umarł. Ostatecznie największą potrzebą każdego człowieka jest potrzeba duchowego odrodzenia i życia wiecznego!

`Jakie działania może podejmować nasz Kościół w społeczeństwie, by wychodzić naprzeciw potrzebom ludzi i uświadamiać im, że naprawdę zależy nam na ich dobru? Pomyśl o ludziach mieszkających w twojej okolicy. Co twój zbór czyni, by zmienić na lepsze ich życie?`