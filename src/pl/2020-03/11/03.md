---
title:  Przekształcająca moc osobistego świadectwa
date:  07/09/2020
---

Jan i Jakub, synowie Zebedeusza, zostali przez Jezusa nazwani Synami Gromu (zob. Mk 3,17). Ciekawe, że to sam Jezus dał im ten przydomek (przezwisko). Przykładem gwałtownego usposobienia Jana może być sytuacja, do której doszło, gdy Jezus ze swoimi uczniami przechodził przez Samarię. Gdy uczniowie usiłowali znaleźć jakieś miejsce na nocleg, natrafili na zdecydowaną odmowę wynikającą z uprzedzeń Samarytan wobec Judejczyków. Tak więc Jezusowi i Jego uczniom odmówiono najprostszej nawet gościny.

Jakub i Jan uznali, że ten problem należy rozwiązać. „Wówczas Jakub i Jan, uczniowie Jego, widząc to, powiedzieli:

— Panie; jeśli chcesz, to powiemy, żeby ogień zstąpił z nieba i pochłonął ich” (Łk 9,54 BKR).

Jezus zganił postawę dwóch braci i wraz z uczniami spokojnie opuścił wioskę. Postępowanie Jezusa było nacechowane miłością, a nie przemocą.

W atmosferze miłości Jezusa gwałtowne i gniewne usposobienie Jana zmieniło się tak, iż stał się on dobrym, łagodnym i współczującym człowiekiem. W 1 Liście Jana słowo miłość występuje prawie czterdzieści razy, a wraz z pochodnymi formami — pięćdziesiąt razy.

`Przeczytaj 1 J 1,1-4; 3,1; 4,7-11; 5,1-5. Co wersety te mówią o świadectwie Jana i zmianie, jaka zaszła w nim dzięki przebywaniu z Jezusem?`

We wszechświecie istnieje wieczna zasada. Ellen G. White tak napisała o niej: „Ziemię ogarnęła ciemność wskutek niezrozumienia Boga. Należało złamać zwodniczą moc szatana, aby rozproszyć posępne ciemności i przyprowadzić świat z powrotem do Boga. Nie można było dokonać tego siłą, ponieważ jej użycie byłoby sprzeczne z zasadami boskich rządów; oczekuje On bowiem tylko służby miłości, a miłości nie można nakazać i nie można jej też zdobyć siłą lub autorytetem. Tylko miłość może wzbudzić miłość”1.

Gdy powierzamy się Chrystusowi, Jego miłość świeci przez nas innym ludziom. Największym świadectwem chrześcijaństwa są odrodzeni chrześcijanie. Nie znaczy to, że po nawróceniu nigdy nie popełnimy błędów, a czasami nawet nie sprzeniewierzymy się miłości i łasce, w których powinniśmy trwać. Znaczy to jednak, że miłość Chrystusa będzie płynąć przez nas tak, iż staniemy się błogosławieństwem dla bliźnich.

`W jakim stopniu ukazujesz miłość Chrystusa swoim bliźnim? Pomyśl, co oznacza dla ciebie odpowiedź na to pytanie.`