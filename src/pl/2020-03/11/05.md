---
title:  Świadczenie w sposób przekonujący
date:  09/09/2020
---

`Przeczytaj 1 J 5,11-13; Hbr 10,19-22; 1 Kor 15,1-2. Jakie zapewnienie dotyczące życia wiecznego daje nam Pismo Święte, pozwalając nam z całkowitym przekonaniem wydawać świadectwo o naszym zbawieniu w Chrystusie?`

Jeśli nie mamy osobistej pewności zbawienia, ratunku w Jezusie, to nie możemy takiej pewności przekazać innym. Nie możemy dać komuś czegoś, czego sami nie mamy. Są sumienni i moralni chrześcijanie, którzy żyją w stanie ciągłej niepewności, zastanawiając się, czy kiedykolwiek będą dostatecznie dobrzy, by mogli być zbawieni. Pewien stary i mądry kaznodzieja powiedział kiedyś:

— Gdy patrzę na siebie, nie widzę możliwości bycia zbawionym. Gdy patrzę na Jezusa, nie widzę możliwości bycia potępionym.

Słowa naszego Pana rozbrzmiewają pewnością przez wieki:

— „Do mnie się zwróćcie, wszystkie krańce ziemi, abyście były zbawione, bo Ja jestem Bogiem i nie ma innego” (Iz 45,22).

Nasz Pan pragnie, by każdy z nas radował się zbawieniem, które On nam łaskawie oferuje. Pragnie, byśmy doświadczali tego, co znaczy być usprawiedliwionym przez Jego łaskę i uwolnionym od potępienia, jakie pociąga za sobą wina grzechu. Paweł napisał: „Usprawiedliwieni tedy z wiary, pokój mamy z Bogiem przez Pana naszego, Jezusa Chrystusa” (Rz 5,1). Następnie dodał, że możemy mieć pewność, iż „teraz nie ma żadnego potępienia dla tych, którzy są w Chrystusie Jezusie” (Rz 8,1). Apostoł Jan potwierdził, że „kto ma Syna, ma żywot; kto nie ma Syna Bożego, nie ma żywota” (1 J 5,12).

Jeśli przez wiarę przyjęliśmy Jezusa, a On żyje w naszych sercach przez Ducha Świętego, dar życia wiecznego jest nasz już dzisiaj. Nie znaczy to, że jeśli raz doświadczyliśmy łaski Bożej i zbawienia w Chrystusie, to nie możemy nigdy tego utracić (zob. 2 P 2,18-22; Hbr 3,6; Ap 3,5). Zawsze bowiem mamy wolność wyboru, by odejść od Niego. Ale jeśli doświadczymy Jego miłości i pojmiemy głębię Jego ofiary, nigdy nie będziemy chcieli odejść od Tego, który tak bardzo nas umiłował. Dzień po dniu będziemy szukali okazji, by podzielić się z innymi łaską daną nam w Jezusie.

`Czy masz pewność zbawienia — pewność wyratowania w Jezusie? Jeśli tak, to na czym ją opierasz? Dlaczego masz taką pewność? Skąd ją bierzesz? Z drugiej strony, jeśli nie jesteś pewny zbawienia — pewny wyratowania, to dlaczego tak się dzieje? Jak możesz zamienić tę niepewność na zupełną pewność?`