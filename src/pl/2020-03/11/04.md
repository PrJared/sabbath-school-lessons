---
title:  Opowiadanie historii Jezusa
date:  08/09/2020
---

Kim byli pierwsi misjonarze wysłani przez Jezusa? Nie byli to Jego uczniowie — przyszli apostołowie. Nie byli to Jego wyznawcy, którzy od dłuższego czasu podążali za Nim. Pierwszymi misjonarzami wysłanymi przez Jezusa byli dwaj uwolnieni od demonów opętani, którzy zaledwie kilka godzin wcześniej szerzyli postrach w swojej okolicy.

Wskutek działania nadnaturalnej demonicznej mocy jeden z tych opętanych zrywał łańcuchy, którymi go krępowano, wrzeszczał oraz kaleczył swoje ciało, wykorzystując do tego kamienie. Niewymowny ból brzmiący w głosach opętanych odzwierciedlał niepojęte cierpienie ich dusz (zob. Mt 8,28-29; Mk 5,1-5).

Jednak gdy spotkali Jezusa, ich życie zmieniło się zupełnie. Stali się nowymi ludźmi. Jezus wypędził z nich dręczące ich demony, a te weszły w stado świń i rzuciły się z urwiska do jeziora (zob. Mt 8,32-34; Mk 5,13-14).

`Przeczytaj Mt 8,28-34. Co stało się z uzdrowionymi ludźmi i co zastali mieszkańcy pobliskiego miasta, gdy przybyli nad jezioro?`

Ci opętani byli teraz nowymi ludźmi odrodzonymi mocą Chrystusa. Mieszkańcy miasta zastali ich siedzących u stóp Jezusa i słuchających każdego słowa wypowiadanego przez Niego. Powinniśmy zauważyć, że Ewangelia Mateusza opisuje dwóch opętanych uwolnionych od demonów, podczas gdy Ewangelia Marka skupia się tylko na jednym z nich. Chodzi o to, że Jezus uzdrowił ich obu — fizycznie, umysłowo, emocjonalnie i duchowo.

`Przeczytaj Mk 5,18-20. To oczywiste, że odrodzony człowiek — nowo nawrócony — pragnął zostać z Jezusem, ale Chrystus miał dla niego inne zadanie. Jakie?`

„Ci dwaj uzdrowieni opętani byli pierwszymi misjonarzami, których Chrystus posłał do głoszenia ewangelii w okolicach Dekapolis. Obaj mieli przywilej słuchania nauk Chrystusa zaledwie przez kilka chwil. Ani jedno kazanie z Jego ust nie wpadło w ich uszy. Nie mogli pouczać ludzi w taki sposób, jak mogli to czynić uczniowie, którzy codziennie przebywali w Jego obecności. Lecz oni sami stanowili dowód na to, że Jezus jest Mesjaszem. Mogli opowiadać o tym, co wiedzieli — co sami widzieli, słyszeli i odczuwali, będąc świadkami mocy Chrystusa. To samo może czynić każdy, którego serce dotknęła łaska Boża”1. Ich świadectwo przygotowało Dziesięciogród/Dekapolis, region nad Jeziorem Galilejskim, na przyjęcie nauki Jezusa. Taka jest moc osobistego świadectwa.