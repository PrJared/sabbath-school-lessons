---
title:  Coś, o czym warto świadczyć
date:  10/09/2020
---

`„Z Chrystusem jestem ukrzyżowany; żyję więc już nie ja, ale żyje we mnie Chrystus; a obecne życie moje w ciele jest życiem w wierze w Syna Bożego, który mnie umiłował i wydał samego siebie za mnie” (Ga 2,20).`

Przyjęcie Chrystusa jako Zbawiciela i Pana z pewnością pociąga za sobą pewne wyrzeczenia. Jezus jasno powiedział, że podążanie za Nim wymaga poświęcenia:

— „Jeśli kto chce pójść za mną, niechaj się zaprze samego siebie i bierze krzyż swój na siebie codziennie, i naśladuje mnie” (Łk 9,23).

Śmierć na krzyżu jest bardzo bolesna. Gdy poddajemy się wymaganiom Chrystusa, a „nasz stary człowiek” (Rz 6,6) grzechu zostaje ukrzyżowany, z pewnością odczuwamy to jako cierpienie. Czasami bolesne jest porzucenie drogich nam pragnień i wieloletnich nawyków, ale to, co zyskujemy, nieskończenie przewyższa to, co tracimy, i cierpienie, którego doświadczamy.

Mocne świadectwa zmieniające innych ludzi skupiają się na tym, czego Chrystus dokonał dla nas, a nie na tym, co my poświęciliśmy dla Niego. Skupiają się na Jego ofierze, a nie na naszych ofiarach. Chrystus nigdy nie żąda od nas porzucenia czegokolwiek, co jest dla nas dobre.

Jednak historia chrześcijaństwa jest pełna przykładów ludzi, którzy musieli ponieść ogromne ofiary ze względu na Chrystusa. Nie chodzi o to, że ludzie ci w ten sposób zapracowali na swoje zbawienie albo że ich czyny, jakkolwiek niesamolubne i ofiarne, dawały im jakieś zasługi przed Bogiem. W większości przypadków ludzie ci, uświadamiając sobie, czego Chrystus dokonał dla nich, byli gotowi złożyć wszystko w ofierze dla Niego, stosownie do tego, do czego Bóg ich powołał.

`Przeczytaj J 1,12; 10,10; 14,27; 1 Kor 1,30. Nasze świadectwo zawsze jest oparte na tym, czego Chrystus dokonał dla nas. Wymień dary Jego łaski wspomniane w tych wersetach.`

W świetle powyższych wersetów zastanów się nad tym, czego Chrystus dokonał dla ciebie. Być może byłeś gorliwym chrześcijaninem przez całe swoje życie, a może doświadczyłeś bardziej dramatycznego nawrócenia. Zastanów się, jak dobry był dla ciebie Jezus i jaki cel, pokój i szczęście dał ci w darze. Pomyśl, ile razy udzielał ci siły do przetrwania trudnych doświadczeń w twoim życiu.

`Jakiego rodzaju ofiary musiałeś ponieść ze względu na Chrystusa? Czego nauczyłeś się dzięki temu i jak może się to stać błogosławieństwem dla innych ludzi?`