---
title:  Jezus — podstawa naszego świadectwa
date:  06/09/2020
---

Jako chrześcijanie wszyscy mamy osobistą historię do opowiedzenia — historię o tym, jak Jezus zmienił nasze życie i czego dla nas dokonał.

`Jakimi byliśmy przed poznaniem Chrystusa? Zob. Ef 2,1-3.`

`Co stało się naszym udziałem, gdy przyjęliśmy Chrystusa? Zob. Ef 2,4-10.`

Co za zdumiewająca zmiana! Zanim poznaliśmy Chrystusa, byliśmy martwi „przez upadki i grzechy” (Ef 2,1), postępowaliśmy „według modły tego świata” (Ef 2,2), „w pożądliwościach ciała naszego”, a więc „byliśmy z natury dziećmi gniewu” (Ef 2,3). Mówiąc prościej, zanim poznaliśmy Chrystusa, żyliśmy bez celu i byliśmy zgubieni.

Być może nawet doświadczaliśmy pozornego szczęścia, ale odczuwaliśmy też wewnętrzny ból i brak sensu życia. Przyjście do Chrystusa i przyjęcie Jego miłości zmieniło nas wewnętrznie. Teraz w Chrystusie jesteśmy prawdziwie ożywieni (zob. Ef 2,5). Dzięki nadzwyczajnemu bogactwu łaski (zob. Ef 2,7) oraz Jego miłosierdziu i „wielkiej miłości” (Ef 2,4) wobec nas otrzymaliśmy dar zbawienia. Bóg wzbudził nas i „posadził w okręgach niebieskich w Chrystusie Jezusie, aby okazać w przyszłych wiekach nadzwyczajne bogactwo łaski swojej w dobroci wobec nas w Chrystusie Jezusie” (Ef 2,6-7). W Chrystusie nasze życie nabrało nowego znaczenia i nowego sensu. Jak napisał apostoł Jan, „w nim było życie, a życie było światłością ludzi” (J 1,4).

`Przeczytaj Ef 2,10. Co werset ten mówi o kluczowym znaczeniu dobrych uczynków w wierze chrześcijanina? Jak rozumiemy tę prawdę w powiązaniu ze zbawieniem przez wiarę „bez uczynków prawa” (Rz 3,28 UBG)?`

`Jak zmieniło się twoje życie dzięki Chrystusowi i jak zmiana ta może pomóc innym poznać Jezusa?`