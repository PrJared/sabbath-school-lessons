---
title:  Niezwykli świadkowie
date:  05/07/2020
---

`Przeczytaj Mk 5,15-20. Jak myślisz, dlaczego Jezus posłał człowieka uwolnionego od demonów do Dziesięciogrodzia, by składał świadectwo członkom swojej rodziny i znajomym, zamiast zabrać go ze sobą, by wzmacniać osobiście jego nowo odkrytą wiarę?`

Dziesięciogrodzie to tłumaczenie greckiej nazwy Dekapolis (deka — dziesięć oraz polis — miasto). W pierwszym wieku naszej ery w regionie tym, jak łatwo się domyślić, znajdowało się dziesięć miast rozciągających się wzdłuż brzegu Jeziora Galilejskiego. Miasta te łączyły wspólny język i wspólna kultura. Ów uwolniony od mocy demonów był znany ludziom w tamtym regionie. Budził grozę w sercach miejscowej ludności swoim nieprzewidywalnym i gwałtownym zachowaniem. Jezus dostrzegł w nim pragnienie czegoś lepszego, więc dokonał cudu i wyzwolił go z mocy demonów, które znęcały się nad nim i posługiwały się nim, by prześladować innych ludzi.

Gdy mieszkańcy pobliskiego miasta i okolicznych wiosek usłyszeli, że Jezus pozwolił demonom wejść w stado świń, wskutek czego biedne zwierzęta rzuciły się z urwiska do jeziora, przyszli, by zobaczyć to na własne oczy. W Mk 5,15 czytamy: „I przyszli do Jezusa, i ujrzeli, że ten, który był opętany, siedział odziany i przy zdrowych zmysłach, ten, w którym był legion demonów; i zlękli się”. Ów nieszczęśnik był zupełnie uzdrowiony — fizycznie, umysłowo, emocjonalnie i duchowo. Istotą ewangelii jest odrodzenie ludzi złamanych przez grzech do pełni, którą zaplanował dla nich Chrystus.

Kto mógłby lepiej dotrzeć do mieszkańców Dziesięciogrodzia niż uzdrowiony opętaniec, który z łatwością mógł wydawać świadectwo w całym tym regionie? „Będąc świadkami Chrystusa, mamy opowiadać to, co wiemy oraz co sami widzieliśmy, słyszeliśmy i odczuwaliśmy. Gdybyśmy szli krok w krok za Jezusem, moglibyśmy mówić o drodze, którą nas prowadzi. Jesteśmy w stanie opowiedzieć, w jaki sposób poddawaliśmy próbom Jego obietnice i uznaliśmy je za prawdziwe. Możemy dać świadectwo temu, co wiemy o łasce Chrystusa. To jest świadectwo, do którego wzywa nas Pan i bez którego świat ginie”1. Bóg często posługuje się niezwykłymi świadkami, którzy zostali przemienieni dzięki Jego łasce. Przez nich Bóg zmienia świat.

`Jaka jest historia twojego nawrócenia? W jaki sposób opowiadasz innym o tym, jak stałeś się chrześcijaninem? Co możesz opowiedzieć komuś, kto nie zna doświadczenia nawrócenia, i jak taka osoba może skorzystać z twojego doświadczenia?`