---
title:  Zmienieni ludzie zmieniają świat
date:  07/07/2020
---

`„A widząc odwagę Piotra i Jana i wiedząc, że to ludzie nieuczeni i prości, dziwili się; poznali ich też, że byli z Jezusem” (Dz 4,13).`

Kościół nowotestamentowy rozwijał się gwałtownie. W dniu Pięćdziesiątnicy ochrzczono około trzech tysięcy ludzi (zob. Dz 2,41). Kolejne tysiące przyłączyły się do Kościoła w ciągu następnych tygodni (zob. Dz 4,4). Przywódcy żydowscy szybko zorientowali się, co się stało. Ci nowotestamentowi wierzący byli z Chrystusem. On ich zmienił. Zostali przekształceni przez Jego łaskę i nie potrafili milczeć.

`Przeczytaj Dz 4,1-20. O czym jest mowa w tym fragmencie Dziejów Apostolskich? Co się stało, gdy władze usiłowały uciszyć Piotra i Jana? Jak zareagowali na to sami apostołowie?`

Ci wierzący doznali odrodzenia w Chrystusie i musieli opowiadać o tym, co ich spotkało. Piotr, pewny siebie rybak, został zmieniony przez łaskę Bożą. Jakub i Jan, Synowie Gromu, którzy mieli problem z panowaniem nad sobą, zostali zmienieni przez łaskę Bożą. Wątpiący Tomasz został zmieniony przez łaskę Bożą. Apostołowie i członkowie Kościoła wczesnochrześcijańskiego mieli coś do powiedzenia i nie potrafili milczeć. Zwróć uwagę na trafne stwierdzenie zawarte w poniższym cytacie: „Gdy człowiek przychodzi do Chrystusa, w jego sercu rodzi się pragnienie opowiedzenia innym, jak wspaniałego przyjaciela znalazł w Jezusie. Ta zbawiająca i uświęcająca prawda nie może pozostać zamknięta w jego sercu”1.

Zwróć uwagę na słowa przywódców żydowskich zapisane w Dz 4,16. Otwarcie przyznali oni, że stał się cud — uzdrowiony człowiek stał przed nimi. Mimo to odmówili dokonania zmiany w swoim życiu. Ale nawet taki upór i otwarte zaprzeczanie faktom nie skłoniły Piotra i Jana do zaprzestania składania świadectwa.

`Jak poznanie Chrystusa wiąże się z dawaniem świadectwa o Nim? Dlaczego osobiste poznanie Chrystusa jest tak ważne dla skutecznego świadczenia o Nim?`