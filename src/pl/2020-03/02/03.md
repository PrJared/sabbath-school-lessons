---
title:  Głoszenie zmartwychwstałego Chrystusa
date:  06/07/2020
---

Wczesnym rankiem pierwszego dnia tygodnia dwie Marie pospiesznie udały się do grobu, w którym pochowano Jezusa. Nie spodziewały się tam niczego nadzwyczajnego. Niedawno Jego posiniaczone, poranione i bezwładne ciało zostało złożone do zimnego grobu. Scena ukrzyżowania wciąż napełniała ich serca przerażeniem i bólem. Szły, by spełnić swój obowiązek. Pogrążone w smutku spieszyły, by namaścić Jego ciało zgodnie ze zwyczajem pogrzebowym, jako że nie zdążyły tego uczynić wcześniej. Ponury mrok zniechęcenia przytłaczał je. Były zrozpaczone. Przyszłość jawiła się im jako niepewna i beznadziejna.

Gdy przybyły do grobu, ze zdumieniem spostrzegły, że jest otwarty i pusty. Mateusz, opisując wydarzenia poranka zmartwychwstania, zanotował: „Wtedy anioł odezwał się i rzekł do niewiast:

— Wy się nie bójcie; wiem bowiem, że szukacie Jezusa ukrzyżowanego. Nie ma go tu, bo wstał z martwych” (Mt 28,5-6).

Kobiety ogarnęła nieopisana radość. Czarna chmura smutku znikła zupełnie i blask słońca zalał poranek zmartwychwstania. Noc przygnębienia minęła. Szczęście rozjaśniło ich twarze, a radosna pieśń zajęła miejsce łez żałoby.

`Przeczytaj Mk 16,1-11. Jak dwie Marie zareagowały na wieść o zmartwychwstaniu Chrystusa?`

Gdy Maria Magdalena ujrzała zmartwychwstałego Chrystusa, poszła o tym opowiedzieć. Dobrą nowiną należy się dzielić, więc nie potrafiła milczeć:

— Chrystus żyje! Jego grób jest pusty. Świat musi się o tym dowiedzieć.

Gdy na drodze swojego życia spotykamy zmartwychwstałego Chrystusa, także musimy pójść i opowiedzieć o tym, gdyż dobra nowina musi być ogłoszona.

To zdumiewające, że choć Jezus wielokrotnie zapowiadał swoim uczniom, że zostanie zabity i zmartwychwstanie, ci wybrani świadkowie Jezusa nie uwierzyli świadectwu Marii! „Lecz oni, gdy usłyszeli, że żyje i że się jej ukazał, nie uwierzyli” (Mk 16,11). Skoro nawet uczniowie Jezusa nie uwierzyli od razu, nie powinniśmy się dziwić, że inni ludzie też nie przyjmują natychmiast słów naszego świadectwa.

`Kiedy ostatnio zdarzyło ci się, że twoje świadectwo zostało odrzucone czy zlekceważone? Jak na to zareagowałeś i czego nauczyłeś się z tego doświadczenia?`