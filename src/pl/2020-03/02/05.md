---
title:  Dzielenie się swoim doświadczeniem
date:  08/07/2020
---

W 26. rozdziale Dziejów Apostolskich czytamy, że apostoł Paweł stanął jako więzień przed obliczem króla Agryppy. Zwracając się wprost do króla, Paweł złożył osobiste świadectwo. Opowiedział o swoim życiu jako prześladowcy wyznawców Jezusa, a następnie po nawróceniu jako świadka Jezusa i Jego obietnicy zmartwychwstania (zob. Dz 26,8). Gdy Paweł nawrócił się na drodze do Damaszku, Pan powiedział mu:

— „Po to ci się ukazałem, aby cię ustanowić sługą i świadkiem tych rzeczy, w których mnie widziałeś, jak również tych, w których ci się pokażę” (Dz 26,16).

Dzielenie się naszą wiarą jest zawsze pełnym życia doświadczeniem. Jest to opowiadanie o tym, czego Chrystus dokonał w przeszłości, co czyni w naszym życiu dzisiaj i czego dokona dla nas w przyszłości.

Dawanie świadectwa to nie opowiadanie o nas, ale o Bogu. On jest Bogiem, który przebacza nasze grzechy, uzdrawia nasze choroby, otacza nas łaską i dobrocią oraz obdarza nas wszelkimi błogosławieństwami (zob. Ps 103,3-5). Składanie świadectwa to po prostu opowiadanie o zdumiewającej łasce Bożej. Jest to świadectwo naszego osobistego spotkania ze zdumiewająco łaskawym Bogiem.

`Przeczytaj 1 J 1,1-3 i porównaj z Ga 2,20. Jakie podobieństwa dostrzegasz między tymi dwoma fragmentami listów? W czym doświadczenie Jana jest podobne do doświadczenia Pawła?`

Choć Jan i Paweł mieli różne doświadczenia życiowe, obaj osobiście spotkali się z Jezusem. Doświadczenia z Jezusem nie były zamkniętym rozdziałem w ich życiu — czymś, co dokonało się w przeszłości i ustało. Było to codzienne doświadczanie radości w atmosferze Jego miłości i życie w świetle Jego prawdy.

Czy nawrócenie może stać się jedynie minionym doświadczeniem? Przeczytaj poniższy cytat mówiący o tych ludziach, którzy sądzą, że jedyne, co się liczy, to minione doświadczenie nawrócenia. „Sądzą oni, że skoro dowiedzieli się kiedyś czegoś o religii, to już nie muszą się nawracać każdego dnia. Ale prawda jest taka, że każdy z nas musi się nawrócić każdego dnia na nowo”1.

`Jakiekolwiek było twoje dotychczasowe doświadczenie — nawet jeśli było ono przejmujące i dramatyczne — dlaczego ważne jest to, byś miał więź z Panem dzień po dniu i odczuwał każdego dnia Jego obecność, Jego dobroć i Jego moc? Przedstaw odpowiedź na to pytanie podczas pierwszej części nabożeństwa sobotniego.`