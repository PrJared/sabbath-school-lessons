---
title:  Moc osobistego świadectwa
date:  09/07/2020
---

Spójrzmy jeszcze raz na Pawła. Apostoł stanął przed Agryppą — ostatnim przedstawicielem linii królów żydowskich, Machabeuszów, i rodu Heroda. Agryppa podawał się za Żyda, ale w głębi serca był Rzymianinem1. Doświadczony apostoł — utrudzony podróżami misyjnymi i noszący blizny po ranach odniesionych w walce dobra ze złem — stał tam z sercem wypełnionym miłością Bożą i twarzą jaśniejącą boską dobrocią. Mimo przeżytych prześladowań i trudności mógł teraz z całą pewnością oświadczyć, że Bóg jest dobry.

Agryppa był zatwardziałym grzesznikiem obojętnym na prawdziwy system wartości. Natomiast Paweł był człowiekiem pełnym wiary, oddanym prawdzie i niezłomnym w obronie sprawiedliwości. Kontrast między nimi nie mógł być ostrzejszy. Podczas procesu Paweł poprosił o możliwość zabrania głosu w swojej obronie, a jego prośba została spełniona przez Agryppę.

`Przeczytaj Dz 26,1-32. Jakie świadectwo złożył Paweł przed Agryppą? Czego możemy się nauczyć z jego słów?`

Dobroć otwiera serca tam, gdzie szorstkość je zamyka. Paweł zachowywał się nadzwyczaj uprzejmie wobec Agryppy. Stwierdził, że jest on „obeznany ze wszystkimi zwyczajami i spornymi zagadnieniami żydowskimi” (Dz 26,3). Następnie przeszedł do omówienia swojego nawrócenia.

`Przeczytaj historię nawrócenia Pawła w Dz 26,12-18 i zwróć uwagę, jak wpłynęła ona na Agryppę w Dz 26,26-28. Jak myślisz, dlaczego Agryppa zareagował w taki sposób? Co zrobiło na nim wrażenie w świadectwie Pawła?`

Świadectwo Pawła o tym, jak Jezus go zmienił, zrobiło mocne wrażenie na bezbożnym królu. Nie ma świadectwa skuteczniejszego niż zmienione życie człowieka. Takie świadectwo wywiera silny wpływ na innych ludzi. Nawet bezbożny król był poruszony tym, jak łaska Boża zmieniła Pawła. Choć może sami nie mamy historii nawrócenia równie dramatycznej jak historia Pawła, to jednak wszyscy możemy opowiadać innym o tym, co znaczy poznanie Jezusa i przyjęcie odkupienia dzięki Jego krwi.