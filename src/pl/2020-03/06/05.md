---
title:  Odkrywanie swoich darów duchowych
date:  05/08/2020
---

`Porównaj 1 Kor 1,4-9 z 2 Kor 1,20-22. Co fragmenty tych listów mówią o obietnicach Bożych, a zwłaszcza o darach duchowych w okresie bezpośrednio poprzedzającym powtórne przyjście Chrystusa?`

Bóg obiecuje, że przed powtórnym przyjściem naszego Pana Kościół będzie posiadał wszystkie dary duchowe. Jego obietnice są pewne. On dał nam świadectwo Ducha Świętego w naszych sercach prowadzące nas do zrozumienia darów, które nam powierzył. Bóg daje nam dary i przez Ducha Świętego objawia je nam.

`Przeczytaj Łk 11,13; Jk 1,5; Mt 7,7. Co Bóg poleca nam czynić, jeśli pragniemy odkryć dary duchowe, które nam dał?`

Otrzymujemy dary Ducha Świętego, gdy poświęcamy się Bogu i prosimy Go o objawienie nam darów, których nam udzielił. Gdy nasze serca są wolne od wywyższania się, a naszym najważniejszym pragnieniem jest służenie Jezusowi, Duch Święty ukaże nam dary duchowe, które ma dla nas. „Dopiero gdy przez wiarę i modlitwę uczniowie całkowicie poddali się Jego działaniu, przyjęli deszcz Ducha Świętego. Wtedy w szczególnym sensie majątek nieba został powierzony wyznawcom Chrystusa. (...). Dary należą do nas w Chrystusie, ale objęcie ich w posiadanie zależy od przyjęcia przez nas Ducha Bożego”1.

Dary duchowe (zob. 1 Kor 12,4-6) to cechy charakteru i przymioty, których Bóg przydaje nam, byśmy mogli lepiej Mu służyć. Różne posługi to dziedziny i pola, w których przejawiają się nasze dary, a aktywność podejmowana podczas określonych zdarzeń i sytuacji pozwala nam używać naszych darów. Dary duchowe nie są dawane jako w pełni rozwinięte. Gdy Duch Święty skłania cię do wybrania jakiejś dziedziny duchowej służby, módl się o to, by prowadził cię w tej posłudze tak, byś rozwijał swój dar w działaniu.

`Jakie dary duchowe otrzymałeś i jak możesz ich używać w służbie dla Pana?`