---
title:  Cel darów duchowych
date:  04/08/2020
---

`Przeczytaj 1 Kor 12,7 oraz Ef 4,11-16. Dlaczego Bóg udziela darów duchowych każdemu wierzącemu? Jaki jest cel tych darów?`

Dary duchowe służą kilku celom. Bóg daje je w celu budowania i wzmacniania swojego Kościoła, aby mógł on pełnić służbę. Dary duchowe mają rozwijać i jednoczyć Kościół tak, by był gotowy pełnić misję Boga w świecie. Autorzy ksiąg biblijnych podają nam przykłady darów duchowych, których Bóg udziela swojemu Kościołowi, takich jak: kaznodziejstwo, pomaganie ubogim, składanie świadectwa, nauczanie, wspieranie i ofiarność. Wymieniają także między innymi takie dary jak: gościnność, miłosierdzie, uczynność i pocieszanie. Najpełniejsze listy darów duchowych są zawarte w 12. rozdziale Listu do Rzymian i 12. rozdziale 1 Listu do Koryntian.

Być może zastanawiasz się nad powiązaniem darów duchowych z naturalnymi talentami. Dary duchowe to zdolności udzielone przez Boga — dane przez Ducha Świętego w celu przygotowania wierzących do szczególnej służby w Kościele i świecie. Mogą one także obejmować naturalne talenty uświęcone przez Ducha Świętego do użytku w służbie Chrystusa. Wszystkie naturalne talenty zostały dane przez Boga, ale nie wszystkie są używane w służbie Chrystusa.

„Szczególne dary Ducha Świętego nie są jedynymi talentami przedstawionymi w przypowieści. Dotyczy ona wszystkich darów i zdolności — wrodzonych lub nabytych, naturalnych lub duchowych. Wszyscy mają uczestniczyć w służbie Chrystusa. Stając się uczniami Chrystusa, poddajemy się Mu ze wszystkim, kim jesteśmy i co mamy. On zwraca nam te dary oczyszczone i uszlachetnione, abyśmy używali ich dla Jego chwały i błogosławieństwa bliźnich”1.

Ponadto Bóg ustanowił szczególne dary, takie jak prorokowanie, i szczególne urzędy w Kościele, w tym pastorów, starszych zborów i nauczycieli, którzy nauczają w Kościele Chrystusa, przygotowując członków do służby (zob. Ef 4,11-12). Zadaniem całego kierownictwa kościelnego jest wspomaganie członków Kościoła w odkrywaniu ich darów duchowych oraz nauczanie ich używania tych darów w budowaniu ciała Chrystusowego.

`Jakie wrodzone talenty, które posiadasz — użyteczne i przydatne w świeckich warunkach — mogą być także błogosławieństwem dla Kościoła/zboru?`