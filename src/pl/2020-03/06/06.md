---
title:  Rozwijanie naszych darów
date:  06/08/2020
---

`Przeczytaj w Mt 25,14-30 przypowieść o talentach. Jaka najistotniejsza myśl wyróżnia się w tej przypowieści? Dlaczego dwaj pierwsi słudzy zostali pochwaleni przez Boga, a trzeci sługa został potępiony? Co przypowieść ta mówi o używaniu naszych talentów? Zwróć uwagę zwłaszcza na Mt 25,29.`

Pan dał wszystkim sługom talenty stosownie do ich zdolności (zob. Mt 25,15). Każdy otrzymał inną liczbę talentów. Jeden dostał pięć talentów, drugi — dwa, a trzeci — tylko jeden. Każdy mógł sam wybrać, co robić z talentami, które zostały mu dane. Istotne jest to, że otrzymane talenty nie były ich własnością. Należały do kogoś innego, kto powierzył im zarządzanie nimi.

Pana nie interesowało to, kto jakie miał talenty. Nie chodziło też o to, kto dostał więcej talentów. Istotne było tylko to, co każdy ze sług uczynił z owymi talentami, które zostały mu powierzone.

Paweł następująco wyraził to w 2 Kor 8,12: „Jeśli bowiem jest ochotna wola, zasługuje ona na uznanie według tego, co ma, a nie według tego, czego nie ma”. Dla Boga liczy się nie to, jak dużo posiadasz, ale co czynisz z tym, co już posiadasz.

Bóg pochwalił dwóch pierwszych spośród sług, gdyż okazali się wierni w wykorzystywaniu otrzymanych talentów. Ich talenty zostały pomnożone przez używanie. Zły sługa nie używał talentu powierzonego mu przez pana, a więc też go nie pomnożył. Wieczną prawdą jest to, że „prawo służby staje się ogniwem łączącym nas z Bogiem i bliźnimi”1. Niewierny sługa odrzucił możliwość pełnienia służby i ostatecznie utracił zdolność do jej pełnienia.

Gdy używamy darów danych nam przez Boga w celu przynoszenia chwały Jego imieniu, wówczas dary te rozwijają się. Jak możesz odkryć dary dane ci przez Boga? Pokornie proś Go, by objawił ci, w jakich dziedzinach powinieneś zaangażować się w służbę na rzecz Pana. Gdy On cię pobudza, zaangażuj się. Twoje dary będą się rozwijać w miarę ich używania, a ty znajdziesz zadowolenie w służbie dla Boga.

`Zastanów się nad powyższą przypowieścią i odnieś ją do siebie. Co mówi ona o tym, jak wykorzystujesz to, co zostało ci dane przez Boga? (Pamiętaj, że wszystko, co masz, jest Jego darem).`