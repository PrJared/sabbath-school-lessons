---
title:  Bóg — Dawca Wszelkich Dobrych Darów
date:  03/08/2020
---

Według 1 Kor 12,11.18; Ef 4,7-8; Jk 1,17 Bóg jest źródłem wszelkich darów — wszelki dar doskonały pochodzi od Niego. Tak więc możemy być pewni, że On udzieli nam takich darów Ducha Świętego, jakie najbardziej odpowiadają naszej osobowości, a także najlepiej posłuży się naszymi umiejętnościami w służbie dla Jego sprawy i dla chwały Jego imienia.

`Przeczytaj Mk 13,34 oraz 1 Kor 12,11. Komu Bóg daje dary duchowe?`

Biblia mówi wyraźnie, że Bóg ma szczególne zadanie dla każdego z nas w dzieleniu się ewangelią z bliźnimi. W przypowieści Jezusa pewien pan zostawił swój dom sługom i polecił im troszczyć się o jego sprawy, wyznaczając każdemu jakąś pracę (zob. Mk 13,34). Zadania zostały wyznaczone wszystkim chrześcijanom. Bóg udziela darów duchowych do wykonania tych zadań, do których powołał wierzących. Gdy podporządkowujemy się Chrystusowi i przez chrzest stajemy się członkami Jego ciała, Kościoła, Duch Święty udziela nam darów, abyśmy mogli sprawować służbę na rzecz ciała Chrystusa i dawać świadectwo światu.

W 1903 roku Ellen G. White napisała list do pewnego człowieka, zachęcając go do używania darów, które Bóg dał mu do służby: „Wszyscy jesteśmy członkami rodziny Bożej. Wszyscy w większym lub mniejszym stopniu otrzymaliśmy dane przez Boga talenty, abyśmy ich używali. Jesteśmy za nie odpowiedzialni. Czy nasz talent jest wielki, czy mały, mamy go używać w służbie Bożej, uznając jednocześnie prawo każdego do używania darów mu powierzonych. Nigdy nie powinniśmy marnować najmniejszego nawet kapitału fizycznego, intelektualnego czy duchowego”1.

`Przeczytaj Dz 10,36-38; Mt 3,16-17; Dz 2,38-42. Czego te fragmenty Nowego Testamentu uczą nas o obietnicy Ducha Świętego przy chrzcie?`

Podobnie jak Jezus został namaszczony przez Ducha Świętego przy chrzcie, by był On przygotowany i wyposażony do służby w świecie, tak i każdy z nas otrzymał obietnicę Ducha Świętego przy chrzcie. Bóg pragnie, byśmy mieli pewność, iż wypełnił On swoje Słowo i udzielił nam darów duchowych, byśmy działali dla dobra Jego Kościoła i świata.