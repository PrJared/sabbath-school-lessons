---
title:  Różne dary zjednoczone w służbie
date:  02/08/2020
---

Czy kiedykolwiek zastanawiałeś się, jak bardzo uczniowie Jezusa różnili się między sobą? Ich pochodzenie, osobowości, usposobienia i duchowe dary znacząco się różniły. Ta różnorodność nie była słabą stroną Kościoła, ale raczej mocną. Mateusz, były poborca podatkowy, był człowiekiem skrupulatnym, wymagającym i wiernym. Piotr miał skłonność do mówienia bez zastanowienia, był człowiekiem gorliwym i postępował w sposób odruchowy, ale miał także naturalne zdolności przywódcze. Jan był wrażliwy, ale także szczery do bólu. Andrzej był otwartą osobą, bacznie obserwował otoczenie i reagował na potrzeby innych. Tomasz z natury miał skłonność do zadawania pytań i dociekania prawdy oraz wątpienia w to, czego nie był pewny. Każdy z uczniów, choć mieli oni różne osobowości i talenty, został powołany przez Boga i obdarzony mocą do dawania świadectwa o Nim.

`Przeczytaj 1 Kor 12,12-13.18-22. Jak wersety te świadczą o potrzebie istnienia ludzi o różnych darach w Kościele — ciele Chrystusowym?`

Bóg ma upodobanie w powoływaniu ludzi o różnym pochodzeniu i różnych talentach oraz udzielaniu im darów do służby. Ciało Chrystusowe nie jest jednolitą masą ludzi — niemal takich samych. Nie jest elitarnym klubem zrzeszającym ludzi o podobnym pochodzeniu i podobnych poglądach. Jest prężnym ruchem ludzi o różnych darach zjednoczonych w swojej miłości do Chrystusa i Pisma Świętego oraz gorliwych w dzieleniu się ze światem Jego miłością i prawdą (zob. Rz 12,4; 1 Kor 12,12). Członkowie ciała Chrystusowego mają różne dary, a przy tym każdy z nich jest cenny. Każdy jest ważny dla zdrowego działania ciała Chrystusowego. Podobnie jak oczy, uszy i nos mają różne role do spełnienia i są niezbędne dla ciała, tak i wszystkie dary są potrzebne w Kościele (zob. 1 Kor 12,21-22).

Jeśli dobrze przyjrzeć się ludzkiemu organizmowi, to nawet najmniejsze jego części składowe odgrywają istotną rolę. Pomyśl na przykład o rzęsach. Co by się stało, gdybyś nie miał czegoś tak pozornie zbędnego jak rzęsy na powiekach? Otóż odrobiny kurzu mogłyby łatwo dostawać się do oczu i zaburzać widzenie, a nawet powodować nieodwracalne uszkodzenia. Członkowie Kościoła, którzy z pozoru mogą się wydawać najmniej znaczący, są ważnymi częściami ciała Chrystusowego i także zostali obdarzeni darami przez Ducha Świętego. Gdy całkowicie poświęcamy Bogu otrzymane dary, z punktu widzenia wieczności każdy z nas odgrywa ważną rolę.

`Niezależnie od tego jak jesteś utalentowany, na jakich sprawach nie znasz się, w przeciwieństwie do innych członków Kościoła/zboru? Jak świadomość tego pomaga ci zachować właściwe miejsce w chrześcijańskiej wspólnocie?`