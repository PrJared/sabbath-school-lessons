---
title:  Podstawa akceptacji
date:  26/08/2020
---

`Przeczytaj Rz 15,7 oraz Ef 4,32. Jak opisałbyś podstawę akceptacji? Co jest powodem postawy akceptacji?`

W tych dwóch wersetach apostoł Paweł przedstawia zasady wzajemnej akceptacji. Ponieważ Chrystus nam wszystkim przebaczył i przyjął nas, to czy my nie powinniśmy sobie przebaczać i akceptować się wzajemnie? Właśnie dlatego że Jezus nas przyjął, powinniśmy akceptować siebie nawzajem mimo naszych wad.

Pomyśl, co to oznacza. Zastanów się nad sobą i nad tym, co uczyniłeś w przeszłości i co nadal może cię prześladować. Zastanów się nad tym, o czym wiesz tylko ty i co obawiałbyś się wyjawić innym.

A jednak przez wiarę przyjąłeś łaskawą akceptację Chrystusa, który wie o tobie wszystko — nawet to, o czym ludzie nie mają pojęcia. On wie o tobie wszystko, a jednak akceptuje cię — nie ze względu na twoją dobroć, ale ze względu na Jego dobroć.

A zatem jaka powinna być twoja postawa wobec bliźnich?

Dla niektórych jest to trudne do zrozumienia. Prawdziwa akceptacja oznacza, że przyjmujemy ludzi takimi, jakimi są — ze wszystkimi ich grzesznymi nawykami, gdyż są ludźmi stworzonymi na obraz Boga. Ponieważ Chrystus umarł za nas, gdy „byliśmy jeszcze grzesznikami” (Rz 5,8), i dzięki Niemu „zostaliśmy pojednani z Bogiem” (Rz 5,10), gdy byliśmy jeszcze Jego wrogami, możemy przebaczyć sobie i zaakceptować się nawzajem. Jego miłość do nas staje się podstawą naszej wzajemnej akceptacji i przebaczenia (zob. Rz 5,6-10).

Jednak gdy powstanie więź akceptacji i wzajemnej troski, nieraz konieczne jest osobiste zetknięcie kogoś w duchu miłości z prawdami Pisma Świętego. Zaniedbanie tego jest zaniedbaniem się w miłości. Jako przyjaciele troszczymy się o siebie nawzajem tak, iż dzielimy się z przyjaciółmi wiecznymi prawdami, które mogą ich zmienić.

Jezus nie uznawał następującej postawy:

— Róbcie, co chcecie. Wszystko mi jedno. I tak was akceptuję.

Jego postawa była raczej taka:

— Bez względu na to, co uczyniliście, jestem gotowy wam przebaczyć i dać moc do zmiany.

Biblijna prawda przedstawiana pokornie w duchu Chrystusa i w miłości zdobywa serca ludzi i zmienia ich.

`Jak możemy akceptować ludzi, nie akceptując ich grzesznego postępowania? Jak możemy okazywać akceptację, a jednocześnie nie pochwalać i nie tolerować grzechu?`