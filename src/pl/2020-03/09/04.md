---
title:  Przedstawianie prawdy w duchu miłości
date:  25/08/2020
---

Sama przyjaźń nie pozyska ludzi dla Chrystusa. Możemy mieć wielu przyjaciół — ludzi, z którymi lubimy spędzać czas i którzy lubią spędzać czas z nami — ale jeśli nigdy nie opowiemy im, kim jest dla nas Jezus i jak nas zmienił, nasza przyjaźń będzie miała niewielkie znaczenie z punktu widzenia wieczności. Owszem, możemy być miłymi ludźmi, z którymi przyjemnie się rozmawia, ale Bóg wzywa nas, byśmy byli kimś więcej. Przyjaźń nie przyprowadzi ludzi do Chrystusa, ale nieprzyjazna postawa może ich od Niego odpychać.

Apostoł Paweł przypomina nam, byśmy mówili „prawdę w miłości” (Ef 4,15 PAC). Więzy przyjaźni zacieśniają się wtedy, gdy w wielu sprawach zgadzamy się z innymi ludźmi, okazujemy im akceptację i chwalimy ich, gdy na to zasługują. Ważne jest to, byśmy mieli zwyczaj poszukiwania w ludziach dobra, a nie wytykania im zła.

`Przeczytaj 2 Tes 1,1-4. Wymień to, za co Paweł chwali Tesaloniczan.`

Są tacy, którzy wydają się mieć upodobanie w wyszukiwaniu złych cech u bliźnich — jeśli nie z jakiegokolwiek innego powodu, to choćby po to, żeby sami poczuli się lepszymi.

Apostoł Paweł postępował odwrotnie. Doszukiwał się dobrych cech w zborach, którym służył jako apostoł. Z pewnością karcił błędy i nie pochwalał grzechu, ale skupiał się na wzmacnianiu zborów, które założył. Jednym z takich sposobów było podkreślanie ich zalet.

Ellen G. White zapisała takie oto ciekawe spostrzeżenie dotyczące znaczenia bliskich więzi: „Jeśli ukorzymy się przed Bogiem i będziemy uprzejmi, mili, wrażliwi i miłosierni, to setki ludzi nawrócą się do prawdy tam, gdzie teraz nawraca się jedna osoba”1.

`Zastanów się przez chwilę nad powyższym cytatem. Co oznaczałoby to dla twojego zboru, gdyby uprzejmość, grzeczność, wrażliwość i miłosierdzie napełniały serca jego członków? Jaki byłby wtedy twój zbór? Wejrzyj w swoje serce i zadaj sobie pytanie:`

`— Co mógłbym zmienić w swoim podejściu do innych ludzi?`