---
title:  Poprawa sposobu postępowania
date:  24/08/2020
---

Nasze postawy często decydują o naszej zdolności wpływania na innych ludzi. Ostra, krytykancka i nieprzyjazna postawa odpycha ludzi od nas. Nawet jeśli wykorzystamy wtedy okazję do złożenia świadectwa o Bogu, nasze słowa, choć zawierające prawdę, przypuszczalnie nie zostaną przyjęte.

W przeciwieństwie do tego miłe zachowanie oraz wiara w ludzi przyciągają ich do nas. Tworzą więź przyjaźni. Jezus pięknie wyraził tę zasadę, gdy powiedział:

— „Już was nie nazywam sługami, bo sługa nie wie, co czyni pan jego; lecz nazwałem was przyjaciółmi, bo wszystko, co słyszałem od Ojca mojego, oznajmiłem wam” (J 15,15).

Przyjaciele akceptują się wzajemnie pomimo swoich słabości i błędów, chętnie dzieląc się swoimi radościami i smutkami.

`Przeczytaj Mt 15,21-28 oraz Mk 14,6-9. Te fragmenty ewangelii przedstawiają dwie kobiety w zupełnie różnych okolicznościach. Wobec jednej z nich Jezus wydaje się surowy, a wobec drugiej łagodny. Co w tych wersetach wskazuje na to, że Jezus starał się obu tym kobietom okazać zbawienną łaskę i pozyskać ich zaufanie?`

Kobieta w 15. rozdziale Ewangelii Mateusza to Kananejka. Na początku Jezus celowo odmówił spełnienia jej prośby, aby mogła ona okazać swoją wytrwałość i aby jej wiara się umocniła. Gdy kobieta nalegała, Jezus uczynił to, o co prosiła, a następnie wypowiedział zdumiewające słowa, których z pewnością uboga Kananejka nie usłyszałaby od religijnych przywódców ówczesnej Judei. Publicznie oświadczył:

— „Niewiasto, wielka jest wiara twoja” (Mt 15,28).

W ten sposób złożył jej wyrazy największego uznania, jakich można się spodziewać od nauczyciela religii. Czy możesz sobie wyobrazić, jak napełniło się radością jej serce i jak te słowa ją zmieniły?

Kobieta, która namaściła głowę Jezusa kosztownym wonnym olejkiem była Żydówką. Miała złą opinię jako kobieta upadła i grzesznica. Jednak dzięki Jezusowi okazała skruchę, nawróciła się, otrzymała przebaczenie i doznała duchowego odrodzenia. Gdy inni mieli dla niej wyłącznie słowa surowej krytyki, Jezus z pochwałą i uznaniem przyjął jej wspaniałomyślny czyn. Oświadczył:

— „Gdziekolwiek na całym świecie będzie zwiastowana ewangelia, będą opowiadać na jej pamiątkę i o tym, co ona uczyniła” (Mk 14,9).

`W świetle tych dwóch zdarzeń z udziałem dwóch różnych kobiet, co jest istotą dobrej postawy powodującej, że ludzie otwierają się na dobrą nowinę? Jak musisz zmienić swoją postawę wobec ludzi nie tylko w ramach dawania świadectwa o Jezusie, ale w ogóle?`