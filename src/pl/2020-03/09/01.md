---
title:  Rozwijanie zdolności pozyskiwania ludzi
date:  22/08/2020
---

### Studium Bieżącego Tygodnia
J 4,27-30.39-42; Mt 15,21-28; 2 Tes 1,1-4; Rz 15,7; Ef 4,32; 1 P 3,15.

> <p>Tekst Pamięciowy</p>
> „Lecz Chrystusa Pana poświęcajcie w sercach waszych, zawsze gotowi do obrony przed każdym, domagającym się od was wytłumaczenia się z nadziei waszej” (1 P 3,15).

Im lepiej poznajemy życie Jezusa, tym bardziej zachwycamy się Jego zdolnością akceptowania ludzi i doceniania ich. Choć Jezus wypowiadał surowe nagany pod adresem ówczesnych przywódców religijnych, to jednak chętnie przyjmował tych, którzy zmagali się z grzechem, cierpieli wskutek poczucia winy i, nie mając nadziei, czuli się potępieni. Jego łaska była przeznaczona dla takich ludzi. Jego miłosierdzie rozciągało się na najgorszych nawet grzeszników. Głębia Jego przebaczenia była nieskończenie większa niż głębia ich grzechu. Jego miłość nie znała granic.

Jezus nigdy nie okazywał pychy czy wyższości. W każdym człowieku widział istotę stworzoną na obraz Boga, ale upadłą w grzech i potrzebującą Jego zbawienia. Nikt nie był poza zasięgiem Jego miłości. Nikt nie upadł tak nisko, by Jego łaska nie mogła go dosięgnąć. Okazywał szacunek wszystkim, z którymi się stykał, i traktował ich z godnością, na jaką zasługiwali. Wpływał na ludzi, prowadząc ich do Królestwa Bożego, bo wierzył w ludzi. Zmieniali się oni w Jego obecności, bo troszczył się o nich szczerze. Podnosili się pod względem moralnym i dorastali do Jego oczekiwań — stawali się takimi, jakimi On ich widział.

W lekcji tego tygodnia przyjrzymy się bliżej postawie Jezusa wobec ludzi i odkryjemy, jak możemy stosować Jego zasady postępowania z ludźmi.