---
title:  Prawda przedstawiana w duchu miłości
date:  27/08/2020
---

Przedstawiania prawdy Jezus nie zaniedbywał z miłości, gdyż taka postawa byłaby przeciwna prawdziwej miłości. Miłość zawsze szuka tego, co najlepsze dla innych. Nie ma żadnego konfliktu między miłością a prawdą. Prawda przedstawiana pokornie i uprzejmie jest wyrazem miłości. Jezus powiedział:

— „Ja jestem droga i prawda, i żywot” (J 14,6).

Jezus jest jedyną drogą do zbawienia (zob. Dz 4,12). Jego łaska zbawia nas, abyśmy mogli poznać Jego prawdę i żyć Jego życiem. Prawda bez miłości prowadzi do surowego i sztywnego przestrzegania obowiązujących przepisów prawa, co hamuje duchowe życie. Tak zwana miłość bez prawdy prowadzi do tolerancyjnego roztkliwienia pozbawionego treści i skazującego człowieka na zagubienie w morzu niepewności. Prawda przedstawiana w miłości prowadzi do autentycznego chrześcijańskiego doświadczenia dającego nam wyraźny kierunek i cel oraz poczucie pewności.

`Przeczytaj 1 P 3,15; 2 Tm 4,2; Tt 3,4-5. Jakie wyrażenia w tych wersetach wskazują na równowagę istniejącą między przedstawianiem biblijnej prawdy i pokornym duchem akceptacji?`

Autorzy ksiąg Nowego Testamentu nigdy nie wynosili miłości ponad prawdę, lecz idealnie łączyli miłość i prawdę, łaskę i prawo, współczucie i uczciwość. Piotr radzi współwierzącym, by byli „zawsze gotowi do obrony przed każdym, domagającym się od was wytłumaczenia się z nadziei waszej” (1 P 3,15). Mówiąc innymi słowy, musisz wiedzieć, w co wierzysz i dlaczego w to wierzysz, oraz umieć to wyjaśnić. Nie znaczy to, że musisz znać odpowiedzi na wszystkie pytania i umieć przekonać każdego do swoich wierzeń. Znaczy to tylko tyle, że „z łagodnością i szacunkiem” (1 P 3,16) — z pokorą i świadomością znaczenia tego, o czym mówicie — macie wyjaśniać/uzasadniać waszą wiarę i bronić jej.

Paweł radził swojemu współpracownikowi Tymoteuszowi: „Głoś Słowo, bądź w pogotowiu w każdy czas, dogodny czy niedogodny, karć, grom, napominaj z wszelką cierpliwością i pouczaniem” (2 Tm 4,2). Tytusowi przypomniał, że to dobroć i miłość Boga zbawiła tych, którzy zostali odrodzeni przez Niego (zob. Tt 3,5).

My także zostaliśmy powołani do przedstawiania prawdy w duchu miłości oraz z całą łagodnością i pokorą. Nasz Pan zaprasza nas, byśmy przyłączyli się do Niego oraz pełni miłości i akceptacji głosili ludziom ginącym z powodu braku poznania Chrystusa Jego przesłanie na czas końca.

`Gdyby ktoś zapytał cię, dlaczego jesteś chrześcijaninem, jak odpowiedziałbyś na to pytanie?`