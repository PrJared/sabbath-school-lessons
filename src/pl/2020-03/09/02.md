---
title:  Otwartość na ewangelię
date:  23/08/2020
---

`Przeczytaj J 4,27-30.39-42. Jak rozmowa Jezusa z Samarytanką ukazuje prawdę, że nawet tam, gdzie się tego nie spodziewamy, różni ludzie są otwarci na ewangelię?`

Ostatnim miejscem, w którym uczniowie Jezusa spodziewali się znaleźć serca otwarte na ewangelię, była Samaria. Samarytanie pozostawali w konflikcie z Żydami w kwestii zasad wiary i praktyk religijnych. Ta wrogość utrzymywała się przez wieki. Po powrocie Judejczyków z niewoli babilońskiej Samarytanie chcieli uczestniczyć w odbudowie świątyni jerozolimskiej, ale odmówiono im tego przywileju, gdyż zawierali oni związki małżeńskie z poganami, a także mieli nieprawowierne poglądy. Wskutek tego Samarytanie wybudowali własną świątynię na górze Garizim. Uczniowie Jezusa najchętniej ominęliby Samarię jako jałowe tereny z punktu widzenia głoszenia ewangelii.

Jezus widział to, czego nie wiedzieli uczniowie — otwarte serca Samarytan. Opis spotkania Jezusa z Samarytanką Jan rozpoczyna następującymi słowami: „Opuścił Judeę i odszedł z powrotem do Galilei. A musiał przechodzić przez Samarię” (J 4,3-4). Jezus musiał przechodzić przez Samarię, gdyż Duch Święty przekonał Go, że znajdzie w tej nieobiecującej krainie serca otwarte na dobrą nowinę. Gdy nasze oczy są namaszczone przez Ducha Świętego, dostrzegamy możliwości tam, gdzie inni widzą tylko trudności. Tam, gdzie inni będą widzieć tylko jałowy ugór, my dostrzeżemy obfite żniwo dusz dla Królestwa Bożego.

`Przeczytaj Dz 8,4-5.14. Jaki był ostateczny skutek służby Jezusa w Samarii?`

Uczniowie Jezusa ominęliby Samarię, nie dając Samarytanom okazji do usłyszenia prawdy Słowa Bożego. Jezus dostrzegał to, czego oni nie widzieli. Rozumiał, że Duch Święty otworzył serce Samarytanki na przyjęcie dobrej nowiny. Jej nagłe nawrócenie wywarło wielkie wrażenie na mieszkańcach miasta. Nieczęsto widujemy natychmiastowe rezultaty naszego świadectwa o Zbawicielu, ale jeśli siejemy ziarno na otwarte serca, ujrzymy żniwo dla chwały Bożej.

`Nigdy nie wiemy, jaki wpływ wywrą nasze słowa i czyny na innych ludzi, zarówno w dobrym kierunku, jak i złym. Dlaczego musimy zawsze mieć się na baczności, co mówimy i jak zachowujemy się w obecności innych ludzi?`