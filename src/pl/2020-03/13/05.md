---
title:  Wymagania ze strony miłości
date:  23/09/2020
---

Miłość zawsze przejawia się w działaniu. Nasza miłość do Chrystusa skłania nas do działania na rzecz upadłej ludzkości. Paweł przedstawił to wyraźnie, gdy napisał do zboru w Koryncie: „Miłość Chrystusa przynagla nas” (2 Kor 5,14 BKR). Chrześcijaństwo nie polega przede wszystkim na porzuceniu złych rzeczy, aby być zbawionym. Jezus bowiem zrezygnował z wielu dobrych rzeczy, aby inni mogli być zbawieni. On zaprasza nas nie tylko do tego, byśmy oddali Jego sprawie nasz czas, nasze talenty i nasze środki materialne. On wzywa nas do tego, byśmy poświęcili Mu całe nasze życie.

Podczas porannego spotkania z uczniami na brzegu Jeziora Galilejskiego Jezus pięknie wyraził wymagania boskiej miłości.

`Przeczytaj J 21,15-19. Jakie pytanie zadał Jezus trzykrotnie Piotrowi i jak odpowiedział na nie ów uczeń? Dlaczego Jezus zadał Piotrowi to pytanie aż trzy razy?`

Piotr trzykrotnie wyparł się Pana, więc Jezus trzykrotnie domagał się od niego wyznania miłości. W obecności innych uczniów Jezus odbudował zaufanie Piotra w przebaczenie dane mu z boskiej miłości i w to, że nadal ma dla niego pracę w Bożym dziele.

`Przeczytaj J 21,15-19 jeszcze raz, zwracając uwagę na to, jak Jezus zareagował na potwierdzenie przez Piotra jego miłości do Pana. Co Jezus powiedział Piotrowi w odpowiedzi na to wyznanie?`

Boska miłość jest aktywna, nigdy bierna. Prawdziwa miłość to coś więcej niż ciepłe uczucie czy dobra myśl. Taka miłość wymaga zaangażowania i skłania do działania. Prowadzi nas do służby na rzecz zgubionych ludzi — dzieci Bożych rozpaczliwie potrzebujących pomocy. Gdy Jezus powiedział Piotrowi: „Paś owieczki moje” (J 21,15), słowa te były dla tego ucznia zarówno przykazaniem, jak i pocieszającym zapewnieniem. Jezus domagał się od niego odpowiedzi na miłość, a jednocześnie upewnił Piotra, że nadal ma dla niego pracę, choć Piotr haniebnie zachował się podczas procesu Jezusa, nie tylko wypierając się znajomości z Nim, ale wręcz zaklinając się, że Go nie zna — zupełnie tak, jak Jezus to zapowiedział.

Co z tego wynika? Być może ty także rozpaczliwie zawiodłeś swojego Pana. Być może niejeden raz wyparłeś się Go swoimi czynami. Dobra nowina jest taka, że łaska nadal jest dostępna, a Bóg nie zrezygnował z ciebie. Nadal jest dla ciebie miejsce w Jego dziele, jeśli tylko pragniesz mieć w nim swój udział.

`Czy podobnie jak Piotr wyparłeś się kiedyś swojego Pana? Jeśli tak, co mówią ci nie tylko historia upadku Piotra, ale także słowa Jezusa skierowane do niego?`