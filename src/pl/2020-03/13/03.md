---
title:  Wezwanie do poświęcenia
date:  21/09/2020
---

Wyobraź sobie, że jesteś Piotrem lub Janem. W Galilei właśnie wschodzi słońce i zaczyna się piękny poranek. Nocny chłód ustępuje. Myślisz tylko o jednym — połowie ryb, i to obfitym. Ostatnio miałeś dobre połowy i liczysz na kolejny udany dzień. Ale oto w świetle poranka widzisz, jak nadchodzi Jezus z Nazaretu. Nie wiesz jeszcze, że za chwilę twoje życie zmieni się bezpowrotnie. Odtąd będziesz już innym człowiekiem.

`Przeczytaj Mt 4,18-20. Jak myślisz, dlaczego Piotr i Jan byli gotowi na takie całkowite poświęcenie, by pójść za Chrystusem? Co w ewangelicznym tekście wskazuje na to, że Jezus powoływał ich do celu wyższego niż łowienie ryb?`

Z Ewangelii Jana wiemy, że ci dwaj mężczyźni już od ponad roku dobrze znali Jezusa, ale jeszcze nie w pełni zaangażowali się w podążanie za Nim. A jednak Chrystus musiał mieć pewnego rodzaju boską godność, która w Jego wyglądzie, słowach i czynach wskazywała tym galilejskim rybakom, że Jego zaproszenie jest boskim powołaniem. Opuścili więc swoje łodzie i zajęcie — bliskie sobie środowisko — by podążać za Nim, bo poczuli, że powołuje ich do wyższego celu. Ci zwyczajni rybacy zrozumieli, że zostali powołani do czegoś niezwykłego. Być może Bóg nie powołuje cię dzisiaj, byś porzucił swoje dotychczasowe zajęcie, ale powołuje cię do nadzwyczajnego celu — dzielenia się Jego miłością i dawania świadectwa o Jego prawdzie dla chwały Jego imienia.

`Rozważ powołanie Mateusza, poborcy podatkowego, przedstawione w Mt 9,9. Co jest szczególnie niezwykłego w tym wersecie?`

W rzymskim świecie poborcy podatków często dopuszczali się wymuszeń, wykorzystując swoją urzędową władzę w celu uciskania zwykłych ludzi. Byli jednymi z najbardziej pogardzanych i znienawidzonych osób w Izraelu. W zaproszeniu skierowanym przez Chrystusa: „Pójdź za mną” (Mt 9,9), tkwi założenie, że Mateusz słyszał już o Jezusie i w głębi serca pragnął podążać za Nim. Gdy usłyszał owo zaproszenie, był gotowy, by je przyjąć. Był zdumiony tym, że Chrystus go zaakceptował i zaprosił do grona swoich najbliższych uczniów.

W głębi serca wszyscy pragniemy czegoś lepszego w życiu. Chcemy żyć dla jakiegoś wartościowego celu, to jest większej i szlachetniejszej sprawy. Zatem Chrystus powołuje nas, podobnie jak powołał Mateusza.

`Pomyśl, co niektórzy ludzie musieli zostawić, by pójść za Jezusem. Dlaczego warto było z czegoś zrezygnować?`