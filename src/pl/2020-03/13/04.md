---
title:  Paweł wybranym Bożym naczyniem
date:  22/09/2020
---

Gdy Paweł przyjął Chrystusa, całe jego życie uległo gruntownej zmianie. Chrystus dał mu zupełnie nową przyszłość. Wyprowadził go z obszaru wygodnego życia i powiódł ku doświadczeniom, które wcześniej nawet nie przyszłyby mu do głowy. Prowadzony przez Ducha Świętego apostoł Paweł głosił Słowo Boże tysiącom mieszkającym nad Morzem Śródziemnym. Jego świadectwo wywarło wyraźny wpływ na dzieje chrześcijaństwa i całego świata.

`Przeczytaj Dz 9,3-6.10-20. Jaki boski cel miał Jezus dla apostoła Pawła?`

Jezus często wybiera pozornie najmniej odpowiednich kandydatów na tych, którzy mają składać świadectwo o Nim. Przypomnij sobie tylko dwóch opętanych, Samarytankę po przejściach, prostytutkę, poborcę podatkowego, galilejskich rybaków, a w końcu jeszcze okrutnego prześladowcę chrześcijan! Wszyscy ci ludzie zostali zmienieni przez łaskę i posłani z radością w sercu, by rozgłaszać o tym, czego Chrystus dokonał dla nich. Nikt z nich nigdy nie zmęczył się opowiadaniem o tym. To, czego Chrystus dokonał dla nich, było tak zdumiewające, że nie mogli o tym nie opowiadać. Nie potrafili milczeć.

`Porównaj Dz 28,28-31 z 2 Tm 4,5-8. Co w tych wersetach wskazuje na to, że Paweł nigdy nie uchylał się od poświęcenia się Chrystusowi w służbie zdobywania dusz dla Niego?`

Pod koniec życia — w areszcie domowym w Rzymie — Paweł potwierdził, że „do pogan posłane zostaje to zbawienie Boże, oni też słuchać będą” (Dz 28,28). Sprawozdanie biblijne mówi o tym, że apostoł przyjmował wszystkich, którzy go odwiedzali, i głosił im Słowo Boże (zob. Dz 28,30-31). Wiedząc, że zbliża się koniec jego służby, Paweł wezwał Tymoteusza do tego, by wiernie pełnił dzieło ewangelisty, a o sobie samym mógł napisać: „Dobry bój bojowałem, biegu dokonałem, wiarę zachowałem” (2 Tm 4,7).

Choć nasze powołanie może nie być tak dramatyczne jak powołanie Pawła, to jednak Bóg wzywa każdego z nas do udziału w Jego dziele zmieniania świata. To oczywiste, że wbrew wszelkim trudnościom, jakie znosił przez lata (zob. 2 Kor 11,25-30), Paweł pozostał wierny swojemu kaznodziejskiemu powołaniu. Historia tego, jak ów były prześladowca wyznawców Jezusa stał się najbardziej wpływowym i znaczącym obrońcą chrześcijańskiej wiary, jest mocnym świadectwem tego, co Pan może dokonać dla kogoś, kto poświęca się w pracy dla Niego.

`Do czego Bóg cię powołał? Czy jesteś wierny temu powołaniu?`