---
title:  Zaangażowanie wynikające z miłości
date:  24/09/2020
---

Pod koniec rozmowy Piotra z Jezusem widzimy ich dwóch idących brzegiem jeziora. Fale omywają ów brzeg, a Jezus mówi Piotrowi o tym, jaką cenę zapłaci za swoje uczniostwo. Pragnie, by Piotr dobrze wiedział, co go czeka, jeśli przyjmie Jego zaproszenie, by paść Jego owieczki.

`Przeczytaj J 21,18-19. Co Jezus powiedział Piotrowi o cenie uczniostwa? Dlaczego Jezus objawił Piotrowi właśnie w tym momencie jego życia coś tak trudnego do przyjęcia?`

W tych słowach Chrystus przepowiedział męczeńską śmierć, jaką apostoł miał ostatecznie ponieść. Piotrowe ręce miały być rozciągnięte na krzyżu. Ujawniając mu ten fakt, Chrystus dał Piotrowi wybór. Zaoferował mu też największą radość — widok dusz pozyskanych dla Królestwa Bożego. W dniu Pięćdziesiątnicy apostoł miał ujrzeć tysiące ludzi przyjmujących Chrystusa. Miał dokonywać cudów w imieniu Jezusa i uwielbić Go wobec tysięcy ludzi. Jego udziałem miała się stać wieczna radość wynikająca ze współuczestniczenia z Chrystusem w realizacji Jego misji w świecie.

Ale ten przywilej wiązał się z koniecznością zapłacenia wysokiej ceny. Wymagał on ofiary, i to największej. Piotr został wezwany do zaangażowania z szeroko otwartymi oczyma. Piotr wiedział już, że żadna ofiara nie jest zbyt wielka, jeśli wymaga tego Jezus w swojej misji w świecie.

`Przeczytaj 1 J 3,16-18. Według Jana miłość jest czymś więcej niż jakimś mglistym pojęciem oderwanym od rzeczywistości. Co apostoł napisał o największej ofierze miłości?`

W wieczności żadne poniesione przez nas nakłady nie będą się wydawały ofiarą. Poświęcony przez nas czas i wysiłek — nasze życiowe zaangażowanie — przyniosą nieskończony zysk. Jakąż radością jest wyrażać miłość w działaniu i zmieniać dobre chęci w zaangażowanie! Gdy odpowiadamy na Bożą miłość, poświęcając się zupełnie w służbie dawania świadectwa jako przedstawiciele Chrystusa, spełniamy cel naszego życia i doświadczamy największej radości. Jezus trafnie to wyraził:

— „Jeśli to wiecie, błogosławieni jesteście, gdy zgodnie z tym postępować będziecie” (J 13,17).

Największa radość w życiu i trwałe szczęście stają się naszym udziałem, gdy spełniamy nasze przeznaczenie, przynosząc chwałę Bogu naszym życiem oraz głosząc światu Jego miłość i prawdę.

`Trudno nam pojąć wieczność, skoro wszystko, co znamy, to odrobina czasu. Ale postaraj się najlepiej, jak umiesz, wyobrazić sobie życie wieczne — wieczne i dobre życie, lepsze niż cokolwiek z tego, co mamy tutaj — a zrozumiesz, że nic z tego, co mamy tutaj w tej odrobinie czasu, nie jest warte utraty obietnicy życia wiecznego, które mamy w Jezusie.`