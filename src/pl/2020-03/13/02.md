---
title:  Pełna poświęcenia miłość Jezusa
date:  20/09/2020
---

Apostoł Paweł wzywa nas, byśmy pozwolili, by usposobienie Chrystusa stało się naszym usposobieniem. To prowadzi nas do niezwykle zajmujących pytań. Jakie było usposobienie Chrystusa? Co rządziło Jego sposobem myślenia? Co było sednem Jego myśli?

`Przeczytaj Flp 2,5-11. Jak wersety te ukazują istotę usposobienia Chrystusa i wzorzec kierujący całym Jego życiem?`

Od wieczności Jezus był równy Bogu. Paweł oznajmia tę odwieczną prawdę w następujących słowach: „…który chociaż był w postaci Bożej1, nie upierał się zachłannie przy tym, aby być równym Bogu” (Flp 2,6). Greckie słowo przetłumaczone jako postać to morfe. Oznacza ono samą istotę rzeczy. Łączy dwie rzeczy o jednakowej wartości i o jednakowym znaczeniu. Adwentystyczny komentarz biblijny wyjaśnia to w następujący sposób: „To czyni Chrystusa równym Ojcu i stawia Go wysoko ponad wszelkimi innymi potęgami. Paweł podkreśla to, aby wyraziściej przedstawić głębię dobrowolnego uniżenia się Chrystusa”2. Mówiąc o wiecznej naturze Chrystusa, Ellen G. White dodaje: „W Chrystusie tkwi życie — pierwotne, niezapożyczone i niepochodzące od kogoś innego”3.

Jezus, który był równy Bogu od wieczności, „wyparł się samego siebie” (Flp 2,7). To wyrażenie w języku greckim także brzmi niezwykle zajmująco. Dosłownie można je przetłumaczyć jako opróżnić się4. Jezus dobrowolnie wyzbył się siebie — swoich przywilejów i uprawnień Boga — aby przyjąć postać człowieka i stać się pokornym sługą ludzkości. Jako sługa ukazał całemu wszechświatu niebiańskie prawo miłości, a ostatecznie dowiódł swojej miłości, oddając życie na krzyżu. Oddał swoje życie, aby zbawić nas na zawsze.

Istotą usposobienia Jezusa jest ofiarna miłość. Naśladować Jezusa, znaczy miłować tak, jak On miłował, służyć jak On służył, pracować jak On pracował. Pozwolenie Jezusowi, by przez Ducha Świętego pozbawił nas naszej samolubnej ambicji, pociąga za sobą pewien koszt. Jezusa kosztowało to wszystko. Nic dziwnego, że dalej apostoł napisał: „Dlatego też Bóg wielce go wywyższył i obdarzył go imieniem, które jest ponad wszelkie imię” (Flp 2,9).

Niebo jest warte wszelkich ofiar, jakie możemy ponieść na ziemi. Po drodze przyjdzie nam nieraz coś stracić, ale radość płynąca ze służby przewyższy wagę poniesionych ofiar, a spodziewana wieczna radość życia z Chrystusem sprawi, że ofiary te znikną zupełnie z oczu jako nieistotne.

`Kiedy ostatnio musiałeś naprawdę „umrzeć” dla swego ja ze względu na Chrystusa? Co twoja odpowiedź mówi o twoim chrześcijańskim życiu?`