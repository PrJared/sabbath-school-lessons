---
title:  Droga wiary
date:  19/09/2020
---

### Studium Bieżącego Tygodnia
Flp 2,5-11; Mt 4,18-20; Dz 9,3-6.10-20; J 21,15-19; 1 J 3,16-18.

> <p>Tekst Pamięciowy</p>
> „Takiego bądźcie względem siebie usposobienia, jakie było w Chrystusie Jezusie, który chociaż był w postaci Bożej, nie upierał się zachłannie przy tym, aby być równym Bogu, lecz wyparł się samego siebie, przyjął postać sługi i stał się podobny ludziom” (Flp 2,5-7).

Zrezygnowanie z chwały nieba, z czci składanej przez aniołów i z towarzystwa Ojca było niewyobrażalnym poświęceniem. A jednak Jezus przyszedł na nasz świat cierpienia i śmierci, aby objawić pełen miłości charakter Ojca, odzyskać zaufanie i miłość ludzi oraz odkupić ich. „Wielkość poniesionej dla naszego odkupienia ofiary nie może zostać należycie oceniona, dopóki zbawiony nie stanie wraz ze Zbawicielem przed tronem Bożym. Wówczas gdy chwała wiecznego przybytku ogarnie nasze zachwycone umysły, będziemy pamiętać, że Jezus porzucił to wszystko dla nas, że nie tylko stał się wygnańcem z niebieskich krain, lecz podjął także ryzyko klęski i wiecznej zguby. Dlatego rzucimy Mu do stóp nasze korony i wzniesiemy pieśń:

— »Godzien jest ten Baranek zabity wziąć moc i bogactwo, i mądrość, i siłę, i cześć, i chwałę, i błogosławieństwo« (Ap 5,12)”1.

Ofiara złożona przez Jezusa dla naszego zbawienia jest niemożliwa do zmierzenia. Gdy odpowiadamy na Jego prowadzenie, przyjmujemy Jego kierownictwo oraz jednoczymy się z Nim w działaniu na rzecz ratowania zgubionej ludzkości i prowadzeniu ludzi do Jego królestwa, także musimy ze swej strony ponosić pewne ofiary. Choć nasze ofiary w żaden sposób nigdy nie mogą się równać z Jego ofiarą, to jednak służba zdobywania dusz wymaga od nas także wejścia na drogę głębokiej wiary. To spowoduje, że wypłyniemy z bezpiecznej i cichej przystani na nieznane wody. Czasami nasz Pan powołuje nas do ponoszenia ofiar, ale w zamian obdarza nas jeszcze większą radością!