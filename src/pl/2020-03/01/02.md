---
title:  Dawanie okazji do przyjęcia zbawienia
date:  28/06/2020
---

Bóg codziennie dostarcza ludziom na całym świecie okazji do poznania Go. Działa przez Ducha Świętego na ich serca. Objawia się im w pięknie i złożoności świata przyrody. Ogrom, porządek i harmonia wszechświata mówią o nieskończonym Bogu, którego mądrość i moc są niezmierzone. Bóg tak układa okoliczności i tak działa w swojej opatrzności, by przyciągnąć nas do Niego.

Choć Bóg objawia się przez wpływ Ducha Świętego, cuda natury i opatrznościowe działania, to jednak najpełniejszym objawieniem Jego miłości jest życie i działalność Jezusa Chrystusa. Gdy opowiadamy ludziom o Jezusie, dajemy im najlepszą okazję przyjęcia zbawienia.

`Przeczytaj Łk 19,10 i porównaj z Jk 5,19-20. Czego Ewangelia Łukasza uczy o celu, w jakim Chrystus przyszedł na świat? W jaki sposób współdziałamy z Chrystusem w Jego dziele zbawienia zgubionych?`

Według Jakuba „ten, kto nawróci grzesznika z błędnej drogi jego, wybawi duszę jego od śmierci” (Jk 5,20). List do Rzymian rozwija tę myśl. W 1. i 2. rozdziale Listu do Rzymian czytamy, że zarówno poganie, którzy otrzymali objawienie Boga w przyrodzie, jak i Żydzi, którzy otrzymali prorocze objawienie w Piśmie Świętym, są bez Chrystusa zgubieni. W 3., 4. i 5. rozdziale Listu do Rzymian apostoł objaśnia, że zbawienie jest dostępne wyłącznie z łaski przez wiarę. W 6., 7. i 8. rozdziale Listu do Rzymian opisuje, jak łaska, która usprawiedliwia wierzącego, prowadzi także do jego uświęcenia. W 10. rozdziale Listu do Rzymian stwierdza, że „każdy (...), kto wzywa imienia Pańskiego, zbawiony będzie” (Rz 10,13). Następnie wskazuje, że nikt nie może wzywać imienia Pana, jeśli nie uwierzył w Niego, i nikt nie może uwierzyć w Niego, jeśli nie usłyszał o Nim, zaś usłyszeć o Nim może tylko wtedy, gdy ktoś zwiastuje ewangelię (zob. Rz 10,14-15). Jesteśmy ogniwami w Bożym planie zbawienia — mamy docierać do ludzi i wskazywać im wspaniałość ewangelii.

`Składamy świadectwo nie po to, by dać ludziom jedyną szansę przyjęcia zbawienia. Składamy świadectwo, by dać im najlepszą okazję. Jaka jest nasza rola w Bożym planie odkupienia ludzkości? Zastanów się, jak wiele osób usłyszało ewangelię wprost z twoich ust.`