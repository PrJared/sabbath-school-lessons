---
title:  Miłość jako zachęta do działania
date:  02/07/2020
---

W tym tygodniu staraliśmy się odpowiedzieć na pytanie:

— Dlaczego dawać świadectwo?

Odkryliśmy, że gdy dzielimy się naszą wiarą, to czerpiemy radość ze współdziałania z Bogiem w Jego misji prowadzonej w świecie. Nasze świadectwo o Jego miłości daje ludziom znakomitą okazję do przyjęcia zbawienia, gdyż wyraźniej mogą ujrzeć Jego łaskę i Jego prawdę.

Jednocześnie dawanie świadectwa jest jednym z Bożych środków służących naszemu duchowemu rozwojowi. Zaniedbywanie dzielenia się tym, czego Chrystus dokonał dla nas, oraz służenia bliźnim tłumi prawdziwe duchowe życie.

Składanie świadectwa sprawia, że mamy więź z Tym, który pragnie, by wszyscy ludzie byli zbawieni. Jest reakcją posłuszeństwa wobec Jego nakazu. W dzisiejszej części lekcji zbadamy najważniejszą pobudkę do składania ewangelicznego świadectwa.

`Przeczytaj 2 Kor 5,14-15.18-20. Co pobudzało Pawła do znoszenia trudów, ucisków, przeciwności i niewygody ze względu na ewangelię? Jak podobna motywacja może i nas skłaniać do służenia w taki sam sposób Chrystusowi?`

Motorem działań apostoła Pawła była miłość. Ludzie z miłości są gotowi uczynić więcej niż z jakiegokolwiek innego powodu. Gdy apostoł napisał, że „miłość Chrystusa przynagla1 nas” (2 Kor 5,14 BT), wyraził nieprzemijającą prawdę. Greckie słowo przetłumaczone jako przynagla, znaczy też: zachęca, powoduje, steruje, motywuje. Miłość Chrystusa rządziła poczynaniami Pawła i mobilizowała go do dawania świadectwa. Z niezachwianym postanowieniem i stałością umysłu głosił on w krainach śródziemnomorskich Boży plan zbawienia.

„Mi­łość musi mieszkać w sercu. Prawdziwy chrześcijanin czerpie pobudki do swoich czynów z głębokiej miłości, jaką ma w sercu dla Mistrza. Z korzeni miłości do Chrystusa wyrasta niesamolubna troska o braci”2.

Gdy naprawdę uznajemy niezmierzoną ofiarę Chrystusa złożoną za nas, ogarnia nas Jego miłość i przymusza do dzielenia się z innymi tym, czego On dokonał dla nas.

`Ten, który stworzył wszystko (wszechświat, galaktyki, gwiazdy, zastępy aniołów i inne istoty), umarł za nas na krzyżu. Jak ta zdumiewająca prawda mogłaby nie wywoływać w nas miłości do Boga i pragnienia dzielenia się Jego miłością?`