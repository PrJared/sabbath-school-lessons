---
title:  Rozwój przez ofiarność
date:  30/06/2020
---

Morze Martwe jest najgłębszą depresją na świecie — zbiornikiem wodnym leżącym ponad 430 metrów poniżej poziomu morza. Jedynie rzeka Jordan, wypływając z Jeziora Galilejskiego i płynąc krętym korytem wzdłuż Doliny Jordanu, wpada do Morza Martwego.

Gorący i suchy klimat, silne nasłonecznienie oraz pustynne warunki sprawiają, że woda szybko paruje. Ponieważ zawartość soli i minerałów w wodzie Morza Martwego wynosi 33,7 procent, życie w niej nie jest możliwe — nie ma w niej ryb ani roślin. Jedynie nieliczne mikroorganizmy są w stanie przetrwać na dnie tego morza.

Jeśli w naszym chrześcijańskim życiu oddziałująca na nas łaska Boża nie popłynie dalej do innych ludzi, doświadczymy duchowego zastoju i będziemy pozbawieni życia jak Morze Martwe. Nie tak jednak mamy żyć jako chrześcijanie.

`Przeczytaj J 7,37-38 oraz Łk 6,38. Gdy wierzący piją orzeźwiającą żywą wodę pochodzącą od Chrystusa, co to w naturalny sposób powoduje (w przeciwieństwie do tego, co stało się z Morzem Martwym)?`

„Bóg mógłby osiągnąć swój cel zbawienia grzeszników bez naszej pomocy; abyśmy jednak rozwinęli w sobie charakter Chrystusa, musimy uczestniczyć w Jego pracy. Aby doświadczyć Jego radości — radości oglądania dusz odkupionych dzięki Jego ofierze — musimy uczestniczyć w Jego pracach dla ich odkupienia”1.

„Ci, którzy mają być zwycięzcami, muszą się wyzbyć swojego egoizmu. Jedynym, co może dokonać tego wielkiego dzieła, jest głębokie zainteresowanie zbawieniem bliźnich”2.

Rozwijamy się, gdy dzielimy się z innymi tym, czego Chrystus dokonał dla nas. Zważywszy na wszystko, co otrzymaliśmy w Chrystusie, co poza skrajnym samolubstwem mogłoby powstrzymać nas przed dzieleniem się z innymi tym, co zostało nam dane? Ponadto, jeśli zaniedbujemy dzielenie się naszą wiarą, w naszym życiu duchowym zapanuje zastój jak w Morzu Martwym.

`Jakie są twoje doświadczenia w składaniu świadectwa bliźnim, w modlitwach za bliźnich i w pomaganiu potrzebującym? Jak te doświadczenia wpłynęły na twoją wiarę i więź z Panem?`