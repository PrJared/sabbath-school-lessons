---
title:  Wierność nakazowi Chrystusa
date:  01/07/2020
---

Wierność wobec Chrystusa wymaga zaangażowania w pełnienie Jego woli. Wiąże się to z posłuszeństwem Jego przykazaniom. Oznacza to, że nasze serca mają bić wraz z Jego sercem dla zbawienia zgubionych. Jego priorytety mają się stać naszymi priorytetami.

`Przeczytaj 1 Tm 2,3-4 oraz 2 P 3,9. Co te wersety mówią o Bożym pragnieniu i na jakie Boże priorytety wskazują?`

Bóg pragnie zbawić ludzi. Nie ma dla Niego nic ważniejszego. Jego gorliwym pragnieniem jest to, by „wszyscy ludzie byli zbawieni i doszli do poznania prawdy” (1 Tm 2,4). On „nie chce, aby ktokolwiek zginął, lecz chce, aby wszyscy przyszli do upamiętania” (2 P 3,9). Omawiając ten werset, autorzy adwentystycznego komentarza biblijnego wskazują, że greckie słowo przetłumaczone jako chce, pochodzi od bulesthai, co oznacza „nastawienie umysłu — pragnąć lub woleć”1. Następnie komentatorzy zwracają uwagę na słowo lecz (gr. alla). Zostało ono użyte w tym wersecie, „by podkreślić kontrast między błędnym rozumieniem natury Boga, iż mógłby życzyć sobie, aby niektórzy zginęli, a prawdą, iż pragnie On, by wszyscy byli zbawieni”2. Nakaz Chrystusa dany nam wszystkim, byśmy uczestniczyli w Jego misji jako świadkowie Jego miłości, łaski i prawdy, jest wynikiem Jego pragnienia, by wszyscy ludzie byli zbawieni.

`Przeczytaj Dz 13,47 i porównaj z Iz 49,6. Do kogo pierwotnie odnosił się Iz 49,6? Jak posłużył się tym wersetem apostoł Paweł?`

Czasami proroctwa Starego Testamentu mają więcej niż jedno zastosowanie. W tym przypadku proroctwo początkowo dotyczące Izraela a później Mesjasza (zob. Iz 41,8; 49,6; Łk 2,32) apostoł Paweł odnosi do Kościoła nowotestamentowego. Zaniedbywanie czy pomniejszanie znaczenia Chrystusowego nakazu przez Kościół jest jednoznaczne z rozminięciem się z celem jego istnienia oraz ze sprzeniewierzeniem się proroczemu powołaniu do służby misyjnej w świecie.

`Jakie niebezpieczeństwa grożą Kościołowi (czy jakiemuś zborowi) skupiającemu się na sobie i zapominającemu o celu swojego istnienia?`