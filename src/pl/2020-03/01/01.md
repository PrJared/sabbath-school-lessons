---
title:  Dlaczego powinniśmy dawać świadectwo?
date:  27/06/2020
---

### Studium Bieżącego Tygodnia
Jk 5,19-20; Łk 15,6; So 3,17-18a; J 7,37-38; 1 Tm 2,3-4; 2 Kor 5,14-15.

> <p>Tekst Pamięciowy</p>
> „Jest to rzecz dobra i miła przed Bogiem, Zbawicielem naszym, który chce, aby wszyscy ludzie byli zbawieni i doszli do poznania prawdy” (1 Tm 2,3-4).

Bóg gorąco pragnie, by wszyscy ludzie na całym świecie odpowiedzieli na Jego miłość, przyjęli Jego łaskę i zostali przemienieni przez Ducha Świętego, czyli zostali uratowani i znaleźli się w Jego królestwie. Bóg niczego tak nie pragnie jak naszego zbawienia. Jego miłość jest nieograniczona. Jego miłosierdzie — niezmierzone. Jego współczucie — nieogarnione. Jego przebaczenie — niewyczerpane. Jego moc — nieskończona. W przeciwieństwie do pogańskich bogów, którzy domagali się ofiar, nasz Bóg sam złożył najwyższą ofiarę. Jakkolwiek bardzo pragniemy być zbawieni, to jednak Bóg jeszcze bardziej pragnie naszego zbawienia. „Jest to rzecz dobra i miła przed Bogiem, Zbawicielem naszym, który chce, aby wszyscy ludzie byli zbawieni i doszli do poznania prawdy” (1 Tm 2,3-4). Wielkim pragnieniem Jego serca jest zbawić ciebie i mnie.

Dawanie świadectwa wiąże się nierozerwalnie z Jezusem. Dotyczy tego, czego On dokonał dla naszego zbawienia — tego, jak zmienił nas, oraz zdumiewających prawd Jego Słowa, które uczą nas, kim On jest, i ukazują nam piękno Jego charakteru. Dlaczego powinniśmy dawać świadectwo? Gdy rozumiemy, kim On jest, oraz doświadczamy Jego zdumiewającej łaski i mocy Jego miłości, nie możemy milczeć. Dlaczego składamy świadectwo? Mając udział w Jego zbawieniu, doświadczamy Jego radości z oglądania ludzi odkupionych przez Jego łaskę i przemienionych przez Jego miłość.