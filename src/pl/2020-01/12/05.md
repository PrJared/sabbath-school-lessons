---
title:  Kolejna potęga
date:  18/03/2020
---

`Przeczytaj Dn 11,29-39. Jaka potęga powstaje po pogańskim Rzymie?`

Dn 11,29-39 odnosi się do nowego systemu władzy. Choć system ten jest po części kontynuacją pogańskiego Cesarstwa Rzymskiego i dziedziczy pewne jego cechy, to jednak pod pewnymi względami jest zupełnie odmienny. Tekst biblijny mówi, że „nie powiedzie mu się tak, jak za pierwszym razem” (Dn 11,29). Gdy przyglądamy się dalszym wersetom, widzimy, że system ten działa jako potęga o charakterze religijnym. Przypuszcza atak głównie na Boga i Jego lud. Przyjrzyjmy się niektórym działaniom tego króla.

Po pierwsze będzie on żywił „gniew na święte przymierze” (Dn 11,30). Musi to oznaczać Boże przymierze zbawienia, któremu ów król będzie się sprzeciwiał.

Po drugie wojska owego króla „zbezczeszczą świątynię” i „zniosą stałą codzienną ofiarę” (Dn 11,31). W 8. rozdziale Księgi Daniela zauważyliśmy, że mały róg usiłuje obalić podstawy Bożej świątyni i usunąć codzienne ofiary (zob. Dn 8,11). Należy to rozumieć jako duchowy atak na służbę Chrystusa w niebiańskiej świątyni.

Po trzecie w wyniku ataku na świątynię potęga ta ustanowi w świątyni Bożej „obrzydliwość spustoszenia” (Dn 11,31). Paralelne wyrażenie — „przestępstwo spustoszenia” (zob. Dn 8,13) — wskazuje działania dotyczące odstępstwa i buntu małego rogu.

Po czwarte potęga ta prześladuje lud Boży: „Niektórzy spośród roztropnych upadną, aby wśród nich nastąpiło wypławienie, oczyszczenie i wybielenie aż do czasu ostatecznego” (Dn 11,35). To przypomina działania małego rogu, który strąca na ziemię niektórych z wojska niebieskiego i niektóre z gwiazd oraz depcze ich (zob. Dn 8,10; por. Dn 7,25).

Po piąte ów król „będzie się wynosił i wywyższał ponad wszelkie bóstwo; i przeciwko Bogu bogów dziwne rzeczy będzie wygadywał” (Dn 11,36). Nic dziwnego, że mały róg także wypowiada „zuchwałe słowa” (Dn 7,8) i to nawet przeciwko Bogu (zob. Dn 7,25).

`Możemy wymienić jeszcze inne podobieństwa, ale zważywszy na to, czego dowiedzieliśmy się w 7. i 8. rozdziale Księgi Daniela, oraz na to, czym jest owa potęga, dlaczego mimo presji poprawności politycznej ważne jest, byśmy zdecydowanie trzymali się tej identyfikacji?`