---
title:  Wydarzenia czasu końca
date:  19/03/2020
---

`Przeczytaj Dn 11,40-45. O jakich wydarzeniach mówią te wersety?`

Następujące wyrażenia pomagają nam zrozumieć ten fragment księgi:

Czasy ostateczne. Wyrażenie to występuje tylko w Księdze Daniela (zob. Dn 8,17; 11,35.40; 12,4.9). Studium proroctw Księgi Daniela wskazuje, że czas ostateczny zaczyna się od upadku papiestwa w 1798 roku i trwa aż do zmartwychwstania sprawiedliwych (zob. Dn 12,2).

Król północy. To określenie najpierw ma odniesienie geograficzne i oznacza dynastię Seleucydów, ale potem odnosi się do pogańskiego i ostatecznie papieskiego Rzymu. Tak więc ostatecznie nie oznacza położenia geograficznego, ale duchowych wrogów ludu Bożego. Ponadto powinniśmy zauważyć, że król północy symbolizuje potęgę roszczącą sobie prawo do posiadania autorytetu Boga, który z kolei w Biblii kojarzony jest symbolicznie z północą (zob. Iz 14,13).

Król południa. To określenie pierwotnie oznaczało dynastię Ptolemaidów w Egipcie położonym na południe od Ziemi Świętej. Jednak w miarę rozwoju proroctwa określenie to nabiera teologicznego znaczenia i jest kojarzone przez niektórych biblistów z ideologią ateistyczną. Komentując nawiązanie do Egiptu w Ap 11,8, Ellen G. White wskazuje: „Na tym polega ateizm”1.

Prześliczna święta góra. W czasach starotestamentowych wyrażenie to odnosiło się do Syjonu, stolicy i centrum Izraela w Ziemi Obiecanej. W czasach nowotestamentowych lud Boży nie jest już identyfikowany według kryterium narodowościowego i geograficznego, a zatem owa prześliczna święta góra musi być symbolicznym oznaczeniem ludu Bożego rozproszonego po całym świecie.

Zatem możemy zinterpretować analizowane wydarzenia w następujący sposób: 1. Król południa atakuje króla północy — rewolucja francuska usiłuje wykorzenić religię i pokonuje papiestwo, ale sama upada. 2. Król północy atakuje i pokonuje króla południa — siły religijne na czele z papiestwem i jego sprzymierzeńcami w końcu pokonują siły ateistyczne i tworzą koalicję z pokonanym wrogiem. 3. Edom, Moab i główna część Amonitów uchodzą z jego rąk — wielu z tych, którzy dotąd nie należeli do ludu Bożego, przyłączą się do niego w ostatniej godzinie dziejów świata. 4. Król północy przygotowuje się do ataku na świętą górę, ale dochodzi do swojego kresu — siły zła zostają ostatecznie unicestwione i wieczne Boże królestwo zostaje w końcu ustanowione.

`Jak możemy czerpać pocieszenie ze świadomości, że w końcu Bóg i Jego lud zwyciężą?`