---
title:  Rzym i Książę Przymierza
date:  17/03/2020
---

`Przeczytaj Dn 11,16-18. Choć wersety te nie są łatwe do zrozumienia, jakie obrazy i podobieństwa użyte w nich występują w innych fragmentach Księgi Daniela?`

Przejęcie hellenistycznych królestw przez pogański Rzym wydaje się być wskazane w Dn 11,16: „Lecz ten, który wyprawi się przeciwko niemu, będzie robił, co będzie chciał; i nikt nie stawi oporu. I stanie w prześlicznej ziemi, i dokona zniszczenia”. Prześliczna ziemia to Jerozolima, stolica starożytnego Izraela, a nowa potęga przejmująca ten teren to pogański Rzym. To samo wydarzenie zostało także przedstawione jako pozioma ekspansja małego rogu, który sięgnął „ku prześlicznej ziemi” (Dn 8,9). Tak więc wydaje się jasne, że potęga obejmująca wówczas władzę nad światem to pogański Rzym.

Pewne dodatkowe wskazówki w tekście biblijnym wspierają taką interpretację. Na przykład „taki, który wyśle poborcę podatków” (Dn 11,20), to z pewnością rzymski cesarz August (63 p.n.e.-14 n.e.). To za jego panowania urodził się Jezus, a Maria i Józef byli zmuszeni udać się do Betlejem właśnie z powodu spisu ludności zarządzonego w celu ustanowienia rzymskiego systemu podatkowego. Według proroctwa ten władca miał być zastąpiony przez wyrzutka (zob. Dn 11,21). Jak wskazuje historia, po Auguście na tron rzymski wstąpił Tyberiusz (42 p.n.e.-37 n.e.), adoptowany syn Augusta. Tyberiusz zasłynął jako ekscentryk i człowiek odznaczający się nikczemnością.

A co jest ważniejsze — według tekstu biblijnego — to za rządów Tyberiusza „książę przymierza będzie zmiażdżony” (Dn 11,22). Oczywiście oznacza to ukrzyżowanie Chrystusa, nazwanego Pomazańcem-Księciem (zob. Dn 9,25; por. Mt 27,33-50), które nastąpiło właśnie za panowania tego rzymskiego cesarza. Nawiązanie do Jezusa jako Księcia Przymierza jest wyraźnym znacznikiem pomagającym nam śledzić bieg wydarzeń historycznych i dającym czytelnikom potężny dowód, iż Bóg zna przyszłość. Bóg nie pomylił się w swoich proroctwach, więc możemy Mu ufać w sposób niezachwiany, iż to, co zapowiedział, wypełni się do końca.

`Wśród wydarzeń politycznych i historycznych Jezus z Nazaretu został objawiony jako Książę Przymierza. Jak świadczy to o tym, że pomimo wszystkich przesileń i politycznych przewrotów Jezus pozostaje centralną postacią Pisma Świętego?`