---
title:  Proroctwa o Syrii i Egipcie
date:  16/03/2020
---

`Przeczytaj Dn 11,5-14. O czym mówią te wersety?`

Po śmierci Aleksandra Wielkiego ogromne imperium greckie zostało podzielone między czterech jego generałów. Dwaj z nich — Seleukos w Syrii (północ) i Ptolemeusz w Egipcie (południe) — ustanowili dynastie, które miały walczyć między sobą o panowanie nad tymi krajami.

Większość biblistów rozumie wojny między królem północy a królem południa przepowiedziane w Dn 11,5-14 jako odnoszące się do licznych walk z udziałem tych dwóch dynastii. Zgodnie z proroctwem podjęto próbę zjednoczenia tych dwóch dynastii przy pomocy małżeństwa, ale ten alians okazał się krótkotrwały (zob. Dn 11,6). Źródła historyczne informują nas, że Antioch II Theos (261-246), wnuk Seleukosa I, poślubił Berenikę, córkę Ptolemeusza II Filadelfosa, króla Egiptu. Jednak to porozumienie nie było trwałe, a konflikt bezpośrednio dotyczący także ludu Bożego wkrótce rozgorzał na nowo. Tak więc 11. rozdział Księgi Daniela dotyczy pewnych ważnych wydarzeń związanych z życiem ludu Bożego w wiekach, które nadeszły już po śmierci proroka Daniela.

Znowu możemy zadać sobie pytanie, dlaczego Pan z wyprzedzeniem objawił wszystkie te szczegóły wojen z udziałem królestw walczących o prymat w tej części świata. Powód jest prosty — wojny te wywierały wpływ na los ludu Bożego przed narodzeniem Jezusa. Tak więc Pan oznajmił z góry liczne wyzwania, jakie stawać będą przed Jego ludem w nadchodzących wiekach. Ponadto Bóg jest Panem Dziejów, a gdy porównujemy proroczy zapis z wydarzeniami historycznymi, możemy się przekonać, że prorocze słowo wypełniło się co do joty. Bóg, który przepowiedział zmagania tych hellenistycznych królestw walczących przeciwko sobie, jest Bogiem Znającym Przyszłość. Jest On godny naszego zaufania i wiary. Jest on Wielkim Bogiem, a nie bożkiem wytworzonym przez ludzką wyobraźnię. On nie tylko kieruje biegiem historycznych wydarzeń, ale także naszym życiem — tym skuteczniej, im bardziej tego pragniemy.

`Przeczytaj Iz 46,9-10. Jaka zasadnicza prawda biblijna jest zawarta w tych dwóch wersetach i jaką nadzieję możemy z nich czerpać? Pomyśl, jak przerażające byłyby te wersety, gdyby Bóg nie był miłującym i dobrym, ale mściwym i okrutnym.`