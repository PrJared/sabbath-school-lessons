---
title:  Proroctwa o Persji i Grecji
date:  15/03/2020
---

`Przeczytaj Dn 11,1-4. Jak to, co czytamy w tych wersetach, przypomina poprzednie proroctwa Księgi Daniela?`

Gabriel powiedział Danielowi, że trzej królowie powstaną w Persji. Po nich przyjdzie czwarty król, który będzie najbogatszy ze wszystkich i sprowokuje do walki Greków. Po Cyrusie panowali w Persji trzej kolejni królowie: Kambyzes (530-522), Smerdis Samozwaniec (522) i Dariusz (522-486). Czwartym był Kserkses nazwany w Księdze Estery Achaszweroszem. Zgromadził on wielkie bogactwo (zob. Est 1,1-7) i poprowadził liczne wojsko na Grecję, jak zapowiada proroctwo. Jednak mimo swojej potęgi został odparty przez mniejsze siły walecznych Greków.

Nietrudno rozpoznać Aleksandra Wielkiego jako potężnego króla, który powstaje w Dn 11,3 i staje się absolutnym władcą starożytnego świata. W wieku trzydziestu dwóch lat zmarł on jednak, nie pozostawiając dziedzica. Tak więc królestwo zostało podzielone między czterech jego generałów: Seleukos zapanował nad Syrią i Mezopotamią, Ptolemeusz — Egiptem, Lizymach — Tracją i częścią Azji Mniejszej, a Kassander — Macedonią i Grecją.

`Porównaj Dn 11,2-4 z Dn 8,3-8.20-22. Jak te wersety pomagają zidentyfikować Aleksandra Wielkiego?`

Czego możemy się nauczyć ze zbioru różnych imion, dat, miejsc i historycznych wydarzeń? Po pierwsze możemy się nauczyć tego, że proroctwo wypełnia się zgodnie z tym, jak zostało przepowiedziane przez Bożego posłańca. Słowo Boże nigdy nie zawodzi. Po drugie Bóg jest Panem Dziejów. Z naszego punktu widzenia możemy odnieść wrażenie, że następstwo politycznych potęg, władców i królestw jest napędzane jedynie ambicją imperatorów, dyktatorów i polityków wszelkiej maści. Jednak Biblia objawia, że to Bóg ostatecznie panuje i porusza koła historii zgodnie ze swoimi boskimi zamierzeniami, co ostatecznie doprowadzi do wykorzenienia zła i ustanowienia wiecznego Królestwa Bożego.