---
title:  Próba ognia
date:  21/01/2020
---

Dla trzech Hebrajczyków oddawanie czci posągowi nakazane przez króla było rażącym przeciwieństwem nabożeństwa w jerozolimskiej świątyni, które pamiętali ze swoich młodzieńczych lat. Choć zajmowali wysokie stanowiska w administracji imperium i byli lojalni wobec króla, to jednak ich wierność wobec Boga wyznaczała granicę ludzkiej lojalności. Z pewnością byli gotowi nadal służyć królowi dla dobra jego poddanych, ale nie mogli uczestniczyć w bałwochwalczej ceremonii.

`Przeczytaj Wj 20,3-6 i Pwt 6,4. W jaki sposób te i podobne wersety mogły wywierać wpływ na postawę tych Judejczyków?`

Zgodnie z poleceniem króla przedstawiciele wszystkich ludów imperium na dźwięk instrumentów muzycznych pokłonili się i oddali cześć złotemu posągowi. Tylko Szadrach, Meszach i Abed-Nego odważyli się nie usłuchać króla. Natychmiast niektórzy Babilończycy nie omieszkali donieść o tym królowi. Oskarżyciele starali się wzbudzić gniew króla, podkreślając, że (1) to on sam mianował ich zarządcami jednej z babilońskich prowincji, (2) Judejczycy nie służą bogom, których wyznaje król oraz (3) nie oddali pokłonu posągowi, który król polecił wznieść (zob. Dn 3,12). Jednak pomimo szczerego oburzenia król zaoferował trzem Hebrajczykom drugą szansę. Król był gotowy powtórzyć całą ceremonię, aby tym razem trzej dygnitarze mogli postąpić tak, jak od nich zażądał. W przeciwnym razie mieli być wrzuceni do rozpalonego pieca. Swoje wezwanie Nebukadnesar zakończył pytaniem świadczącym o pewności siebie: — „Który bóg wyrwie was z mojej ręki?” (Dn 3,15).

Judejczycy, obdarzeni nadprzyrodzoną odwagą, odpowiedzieli królowi: — „Jeżeli nasz Bóg, któremu służymy, może nas wyratować, wyratuje nas z rozpalonego pieca ognistego i z twojej ręki, o królu. A jeżeli nie, niech ci będzie wiadome, o królu, że twojego boga nie czcimy i złotemu posągowi, który wzniosłeś, pokłonu nie oddamy” (Dn 3,17-18).

`Choć młodzi Hebrajczycy wiedzieli, że ich Bóg może ich uratować, to jednak nie mieli gwarancji, że tak się stanie. Mimo to odmówili usłuchania polecenia króla, choć wiedzieli, że grozi im śmierć w płomieniach. Skąd możemy czerpać tego rodzaju wiarę?`