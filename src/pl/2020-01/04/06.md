---
title:  Tajemnica niezłomnej wiary
date:  23/01/2020
---

Gdy rozmyślamy o doświadczeniu Szadracha, Meszacha i Abed-Nega, możemy zadać sobie pytania: Co było tajemnicą ich niezłomnej wiary? Dlaczego byli gotowi raczej spłonąć żywcem, niż oddać bałwochwalczy pokłon posągowi? Pomyśl, jak wielu wymówek mogliby użyć, by usprawiedliwić pogodzenie się z nakazem króla. A jednak wobec groźby śmierci w męczarniach, jak wielu innych i ci trzej Hebrajczycy pozostali wierni Bogu.

`Przeczytaj 11. rozdział Listu do Hebrajczyków. Czego rozdział ten uczy o wierze?`

Aby posiąść taką wiarę, musimy rozumieć, czym ona jest. Niektórzy pojmują wiarę w kategoriach ilościowych — mierzą ją liczbą odpowiedzi otrzymanych od Boga na ich modlitwy. Gdy jadą do sklepu, modlą się, by było wolne miejsce na parkingu. Jeśli jest wolne miejsce, twierdzą, że dowodzi to siły ich wiary. Jeśli jednak wszystkie miejsca parkingowe są zajęte, dochodzą do wniosku, że ich wiara nie jest wystarczająco silna, bo Bóg nie wysłuchał ich modlitwy. Takie zrozumienie wiary staje się niebezpieczne, gdyż prowadzi do prób manipulowania Bogiem i nie pozwala w pełni uznać Jego władzy i mądrości.

Prawdziwa wiara — taka, jaką okazali przyjaciele Daniela — jest mierzona jakością naszej więzi z Bogiem i związanym z nią zupełnym zaufaniem do Niego. Autentyczna wiara nie dąży do naginania woli Boga do naszej woli, ale raczej poddaje naszą wolę Jego woli. Jak zauważyliśmy, trzej Hebrajczycy nie wiedzieli, co Bóg przygotował dla nich, gdy postanowili rzucić wyzwanie królowi i dochować wierności Bogu. Zdecydowali się postąpić słusznie bez względu na konsekwencje. Taka postawa cechuje dojrzałą wiarę. Okazujemy prawdziwą wiarę, gdy modlimy się do Boga o to, czego potrzebujemy, ale ufamy, że On uczyni to, co najlepsze dla nas, nawet jeśli nie od razu zrozumiemy wszystko, co nas spotka.

`W jaki sposób możemy rozwijać wiarę dzień po dniu, nawet w małych sprawach, tak aby dorastała do większych wyzwań z biegiem czasu? Dlaczego te próby wiary w małych sprawach są pod wieloma względami najważniejsze?`