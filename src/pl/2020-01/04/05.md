---
title:  Czwarta postać
date:  22/01/2020
---

`Przeczytaj Dn 3,19-27. Co się stało, gdy Hebrajczycy odmówili oddania czci złotemu posągowi? Kim była czwarta postać we wnętrzu pieca?`

Gdy wrzucono wiernych Hebrajczyków do pieca, król ze zdumieniem spostrzegł, że nie tylko nie stało się im nic złego, ale wewnątrz pieca pojawiła się wśród nich czwarta postać. Zgodnie ze swoją najlepszą wiedzą Nebukadnesar zidentyfikował tę postać jako podobną do Syna Bożego (zob. Dn 3,25 BG).

Król nie umiał powiedzieć nic więcej, ale my wiemy, kim była ta czwarta osoba. To ona ukazała się Abrahamowi przed zniszczeniem Sodomy i Gomory. To ona zmagała się z Jakubem nad potokiem Jabbok. To ona ukazała się Mojżeszowi i rozmawiała z nim z płonącego krzewu na Synaju. Tak, to był Jezus Chrystus w swojej boskiej postaci, przed wcieleniem. Przyszedł, by pokazać, że Bóg będzie ze swoim ludem w czasie ucisku.

„Pan nie zapomniał o tych, którzy do Niego należeli. Gdy Jego świadkowie zostali wrzuceni do wnętrza rozpalonego pieca, objawił się im sam Zbawiciel, a oni przechadzali się wraz z Nim pośród płomieni. W obecności Pana Żywiołów płomienie utraciły swoją niszczącą moc”1.

W Księdze Izajasza Bóg mówi: — „Gdy będziesz przechodził przez wody, będę z tobą, a gdy przez rzeki, nie zaleją cię; gdy pójdziesz przez ogień nie spłoniesz, a płomień nie spali cię” (Iz 43,2).

Choć lubimy takie historie, to jednak nieuchronnie wzbudzają one pytania o inne przykłady, w których ludzie nie zostali wybawieni od prześladowania z powodu wiary. Wielu wiernych Bogu ludzi doświadczyło losu Izajasza i Zachariasza, którzy zostali zamordowani przez bezbożnych królów. W całej historii ludzkości, aż do naszych czasów, wierni chrześcijanie cierpieli bardzo i nie zawsze byli cudownie ocaleni, lecz ponieśli śmierć w imię Chrystusa. Choć w 3. rozdziale Księgi Daniela opisany został przypadek cudownego wybawienia, to jednak wiemy, że takie przypadki należą raczej do wyjątków.

`Z drugiej strony, jakiego cudownego wyzwolenia doświadczą wszyscy wierni Boży bez względu na ich doczesny los? Zob. 1 Kor 15,12-26.`