---
title:  Złoty posąg
date:  19/01/2020
---

`Przeczytaj Dn 3,1-7. Czym kierował się Nebukadnesar, każąc sporządzić złoty posąg?`

Między proroczym snem Nebukadnesara a sporządzeniem złotego posągu upłynęło trochę czasu. Najwyraźniej król nie mógł zapomnieć o proroctwie zapowiadającym koniec Babilonii i zastąpienie jej przez kolejne królestwo. Niezadowolony z tego, że Babilonia ma być jedynie złotą głową posągu, król wpadł na pomysł, by wykonać posąg cały ze złota i w ten sposób dać swoim poddanym do zrozumienia, że jego królestwo będzie trwać na zawsze.

Ta butna postawa przywodzi na myśl budowniczych wieży Babel, którzy w swojej pysze usiłowali rzucić wyzwanie samemu Bogu. Podobną zuchwałością wykazał się Nebukadnesar. Dokonał bardzo dużo jako władca Babilonii, więc nie mógł się pogodzić z myślą, że jego królestwo ma kiedyś przeminąć. Tak więc usiłując wywyższyć siebie i swoje dokonania, polecił sporządzić posąg symbolizujący władcę czy bóstwo, jako że w starożytności granica między polityką a religią często ulegała zatarciu albo wręcz nie istniała.

Powinniśmy także pamiętać o tym, że Nebukadnesar miał już co najmniej dwie okazje, by dowiedzieć się czegoś więcej o prawdziwym Bogu. Po pierwsze, gdy przeegzaminował młodych Hebrajczyków, stwierdził, że byli dziesięciokrotnie mądrzejsi niż jego babilońscy doradcy. Potem, gdy mędrcy nie potrafili przypomnieć mu jego snu, Daniel opowiedział mu nie tylko sen, ale także myśli, które niepokoiły go w bezsenną noc, a następnie wyłożył znaczenie proroczego snu. Wówczas to król uznał wyższość Boga Daniela. Jednak w jakiś zaskakujący sposób te mocne lekcje teologii nie powstrzymały Nebukadnesara przed bałwochwalstwem. Dlaczego? Najpewniej z powodu pychy. Grzeszni ludzie nie chcą uznać faktu, że ich materialne i intelektualne osiągnięcia są marnością i przeminą bez śladu. Czasami zachowujemy się podobnie do Nebukadnesara, przykładając zbyt wielką wagę do naszych osiągnięć i zapominając, jak mało znaczące są one w obliczu wieczności.

`Jak możemy się nauczyć nie wpadać w pułapkę, w jaką wpadł Nebukadnesar?`