---
title:  Wezwanie do uwielbienia
date:  20/01/2020
---

`Przeczytaj Dn 3,8-15 i Ap 13,11-18. Jakie podobieństwa widzimy między tym, co stało się w czasach Daniela, a tym, co ma się wydarzyć w przyszłości?`

Złoty posąg postawiony na równinie Dura, co w języku akadyjskim znaczy: miejsce otoczone murem, sprawia wrażenie ogromnej świątyni. Jakby tego było mało, pobliski piec przywołuje na myśl ołtarz ofiarny. Babilońska muzyka miała być zapewne częścią liturgii. W sprawozdaniu biblijnym wymieniono siedem rodzajów instrumentów muzycznych, niejako na znak kompletności i skuteczności kultu.

Obecnie jesteśmy atakowani z każdej strony wezwaniami do przyjęcia nowego stylu życia i nowych ideologii oraz do porzucenia wiary w panowanie Boga przedstawione w Jego Słowie i poddania się współczesnym spadkobiercom imperium babilońskiego. Pokusy świata czasami wydają się nie do odparcia, ale powinniśmy pamiętać, że winniśmy wierność przede wszystkim Bogu, naszemu Stwórcy.

Według proroczego kalendarza żyjemy w ostatnim okresie dziejów świata. 13. rozdział Apokalipsy Jana oznajmia nam, że mieszkańcy ziemi zostaną wezwani, by oddać pokłon posągowi bestii. Twór ten sprawi, że „wszyscy, mali i wielcy, bogaci i ubodzy, wolni i niewolnicy otrzymują znamię na swojej prawej ręce albo na swoim czole” (Ap 13,16).

Wśród tych, którzy oddadzą pokłon bestii, wymieniono sześć kategorii ludzi: mali i wielcy, bogaci i ubodzy, wolni i niewolnicy. Liczba bestii — 666 — także podkreśla sześć. To wskazuje na to, że posąg wzniesiony przez Nebukadnesara jest ilustracją tego, co uczyni eschatologiczny Babilon w czasie końca (zob. Dn 3,1; wymiary posągu to sześćdziesiąt łokci wysokości i sześć łokci szerokości). Tak więc powinniśmy uważnie przyjrzeć się temu, co zostało napisane w 3. rozdziale Księgi Daniela, aby zrozumieć, jak Bóg dzięki swej władzy kieruje wydarzeniami w świecie.

`Uwielbienie polega nie tylko na oddawaniu pokłonu czemuś lub komuś czy otwartemu przyznawaniu się do nadzwyczajnej lojalności. Jakie są inne i bardziej subtelne sposoby wielbienia czegoś lub kogoś poza prawdziwym Bogiem?`