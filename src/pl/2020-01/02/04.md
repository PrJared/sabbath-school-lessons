---
title:  Mocne postanowienie
date:  07/01/2020
---

`Przeczytaj Dn 1,7-20. Widzimy tu dwa czynniki w działaniu: wolny wybór Daniela i interwencję Boga. Jaka ważna zasada została tu ukazana?`

Wygląda na to, że czterej hebrajscy jeńcy nie zaprotestowali przeciwko zmianie swoich imion na babilońskie. Najprawdopodobniej nie mogli z tym nic zrobić, poza używaniem hebrajskich imion między sobą. Jednak w kwestii pokarmu i wina z królewskiego stołu najwyraźniej mieli wybór — spożywać je albo nie spożywać. Tak więc ich wolność wyboru odgrywała w tej kwestii istotną rolę.

Jednak skoro urzędnik królewski mógł zmienić ich imiona, to mógł także zarządzić, co mają jeść i pić. Istniały przynajmniej dwa powody, dla których młodzi Hebrajczycy powinni byli odmówić spożywania pokarmu z królewskiej kuchni.

Po pierwsze posiłki przygotowywane przez królewskiego kucharza mogły zawierać mięso nieczystych zwierząt (zob. 11. rozdział Księgi Kapłańskiej). Po drugie mięso służące do przygotowania posiłków mogło pochodzić ze zwierząt ofiarowanych wcześniej pogańskim bogom. Tak więc Daniel wyjaśnił wprost i bez uciekania się do podstępu czy wybiegów, że jego prośba ma charakter religijny, to znaczy, że pokarm przygotowywany w pałacowej kuchni mógłby skalać jego i jego przyjaciół (zob. Dn 1,8). Takie oświadczenie musiało wymagać nie lada odwagi.

Gdy zastanawiamy się nad rozmową między Danielem a dworskim urzędnikiem, wyróżnia się w niej kilka istotnych punktów. Po pierwsze Daniel rozumiał trudną sytuację królewskiego urzędnika, więc zaproponował mu próbę. Dziesięć dni spożywania alternatywnych posiłków musiało wystarczyć, by wykazać zalety tej diety i uśmierzyć obawy przełożonego nad sługami dworskimi. Po drugie pewność Daniela, że pozytywny efekt zaproponowanego przez niego sposobu odżywiania okaże się w tak krótkim czasie, opierała się na absolutnym zaufaniu pokładanym w Bogu. Po trzecie wybór diety roślinnej i czystej wody do picia wskazuje na to, jaki pokarm przeznaczył Bóg dla ludzkości po stworzeniu (zob. Rdz 1,29). Z pewnością zadecydowało to o wyborze dokonanym przez Daniela. W końcu jaka dieta mogłaby być lepsza od zaplanowanej dla nas przez Boga?

`Dlaczego wolny wybór Daniela był tak ważny, iż otworzył Bogu drogę do działania (zob. Dn 1,9)? Czego możemy się nauczyć z tego o znaczeniu naszych wyborów? Jak nasze zaufanie do Boga powinno wpływać na nasze wybory?`