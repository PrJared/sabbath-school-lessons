---
title:  Końcowy egzamin
date:  09/01/2020
---

`Przeczytaj Dn 1,17-21. Co było kluczem do sukcesu tych czterech młodych ludzi? (Zob. także Hi 38,36 BG; Prz 2,6; Jk 1,5).`

Po trzech latach nauki na elitarnym „uniwersytecie babilońskim” czterej młodzi Hebrajczycy zostali wraz z innymi absolwentami stawieni przed królem w ramach końcowego egzaminu. Nie tylko wyglądali lepiej niż inni studenci, ale przewyższali wszystkich wiedzą i mądrością. Nic dziwnego, że natychmiast zostali zatrudnieni w królewskiej administracji. Nie powinniśmy zapominać, że ta wiedza i mądrość z pewnością obejmowała także rzeczy związane z pogaństwem. Jednak młodzi Hebrajczycy zapoznali się z tym wszystkim, i to dobrze, nawet jeśli w te rzeczy nie wierzyli.

Nebukadnesar mógł zapewne sądzić, że te osiągnięcia mają coś wspólnego z pałacową dietą i jego programem szkolenia, jakiemu zostali poddani czterej hebrajscy studenci. Jednak Daniel i jego towarzysze wiedzieli, jak wyraźnie wskazuje na to opis, że ich znakomite wyniki zawdzięczali nie babilońskiemu systemowi. Wszystko, co dobre, otrzymali bowiem od Boga. To znakomity przykład tego, czego Bóg może dokonać dla tych, którzy Mu ufają. Nie powinniśmy się obawiać przemożnej siły środków masowego przekazu, rządów i innych instytucji mogących zagrozić naszej tożsamości jako dzieci Bożych. Gdy pokładamy naszą ufność w Bogu, możemy być pewni, że może On podtrzymać nas w trudnych chwilach i zachować wbrew wszelkim zewnętrznym przeciwnościom. Kluczem dla nas jest dokonywanie właściwych wyborów, gdy stajemy wobec wyzwań dla naszej wiary.

Studiując 1. rozdział Księgi Daniela, uczymy się ważnych lekcji o Bogu: 1. Bóg panuje nad historią. 2. Bóg udziela mądrości, abyśmy potrafili żyć nawet w nieprzyjaznym środowisku naszej kultury i naszego społeczeństwa. 3. Bóg uczci tych, którzy Mu ufają, trzymając się przekonań i stylu życia opartych na Jego Słowie.

1. rozdział Księgi Daniela kończy się wzmianką, iż „Daniel pozostał tam [na dworze królewskim] do pierwszego roku Cyrusa” (Dn 1,21). Wzmianka o Cyrusie jest tu bardzo istotna — stanowi promyk nadziei w doświadczeniu wygnania. Cyrus został wybrany przez Boga, by wyzwolić Jego lud i pozwolić Judejczykom wrócić do Jerozolimy. Choć rozdział zaczyna się klęską i wygnaniem, to jednak kończy się pojawieniem nadziei na powrót do ojczyzny. Taki jest nasz Bóg — nawet w najtrudniejszych chwilach naszego życia zawsze otwiera przed nami okno nadziei, abyśmy mogli dostrzec chwałę i radość, które sięgają poza nasze cierpienie i ból.