---
title:  Nieskazitelność i mądrość
date:  08/01/2020
---

Daniel i jego towarzysze zostali wybrani do służby królewskiej, gdyż pasowali do charakterystyki przygotowanej przez Nebukadnesara. Według króla urzędnicy dworscy musieli być bez jakiejkolwiek wady i piękni z wyglądu (zob. Dn 1,4). Co ciekawe, ofiary składane w świątyni i ludzie służący w niej także mieli być bez skazy (zob. Kpł 22,17-25; 21,16-24). Wydaje się, że król Babilonii porównywał się z Bogiem Izraela, wymagając podobnych cech od tych, którzy mieli służyć na jego dworze. Z drugiej strony takie cechy mogły pośrednio sugerować, że Daniel i jego towarzysze byli żywymi ofiarami dla Boga, stając wobec wyzwań, z jakimi spotkali się w Babilonii.

`Przeczytaj Ga 2,19-20; Mt 16,24-26; 2 Kor 4,17. Co wersety te mówią nam o tym, jak możemy dochować wierności Bogu bez względu na to, z jakimi pokusami mamy do czynienia?`

Bóg uczcił lojalność czterech młodych Hebrajczyków i sprawił, że pod koniec dziesięciodniowej próby wyglądali zdrowiej i lepiej niż pozostali uczniowie z dworskiej szkoły, którzy jadali dania przygotowywane w królewskiej kuchni. Ponadto Bóg dał swoim czterem sługom znajomość i rozumienie wszelkiego pisma i mądrości, a Danielowi umiejętność interpretowania wszelkiego rodzaju widzeń i snów (zob. Dn 1,17). Ten dar miał odegrać istotną rolę w prorockiej służbie Daniela.

Jak Bóg uczcił wiarę swoich sług na dworze babilońskim, tak daje i nam mądrość do sprostania wyzwaniom świata. Z doświadczenia Daniela i jego towarzyszy uczymy się, że można pozostać nietkniętym przez zepsucie panujące w społeczeństwie. Uczymy się także tego, że nie musimy się izolować od społeczeństwa i jego życia kulturalnego, by służyć Bogu. Daniel i jego towarzysze nie tylko żyli w kulturze opartej na kłamstwach i mitach, ale także poznali w szkole te kłamstwa, błędy i mity, a jednocześnie pozostali wierni Bogu.

`Bez względu na to, gdzie żyjemy, spotykamy się z wyzwaniem polegającym na dochowaniu wierności temu, w co wierzymy, stając wobec kulturowych i społecznych wpływów przeciwnych naszym wierzeniom. Wymień negatywne wpływy występujące w kulturze, w której żyjesz, i zadaj sobie pytanie: Jak skutecznie opieram się tym wpływom?`