---
title:  Wiara pod naciskiem
date:  06/01/2020
---

`Przeczytaj 1. rozdział Księgi Daniela. Jaki nacisk był wywierany na młodych Judejczyków w celu ich przystosowania do wymogów życia na dworze babilońskim?`

Po przybyciu do Babilonu czterej młodzi Judejczycy stanęli wobec największego wyzwania dla ich wiary i przekonań — zostali wybrani do specjalnego szkolenia mającego ich przygotować do służby dla króla. Starożytni królowie często rekrutowali najlepszych jeńców do służby na królewskim dworze. W tym celu należało ich przekonać do zmiany lojalności i do wiary w bogów wyznawanych przez nowego monarchę. Cały ten proces polegał na intensywnej indoktrynacji, która miała zmienić światopogląd młodych ludzi. Jednym z elementów tego procesu była zmiana imion jeńców. Nowe imię oznaczało zmianę przynależności i przeznaczenia. Przez zmianę imienia jeńców Babilończycy podkreślali swoją władzę nad nimi i zmuszali ich do przyswojenia wartości i kultury Babilonii. Ich pierwotne imiona, wskazujące w tym przypadku na Boga Izraela, zostały zastąpione imionami wyrażającymi cześć dla babilońskich bóstw. Ponadto król postanowił, że młodzi ludzie mają otrzymywać pokarm ze stołu królewskiego. W starożytności taki fakt miał głębokie znaczenie. Oznaczał niepodzielną lojalność wobec króla i odzwierciedlał zależność od niego. A ponieważ pokarm ten był zazwyczaj ofiarowany bogom imperium, spożywanie go miało także głębokie religijne znaczenie. Oczywiście oznaczało to uczestniczenie w religijnym kulcie, w którym uczestniczył król.

Tak więc Daniel i jego towarzysze znaleźli się w bardzo trudnych okolicznościach. Aby pozostać wiernymi Bogu i przetrwać wobec przemożnej potęgi imperialnego systemu, potrzebowali po prostu cudu. Jeszcze bardziej komplikowało sytuację to, że miasto Babilon było monumentalnym wyrazem ludzkich osiągnięć. Architektoniczne piękno babilońskich świątyń, wiszące ogrody Babilonu i rzeka Eufrat płynąca przez środek miasta tworzyły obraz niezrównanej potęgi i chwały. Tak więc Daniel i jego przyjaciele otrzymali okazję awansu i szansę korzystania z dobrodziejstw i bogactwa babilońskiego systemu. Mieli tylko zapomnieć o swoim pochodzeniu i stać się jednymi z najbardziej wpływowych dworzan najpotężniejszego władcy na ziemi. Czy wybiorą kompromis i odrzucą swoje zasady, by wkroczyć na ścieżkę wiodącą do chwały?

`Jak ci młodzi ludzie mogliby uzasadnić swoją decyzję dotyczącą kompromisu w kwestii swoich przekonań? W jaki sposób możesz się spotkać z podobną sytuacją, choć może nie w takiej skali?`