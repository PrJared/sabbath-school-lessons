---
title:  Zwierzchnictwo Boga
date:  05/01/2020
---

Na pierwszy rzut oka Księga Daniela zaczyna się w smutnym tonie klęski. Judea została podbita przez Nebukadnesara, a naczynia świątynne zostały zabrane z Jerozolimy do ziemi Szinear. Słowo Szinear występuje w Biblii w Rdz 11,2 jako nazwa krainy, w której budowano wieżę Babel. Szinear to złowrogi znak nawiązujący do projektu związanego z otwartym zaparciem się Boga. Choć budowniczym wieży Babel nie udało się zrealizować zamiaru dotarcia do nieba, to zewnętrzne znaki sugerowały, że Nebukadnesar i jego bogowie mieszkający w ziemi Szinear pokonali Boga Przymierza — Boga Izraela.

Jednak już pierwsze wersety Księgi Daniela wyjaśniają, że klęska Jerozolimy nie wynikała z nadzwyczajnej potęgi babilońskiego króla, ale nastąpiła raczej wskutek tego, iż „Pan wydał w jego [Nebukadnesara] ręce Jojakima, króla judzkiego” (Dn 1,2). Znacznie wcześniej Bóg zapowiedział, że jeśli Jego lud zapomni o Nim i złamie przymierze, to On wyśle Izraelitów do niewoli w obcym kraju. Tak więc Daniel dobrze wiedział, że pomimo militarnej potęgi Babilonii to Bóg Niebios kieruje biegiem historii. To właśnie ta wyraźna wizja najwyższej władzy Boga podtrzymywała młodych wygnańców oraz dawała im siłę i odwagę do stawiania czoła pokusom i naciskom w Babilonii.

`Przeczytaj 2 Krl 21,10-16; 24,18-20; Jr 3,13. Dlaczego Bóg wydał Judeę i Jerozolimę w ręce Babilończyków?`

Gdy stoimy wobec wyzwań XXI wieku, potrzebujemy nowego spojrzenia na Boga obrazowo opisanego w Księdze Daniela. Według tej księgi Bóg, któremu służymy, nie tylko kieruje historią dzięki swojemu zwierzchnictwu, ale także miłosiernie interweniuje w życiu swego ludu, by nieść pomoc wierzącym w potrzebie. Jak się przekonamy, to, co Bóg uczynił dla hebrajskich wygnańców, jest gotowy uczynić także dla swego ludu w czasie końca, bez względu na to, jakie ataki zostaną przypuszczone na Jego wiernych i ich wiarę.

`Z jakimi wyzwaniami wobec swojej wiary spotykasz się obecnie, zarówno na zewnątrz Kościoła, jak i w samym Kościele oraz ze strony swoich wad charakteru? Jak możesz się nauczyć polegać na mocy Boga, który pomaga ci pokonywać wszystkie przeciwności?`