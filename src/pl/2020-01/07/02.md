---
title:  Zawistni ludzie
date:  09/02/2020
---

Nawet w niebie, doskonałym środowisku, Lucyfer spoglądał na Chrystusa zawistnym okiem. „Lucyfer był zazdrosny o stanowisko Jezusa Chrystusa. Gdy wszyscy aniołowie skłonili się przed Chrystusem, uznając Jego zwierzchność, wysoki autorytet i prawomocne rządy, Lucyfer skłonił się z nimi, lecz jego serce wypełniała złość i nienawiść”1. Zazdrość/zawiść jest tak niebezpiecznym uczuciem, iż w dziesięciu przykazaniach, obok zakazu morderstwa i kradzieży, istnieje przykazanie zakazujące pożądania (zob. Wj 20,17).

`Przeczytaj Dn 6,2-6; Rdz 37,11; 1 Sm 18,6-9. Jaką rolę odegrała w tych zdarzeniach zawiść?`

Administracyjne zdolności Daniela zrobiły wrażenie na królu, ale wywołały także zawiść innych dworskich urzędników. Ci uknuli spisek, by pozbyć się Daniela, oskarżając go o korupcję. Jednak choć usilnie szukali powodu, by go oskarżyć, nie mogli znaleźć w jego postępowaniu żadnego uchybienia. „Nie mogli znaleźć pozoru do skargi ani winy, gdyż był godny zaufania i nie stwierdzono u niego żadnego zaniedbania ani winy” (Dn 6,5). Aramejskie wyrażenie przetłumaczone tu jako był godny zaufania, bywa też tłumaczone jako był wierny (BI), czyli był godny wiary.

Daniel był człowiekiem bez zarzutu. Nawet jego wrogowie nie potrafili znaleźć sensownego oskarżenia przeciwko niemu. Jednak nie uszło ich uwadze, iż Daniel był wierny swojemu Bogu i posłuszny Jego prawu. Szybko dotarło do nich to, że aby wplątać Daniela w coś, muszą doprowadzić do sytuacji, w której będzie zmuszony wybierać między posłuszeństwem prawu Bożemu a posłuszeństwem prawu imperium. Na podstawie tego, czego się o nim dowiedzieli, byli pewni, że w odpowiednich okolicznościach Daniel wybierze prawo Boże, a nie prawo ludzkie. Czyż nie jest to wspaniałe świadectwo dotyczące wierności Daniela?

`Jakie zmagania z zazdrością/zawiścią były twoim udziałem i jak się z nią uporałeś? Dlaczego zazdrość/zawiść jest śmiertelną duchową chorobą?`