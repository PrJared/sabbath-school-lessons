---
title:  Spisek przeciwko Danielowi
date:  10/02/2020
---

`Przeczytaj Dn 6,7-10. Jaki sposób myślenia przyświecał temu zarządzeniu? Jak wydanie tego zarządzenia świadczy o próżności króla?`

Może się wydawać, iż Dariusz postąpił głupio, wydając zarządzenie, które rychło chciałby odwołać. Wpadł on w pułapkę zastawioną przez swoich urzędników, którzy byli na tyle przebiegli, iż potrafili wykorzystać okoliczności zaistniałe w nowo powstałym imperium. Dariusz zdecentralizował władzę i ustanowił 120 satrapów, aby uczynić administrację skuteczniejszą w działaniu. Jednak taka sytuacja pociągała za sobą ryzyko w dłuższej perspektywie. Wpływowy rządca prowincji, wiedziony osobistą ambicją, mógł wszcząć bunt i doprowadzić do rozpadu imperium. Tak więc zarządzenie miało wystawić na próbę wierność królewskich urzędników i w tym celu nakazywało zwracać się z wszelkimi prośbami wyłącznie do króla przez trzydzieści dni. Podstępni urzędnicy wprowadzili króla w błąd, wmawiając mu, że projekt takiego zarządzenia zyskał poparcie wszystkich ministrów, namiestników, satrapów i doradców, co oczywiście nie było zgodne z prawdą, gdyż z pewnością nie skonsultowano go z Danielem. Jednak perspektywa przypisania sobie wręcz boskich uprawnień najwyraźniej zaimponowała królowi.

Nie ma dowodów na to, by medyjscy czy perscy władcy kiedykolwiek przypisywali sobie boski status. Wydaje się, iż zarządzenie czyniło króla wyłącznym reprezentantem wszelkich bogów na okres trzydziestu dni, a zatem modlitwy do tych bogów należało zanosić za pośrednictwem króla. Niestety, król nie zadał sobie trudu, by zbadać intencje przyświecające pomysłodawcom takiego zarządzenia. Wskutek tego nie zrozumiał w porę, że zarządzenie mające rzekomo zapobiec ewentualnemu spiskowi było w gruncie rzeczy elementem spisku przeciwko Danielowi.

Dwie rzeczy w tym zarządzeniu zwracają szczególną uwagę. Po pierwsze karą za złamanie zakazu miało być wrzucenie do lwiej jamy. Ponieważ tego rodzaju kara nie została poświadczona nigdzie indziej, prawdopodobnie została zasugerowana przez wrogów Daniela. Starożytni monarchowie hodowali lwy w niewoli, by od czasu do czasu wypuszczać niektóre z nich na wolność i polować na nie. Tak więc na dworze Dariusza także istniała jama pełna lwów gotowych pożreć tego, kto ośmieliłby się złamać królewski zakaz. Po drugie zarządzenie nie mogło zostać odwołane. Niezmienny charakter prawa Persów i Medów został wspomniany także w Est 1,19; 8,8. Grecki historyk Diodor Sycylijski, żyjący w pierwszym wieku przed Chrystusem, wspomina o tym, że perski król Dariusz III (nie ten z Księgi Daniela) pewnego razu zmienił zdanie, ale nie mógł już odwołać wyroku śmierci wydanego na niewinnego człowieka.