---
title:  Do dalszego studium
date:  14/02/2020
---

Ratunek, jakiego doświadczył Daniel, został wspomniany w 11. rozdziale Listu do Hebrajczyków. W tej galerii bohaterów wiary czytamy o tym, że prorocy, między innymi, „zamknęli paszcze lwom” (Hbr 11,33). To wspaniałe, ale powinniśmy pamiętać, że bohaterowie wiary to nie tylko ci, którzy uniknęli śmierci jak Daniel, ale także i ci, którzy odważnie cierpieli i umierali, co zostało także podkreślone w 11. rozdziale Listu do Hebrajczyków. Bóg powołuje jednych do wydania świadectwa przez ich życie, a innych — przez ich śmierć. Tak więc fakt, iż Daniel został uratowany, nie gwarantuje ratunku każdemu, o czym świadczą miliony ludzi zamęczonych za wiarę w Jezusa. Jednak cudowne ocalenie Daniela wskazuje, że Bóg panuje i ostatecznie wybawi wszystkie swoje dzieci z mocy grzechu i śmierci. O tym powiemy wyraźniej, studiując kolejne rozdziały Księgi Daniela.

**Pytania do dyskusji**

`1. Francuski filozof Jean Paul Sartre (1905-1980) napisał kiedyś: „To, co najlepiej oddaje fundamentalny projekt rzeczywistości ludzkiej, to fakt, że człowiek jest bytem projektującym bycie Bogiem”1. Jak pomaga nam to zrozumieć, przynajmniej na pewnym poziomie, dlaczego król wpadł w pułapkę? Dlaczego wszyscy, bez względu na sytuację życiową, musimy się wystrzegać tych złych skłonności, bez względu na to, jak nieznacznie się przejawiają? W jaki jeszcze sposób zdarza się ludziom usiłować być jak Bóg?`

`2. Jakie świadectwo dajemy innym w kwestii naszej wierności wobec Boga i Jego prawa? Czy ludzie, którzy cię znają, spodziewają się, że będziesz bronił swojej wiary nie tylko za cenę utraty pracy czy majątku, ale nawet i życia?`

`3. Co czyniło Daniela człowiekiem, którym Bóg mógł się skutecznie posługiwać w realizacji swoich celów? Jak z Bożą pomocą możesz rozwijać podobne cechy charakteru?`

`4. W jaki sposób Daniel mógł być usprawiedliwiony, gdyby wobec ogłoszonego zarządzenia zdecydował się zmienić swoją praktykę modlitewną? Czy byłby to niebezpieczny kompromis z jego strony? Jeśli tak, to dlaczego?`