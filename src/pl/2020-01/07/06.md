---
title:  Oczyszczenie z zarzutów
date:  13/02/2020
---

`Przeczytaj Dn 6,25-29. Jakie świadectwo o Bogu wydał król Dariusz?`

Ważnym elementem opisu jest to, że Dariusz oddał chwałę Bogu i uznał Jego władzę. Jego słowa są zwieńczeniem uwielbienia i uznania dla Boga wyrażonych w poprzednich rozdziałach (zob. Dn 2,20-23; 3,28-29; 3,31-33; 4,31-34). Podobnie jak to się stało w przypadku Nebukadnesara, także Dariusz zareagował na ocalenie Daniela, oddając chwałę Bogu. Ale uczynił także coś więcej — zmienił swój poprzedni dekret i nakazał wszystkim „drżeć i bać się Boga Daniela” (Dn 6,27).

Tak, Daniel został cudownie uratowany, jego wierność została wynagrodzona, zło zostało ukarane, a cześć i moc Boga zostały potwierdzone. Te wydarzenia są miniaturą tego, co stanie się na skalę globalną, gdy lud Boży zostanie wybawiony, zło — ukarane, a Bóg oczyszczony z zarzutów przed całym wszechświatem.

`Przeczytaj Dn 6,25. Dlaczego zrozumienie tego wersetu może nam nastręczać pewnych trudności?`

Pozostaje jednak pewien niepokojący problem, a mianowicie żony i dzieci spiskowców — o ile nam wiadomo, niewinne — które skazane zostały na ten sam los, co winni. Jak możemy wyjaśnić to wyraźne nadużycie w ramach wymiaru sprawiedliwości?

Po pierwsze powinniśmy zauważyć, że działania króla były zdecydowane i zgodne z medyjsko-perskim prawem, które nakazywało karać całą rodzinę za winę głowy domu. Zgodnie z tą zasadą bliskich winowajcy traktowano jako jego wspólników. Oczywiście nie znaczy to, że ta zasada jest sprawiedliwa, ale fakt, iż tak właśnie postąpiono, świadczy o tym, że ten biblijny opis jest zgodny z ówczesnym prawem imperium medyjsko-perskiego.

Po drugie musimy zauważyć, że choć biblijne sprawozdanie przekazuje to, co się stało, to nie pochwala decyzji króla. Biblia wyraźnie zakazuje karania dzieci za grzechy rodziców (zob. Pwt 24,16).

`Wobec tego i innych przejawów niesprawiedliwości, jakim pocieszeniem jest 1 Kor 4,5? Dlaczego to, co jest w tym wersecie napisane, jest dla nas tak ważne?`