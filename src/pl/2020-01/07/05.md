---
title:  W lwiej jamie
date:  12/02/2020
---

`Przeczytaj Dn 6,12-24. Jak to, co król powiedział Danielowi, świadczy o mocy świadectwa Danielowego o Bogu?`

Spiskowcy bez trudu „przyłapali” Daniela na modlitwie, czyli robiącego dokładnie to, czego zakazywało zarządzenie. Gdy przybyli z oskarżeniem do króla, postarali się przedstawić Daniela w jak najgorszym świetle: — „Daniel, jeden z wygnańców judzkich…” (Dn 6,14).

W ich oczach najważniejszy urzędnik w imperium, zaufany człowiek króla, był nadal jedynie wygnańcem. Jednocześnie przedstawili Daniela jako sprzeciwiającego się królowi, mówiąc: — „Nie zważa na ciebie, o królu, i na twój nakaz, który kazałeś wypisać” (Dn 6,14).

Wtedy król uświadomił sobie, że padł ofiarą podstępu, podpisując nieprzemyślane zarządzenie. Czytamy, że „zastanawiał się nad tym, jakby Daniela ratować i aż do zachodu słońca starał się go uwolnić” (Dn 6,15). Jednak nie mógł zrobić nic, by uratować proroka przed nakazaną karą. Nieodwołalne prawo Medów i Persów musiało być wypełnione co do joty. Tak więc król, jakkolwiek niechętnie, polecił wrzucić Daniela do lwiej jamy. Czyniąc to, Dariusz wyraził jednocześnie nikłą nadzieję, a jego słowa zabrzmiały niemal jak modlitwa: — „Twój Bóg, któremu nieustannie służysz, niech cię wyratuje!” (Dn 6,17).

Sprawozdanie biblijne nic nie mówi o tym, co Daniel robił w lwiej jamie, ale możemy przypuszczać, że się modlił. Bóg uczcił jego wiarę, posyłając swojego anioła, który go ochronił. Rankiem Daniel był nietknięty i gotowy znowu pełnić swoje obowiązki w służbie króla. „Bóg nie zapobiegł wrzuceniu Daniela do lwiej jamy wskutek intrygi jego wrogów. Dopuścił, aby źli aniołowie i nikczemni ludzie zrealizowali swój zamiar. A uczynił to, by uratować swojego sługę w sposób bardziej widowiskowy, aby klęska wrogów prawdy i sprawiedliwości była zupełna”1.

`Choć historia ta zakończyła się szczęśliwie (przynajmniej dla Daniela), jak mamy rozumieć zdarzenia, także te opisane w Biblii (zob. np. Mk 6,14-29), które nie zakończyły się cudownym ocaleniem?`