---
title:  Modlitwa Daniela
date:  11/02/2020
---

`„Ale ty, gdy się modlisz, wejdź do komory swojej, a zamknąwszy drzwi za sobą, módl się do Ojca swego, który jest w ukryciu, a Ojciec twój, który widzi w ukryciu, odpłaci tobie” (Mt 6,6). Przeczytaj Dn 6,11. Dlaczego Daniel po prostu nie modlił się w ukryciu, tak by nikt go nie widział?`

Daniel był doświadczonym mężem stanu, ale ponad wszystko był sługą Bożym. Jako taki był jedynym przedstawicielem władzy rozumiejącym to, co naprawdę kryło się za królewskim zarządzeniem. Dariusz sądził, że zarządzenie ma na celu umocnienie jedności imperium, ale spiskowcom chodziło wyłącznie o pozbycie się Daniela.

Oczywiście prawdziwe przyczyny i motywy spisku wiążą się ze wszechświatowym bojem między Bogiem a siłami zła. W tamtym czasie (539 p.n.e.) Daniel otrzymał już wizje zapisane w 7. rozdziale Księgi Daniela (553 p.n.e.) i 8. rozdziale Księgi Daniela (551 p.n.e.). Odniósł się więc do tego zarządzenia nie jako środka służącego realizowaniu ludzkiej polityki, ale jako przejawu walki dobra ze złem. Wizja Syna Człowieczego przekazującego panowanie ludowi Najwyższego oraz podnoszące na duchu wsparcie anioła interpretującego wizję (zob. 7. rozdział Księgi Daniela) dały Danielowi odwagę do przetrwania czekającego go kryzysu. Pamiętał także o doświadczeniu przeżytym przez jego towarzyszy, którzy odważnie sprzeciwili się rozkazowi Nebukadnesara (zob. 3. rozdział Księgi Daniela).

Tak więc Daniel nie zmienił swojej modlitewnej praktyki, ale nadal zgodnie ze swoim zwyczajem modlił się trzy razy dziennie zwrócony ku Jerozolimie. Mimo zakazu kierowania próśb do kogokolwiek oprócz króla Daniel nie uczynił nic, by ukryć swoją modlitwę w ciągu trzydziestu dni wyznaczonych w królewskim zarządzeniu. Znalazł się tym samym w absolutnej mniejszości. Jako jedyny wśród setek satrapów i innych urzędników odważył się sprzeciwić prawu państwowemu. Jednak modląc się otwarcie do swojego Boga, wydał świadectwo o swojej wierności wobec Niego jako ważniejszej niż posłuszeństwo nieodwołalnemu zarządzeniu króla.

`Przeczytaj Dz 5,27-32. Choć zasada wyrażona w tych słowach jest jasna, dlaczego decydując się na sprzeciw wobec praw ustanowionych przez ludzi, zawsze musimy być pewni, iż to, co czynimy, jest rzeczywiście wolą Boga? (Pomyśl o tych, którzy wybrali śmierć w imię wierzeń niemających nic wspólnego z prawdą).`