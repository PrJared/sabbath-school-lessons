---
title:  Immanencja Boga
date:  12/01/2020
---

`Przeczytaj Dn 2,1-16. Wobec jakiego kryzysu stanęli Daniel i jego towarzysze w związku z proroczym snem danym przez Boga królowi babilońskiemu?`

W starożytnym świecie sny traktowano bardzo poważnie. Gdy sen wydawał się wzbudzać obawy, mógł być oznaką nadchodzącego nieszczęścia. Tak więc jasne jest to, dlaczego Nebukadnesar tak przejął się snem, który bardzo go zaniepokoił, a którego — co gorsza — nie zapamiętał. Babilońscy specjaliści byli przekonani, że bogowie mogą im objawić znaczenie każdego snu, ale w przypadku tego snu króla nie mogli nic zrobić, ponieważ król nie mógł im opowiedzieć, co mu się śniło. Gdyby przedstawiono im treść snu, wymyśliliby jakieś wyjaśnienie, które spodobałoby się królowi. Ale w tej wyjątkowej sytuacji, ponieważ nie potrafili odgadnąć, co przyśniło się królowi, musieli przyznać, że „nie ma drugiego takiego, kto by tę rzecz królowi oznajmił, oprócz bogów, którzy nie mieszkają wśród ludzi” (Dn 2,11).

Król, rozgniewany odpowiedzią mędrców, rozkazał, by wszyscy oni zostali zgładzeni. Takie okropności były niemal normą w starożytnym świecie. Źródła historyczne świadczą o tym, że król Dariusz kazał zgładzić wszystkich swoich spiskujących magów, a król Kserkses skazał na śmierć inżynierów po tym, jak zawalił się most, którego budową kierowali. Gdy Nebukadnesar wydał ten okrutny rozkaz, Daniel i jego towarzysze właśnie ukończyli królewską szkołę i zostali przyjęci do grona doradców króla. Dlatego wyrok śmierci dotyczył także ich. Oryginalny język tego fragmentu księgi sugeruje, że wyrok miał być wykonany niezwłocznie, a więc Danielowi i jego przyjaciołom pozostało niewiele czasu. Ale Daniel „mądrze i roztropnie” (Dn 2,14) zwrócił się do Ariocha, dowódcy mającego kierować egzekucją. Dzięki temu Danielowi udało się uzyskać u króla chwilowe odwleczenie wyroku w celu wyjaśnienia tajemnicy królewskiego snu. Ciekawe jest to, że choć król oskarżył swoich magów, iż grają na zwłokę, to jednak przystał na propozycję Daniela. Daniel z pewnością przyznał rację magom, iż nikt z ludzi nie może wyjaśnić tej tajemnicy, ale wiedział także, że Bóg mógł objawić zarówno treść snu, jak i jego interpretację.

`Teolodzy mówią o immanencji Boga, to znaczy o tym, że choć Bóg nieskończenie przewyższa wszystkie swoje stworzenia, to jednak może i chce być im bliski. Czego fakt, iż Bóg dał proroczy sen królowi Nebukadnesarowi, uczy nas o tym, jak Bóg pragnie być bliski każdemu z nas? (Zob. także Dz 17,28).`