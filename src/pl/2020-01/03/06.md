---
title:  Kamień
date:  16/01/2020
---

`Przeczytaj Dn 2,34-35.44-45. Czego wersety te uczą nas o ostatecznym losie naszego świata?`

Proroczy sen Nebukadnesara skupia się na tym, co ma się wydarzyć „w przyszłych dniach” (Dn 2,28). Królestwa z metali (i gliny), choć potężne i bogate, są jedynie przygrywką do ustanowienia Królestwa Kamienia. Podczas gdy metale i glina są w jakimś stopniu produktem wytworzonym przez człowieka, to kamień w proroctwie nie został nawet dotknięty ludzką ręką. Mówiąc innymi słowy, choć każde z poprzednich królestw kiedyś się skończy, to jednak królestwo symbolizowane przez kamień będzie trwać wiecznie. Przenośnia dotycząca kamienia bardzo często odnosi się do Boga (np. Pwt 32,4; 1 Sm 2,2; Ps 18,32) oraz Mesjasza (zob. Ps 118,22; 1 P 2,4.7). Tak więc nic nie jest tak stosownym wyobrażeniem ustanowienia wiecznego Królestwa Bożego jak właśnie kamień.

Niektórzy twierdzą, że Królestwo Kamienia zostało ustanowione podczas pierwszego przyjścia Jezusa, a głoszenie ewangelii oznacza opanowanie świata przez Królestwo Boże. Ale Królestwo Kamienia ma nastąpić dopiero po tym, jak cztery wielkie królestwa upadną, a historia świata przedstawionego jako stopy z żelaza i gliny dobiegnie końca. To wyklucza spełnienie proroctwa w pierwszym wieku naszej ery, gdyż ziemska misja Jezusa trwała za panowania Rzymu, czwartego królestwa, na długo przed jego upadkiem.

Ponadto kamień stanie się wielką górą: „Kamień zaś, który uderzył w posąg, stał się wielką górą i wypełnił całą ziemię” (Dn 2,35). Ta góra kojarzy się z górą Syjon, miejscem świątyni, czyli jednym z najważniejszych symboli Królestwa Bożego na ziemi w czasach starotestamentowych. Ciekawe, że kamień, który oderwał się od góry, stał się następnie wielką górą. Ta góra, która już istnieje, to najprawdopodobniej niebiański Syjon, niebiańska świątynia, w której Chrystus ustanowił swoje wieczne królestwo. W Jeruzalem, które zstąpi z nieba (zob. Ap 21,1-22,5), królestwo to znajdzie swoje ostateczne spełnienie.

`Proroctwo z 2. rozdziału Księgi Daniela spełniło się do tej pory co do wszystkich królestw. Dlaczego nie mielibyśmy teraz ufać, iż proroctwo to wypełni się także co do ostatecznego królestwa — wiecznego Królestwa Bożego? Dlaczego rzeczą nieracjonalną byłoby nie wierzyć w spełnienie tego proroctwa?`