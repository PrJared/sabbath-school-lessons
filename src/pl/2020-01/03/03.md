---
title:  Modlitwa
date:  13/01/2020
---

Daniel wraz z trzema towarzyszami udali się na modlitwę, wiedząc, że jeśli Bóg nie objawi im snu króla, wszyscy zostaną straceni. Gdy stajemy wobec poważnego problemu, także powinniśmy uznać, iż Bóg jest zdolny nam pomóc.

`Przeczytaj Dn 2,17-23. Jakie dwa rodzaje modlitwy zostały wspomniane w tym fragmencie księgi?`

W rozdziale tym wymienione są dwa rodzaje modlitwy. Pierwszy rodzaj modlitwy to prośba skierowana do Boga o objawienie treści snu i jego wykładu (zob. Dn 2,17-19). Słowa tej modlitwy nie zostały podane, ale dowiadujemy się, że Daniel i jego przyjaciele „wybłagali u Boga niebios miłosierdzie z powodu tej tajemnicy, by nie stracono Daniela i jego towarzyszy wraz z pozostałymi magami babilońskimi” (Dn 2,18). Gdy się modlili, Bóg wysłuchał ich błagania i objawił sen króla oraz wykład tego snu. Możemy być pewni, że gdy prosimy u Boga Niebios o miłosierdzie, nasze modlitwy także zostaną wysłuchane — choć być może nie w tak dramatyczny sposób — bo Bóg Daniela jest też naszym Bogiem.

W odpowiedzi na wysłuchanie ich prośby przez Boga Daniel i jego towarzysze wznieśli modlitwę dziękczynną i pochwalną. Chwalili Boga za to, że jest źródłem mądrości, oraz za to, że panuje nad przyrodą i losami ludzkości. Z tej modlitwy możemy wyciągnąć ważną lekcję. Gdy się modlimy i prosimy Boga o wiele rzeczy, jak często dziękujemy Mu i chwalimy Go za to, że nas wysłuchał? Doświadczenie Jezusa z uzdrowieniem dziesięciu trędowatych jest trafną ilustracją ludzkiej niewdzięczności. Z dziesięciu uzdrowionych tylko jeden powrócił „i oddał chwałę Bogu” (Łk 17,18). Reakcja Daniela i jego przyjaciół na modlitwę wysłuchaną przez Boga nie tylko przypomina nam o doniosłości dziękczynienia i oddania chwały dla Niego, ale także ukazuje Jego charakter. Gdy modlimy się do Boga, możemy ufać, że uczyni On to, co naprawdę jest najlepsze dla nas, a więc zawsze powinniśmy Go chwalić i dziękować Mu.

`Przeczytaj 138. rozdział Księgi Psalmów. Czego możesz się nauczyć z tej modlitwy dziękczynnej i jak może ci to pomóc nauczyć się pamiętać o wdzięczności dla Boga w każdych okolicznościach?`