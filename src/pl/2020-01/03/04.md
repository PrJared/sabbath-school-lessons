---
title:  Posąg (cz. I)
date:  14/01/2020
---

`Przeczytaj Dn 2,24-30. Co Daniel mówi tutaj i dlaczego ważne jest to, byśmy o tym zawsze pamiętali? (Zob. także J 15,5).`

W odpowiedzi na modlitwę Bóg objawił treść snu i jego interpretację. Daniel nie wahał się powiedzieć królowi, że wyjaśnienie tajemnicy pochodzi od Boga Niebios. Przed przedstawieniem treści snu i jego znaczenia Daniel wspomniał o tym, o czym król rozmyślał i co niepokoiło go, gdy tamtej nocy nie mógł zasnąć. Ta informacja o niecodziennych okolicznościach nadawała wiarygodność przesłaniu, gdyż nikt prócz króla nie mógł wiedzieć o stanie jego umysłu minionej nocy, jeśli nie zostało mu to objawione w nadprzyrodzony sposób. Gdy Daniel zaczął opowiadać treść snu, ryzykował wywołaniem kolejnego kryzysu, gdyż sen niekoniecznie musiał być dobrą nowiną dla Nebukadnesara.

`Przeczytaj Dn 2,31-49. Co według snu miało się stać z królestwem Nebukadnesara?`

We śnie Nebukadnesar ujrzał ogromny posąg, którego głowa „była ze szczerego złota, jego pierś i jego ramiona ze srebra, jego brzuch i jego biodra z miedzi, jego golenie z żelaza, jego nogi po części z żelaza, po części z gliny” (Dn 2,32-33). Potem kamień „uderzył ten posąg w nogi” (Dn 2,34) i cały posąg rozsypał się w drobne kawałki, które zostały rozwiane przez wiatr niczym plewy. Daniel wyjaśnił, że poszczególne materiały, z których składał się posąg, oznaczają kolejne królestwa, które będą następować jedno po drugim w biegu historii. Dla Nebukadnesara przesłanie było jasne: — Babilonia, przy całej jej potędze i chwale, przeminie i zostanie zastąpiona przez inne królestwo, po którym przyjdzie kolejne, aż w końcu powstanie zupełnie inne królestwo — wieczne Królestwo Boże, które nigdy się nie skończy.

`Pomyśl, jak przemijające i nietrwałe jest wszystko to, co ludzkie. Czego ten fakt uczy nas o nadziei, jaką mamy w Jezusie i tylko w Nim (zob. J 6,54; 2 Kor 4,18)?`