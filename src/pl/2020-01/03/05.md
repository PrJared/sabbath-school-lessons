---
title:  Posąg (cz. II)
date:  15/01/2020
---

`Przeczytaj jeszcze raz sen i jego wykład (zob. Dn 2,31-49). Czego uczy to nas o wiedzy Boga sięgającej w przyszłe dzieje świata?`

Proroctwo przekazane za pomocą snu Nebukadnesara stanowi ogólny proroczy plan i jest miarą służącą interpretowaniu bardziej szczegółowych proroctw 7., 8. i 11. rozdziału Księgi Daniela. Ponadto 2. rozdział Księgi Daniela nie jest proroctwem warunkowym. Jest to proroctwo apokaliptyczne — bezwarunkowa przepowiednia tego, co Bóg przewidział i co z pewnością się spełni.

1. Głowa ze złota oznacza Babilonię (626-539 p.n.e.). Rzeczywiście, żaden inny metal nie mógłby symbolizować potęgi i bogactwa imperium babilońskiego tak trafnie jak złoto. Biblia określa Babilon jako „złote miasto” (Iz 14,4 UBG). Nazywa go też „złotym kubkiem w ręku Pana” (Jr 51,7; por. Ap 18,16). Grecki historyk Herodot, żyjący w V wieku przed Chrystusem, napisał, że Babilon wręcz kapał złotem.

2. Piersi i ramiona ze srebra to symbol Medii-Persji (539-331 p.n.e.). Jak srebro ustępuje ceną złotu, tak imperium medyjsko-perskie nigdy nie osiągnęło splendoru imperium babilońskiego. Ponadto srebro jest trafnym symbolem Persów, którzy pobierali podatki właśnie w srebrze.

3. Brzuch i biodra z miedzi symbolizują Grecję (331-168 p.n.e.) W Ez 27,13 Grecja została przedstawiona jako dostawca miedzianych naczyń. Greccy żołnierze byli wyposażeni w broń i zbroje wykonane z brązu1. Ich hełmy, tarcze i topory składały się z mosiądzu2. Herodot napisał, że egipski faraon Psammetych dostrzegł w greckich piratach zmuszonych wylądować w Egipcie wypełnienie wyroczni, która zapowiedziała, że „od morza zjawią się spiżowi3 mężowie”4.

4. Golenie z żelaza to trafny symbol Rzymu (168 p.n.e.-476 n.e.). Jak wyjaśnia Daniel, żelazo oznacza druzgoczącą moc imperium rzymskiego, które trwało dłużej niż którekolwiek z poprzednich królestw. Żelazo to metal bardzo trafnie przedstawiający Rzym.

5. Stopy po części z żelaza i po części z gliny symbolizują podzieloną Europę (476 n.e.-powtórne przyjście Chrystusa). Mieszanina żelaza z gliną to trafny obraz tego, co stało się po rozpadzie Cesarstwa Rzymskiego. Choć podejmowano liczne próby zjednoczenia Europy — od małżeńskich aliansów między królewskimi dynastiami po współczesną Unię Europejską — podziały i brak jedności panowały nieprzerwanie wśród państw i według proroctwa pozostanie tak aż do ustanowienia wiecznego Królestwa Bożego.