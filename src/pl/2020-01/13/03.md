---
title:  Wpisani do księgi żywota
date:  23/03/2020
---

`W Dn 12,1 czytamy o tych, którzy zostali wpisani do księgi żywota. Co to znaczy?`

Czas interwencji Michała został opisany jako okres bezprecedensowego ucisku. Jest to czas, gdy Duch Boży zostanie odebrany zbuntowanej ludzkości. Wówczas siedem plag ostatecznych, jako wyraz gniewu Bożego przeciwko narodom, zostanie wylanych na eschatologiczny Babilon (zob. Ap 16,1-21; 18,20-24) i na świecie uwolnione zostaną moce ciemności. Ellen G. White napisała, że w tym czasie „szatan pogrąży mieszkańców ziemi w potężnym końcowym kryzysie. Gdy aniołowie Boży przestaną kontrolować gwałtowne wichry ludzkich namiętności, uwolnione zostaną wszystkie żywioły wojny. Cały świat pogrąży się w upadku potworniejszym niż ten, który nastąpił kiedyś w Jerozolimie”1.

Ale lud Boży zostanie wybawiony w tym straszliwym czasie, gdyż na sądzie śledczym prowadzonym przed niebiańskim trybunałem zostanie usprawiedliwiony przez Jezusa, Niebiańskiego Najwyższego Kapłana, a imiona Jego wiernych zostały zapisane w księdze żywota.

Aby zrozumieć, co oznacza ta księga, powinniśmy pamiętać, że Biblia wymienia dwa rodzaje niebiańskich ksiąg. Jedna zawiera imiona tych, którzy należą do Pana, i jest nazywana księgą żywota (zob. Wj 32,32; Łk 10,20; Ps 69,29; Flp 4,3; Ap 17,8).

Obok księgi żywota Pismo Święte wspomina księgi zawierające zapis ludzkich uczynków (zob. Ps 56,9; Ml 3,16; Iz 65,6). Są to księgi używane w niebiańskim trybunale w celu określenia poświęcenia człowieka wobec Boga. Są to niebiańskie rejestry (baza danych) zawierające imiona i uczynki wszystkich ludzi. Niektórzy ludzie nie przyjmują do wiadomości, że ich imiona, a zwłaszcza ich czyny, miałyby być zapisane w niebie. Jednak gdy powierzamy siebie Chrystusowi, nasze imiona zostają zapisane w księdze żywota, a nasze złe czyny zostaną wymazane na sądzie. Ten niebiański zapis jest dowodem na sądzie wobec całego wszechświata, iż należymy do Jezusa, a zatem mamy prawo być chronieni w czasie ucisku.

`Dlaczego tylko sprawiedliwość Chrystusa przypisana nam jest naszą jedyną nadzieją na to, by nasze imiona zostały zapisane w księdze żywota? Przedstaw swoją odpowiedź podczas pierwszej części nabożeństwa.`