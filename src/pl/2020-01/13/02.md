---
title:  Michał, nasz Książę
date:  22/03/2020
---

`Przeczytaj Dn 12,1. Kto zmieni bieg dziejów w czasie końca? Jak Rz 8,34 i Hbr 7,25 pomagają nam zrozumieć, co oznacza ten werset?`

Każdy rozdział Księgi Daniela do tej pory zaczynał się wzmianką o władcy jakiegoś pogańskiego narodu. 12. rozdział Księgi Daniela zaczyna się także wzmianką o władcy, ale w przeciwieństwie do poprzednich rozdziałów tym władcą jest Boski Książę, który powstaje, by wyzwolić lud Boga z rąk Jego wrogów.

Jak zauważyliśmy, studiując 10. rozdział Księgi Daniela, Michał to ta sama potężna niebiańska istota, która ukazała się Danielowi nad Tygrysem. Tam ukazał się On jako niebiański przedstawiciel ludu Bożego. Pojawił się także w innych miejscach w Księdze Daniela jako Syn Człowieczy (zob. 7. rozdział Księgi Daniela), Książę Wojsk (zob. 8. rozdział Księgi Daniela) i Pomazaniec-Książę (zob. 9. rozdział Księgi Daniela). Tak więc niebiański Michał — którego imię znaczy: któż jest jak Bóg? — musi być zidentyfikowany nie jako ktoś inny, ale tylko jako sam Jezus Chrystus.

Istotny jest czas interwencji Michała. Nastąpi ona „w owym czasie” (Dn 12,1). To wyrażenie dotyczy czasu przedstawionego w Dn 11,40-45. Jest to okres trwający od upadku papiestwa w 1798 roku aż do zmartwychwstania sprawiedliwych w czasie końca (zob. Dn 12,2).

Dwie ważne rzeczy dotyczące dzieła Michała można wysnuć z czasownika powstać1 użytego w Dn 12,1 w celu opisania Jego działania. Po pierwsze czasownik powstać przywołuje myśli o zdobyciu władzy przez królów w celu pokonania kogoś i panowania. Czasownik ten budzi przede wszystkim wojskowe skojarzenia. Wskazuje na to, że Michał działa jak wódz wojskowy, który chroni swój lud i prowadzi go w szczególny sposób podczas ostatnich etapów wielkiego boju.

Po drugie czasownik powstać wskazuje także na kontekst sądowy. Michał powstaje, by działać jako Obrońca w niebiańskim trybunale. Jako Syn Człowieczy przychodzi przed Sędziwego, by reprezentować lud Boży podczas sądu śledczego (zob. Dn 7,9-14). Tak więc powstanie Michała przywołuje na myśl elementy militarne i sądowe Jego dzieła. Mówiąc innymi słowy, ma On moc, by pokonać wrogów Boga i autorytatywnie reprezentować lud Boży w niebiańskim trybunale.

`Pomyśl, co znaczy fakt, iż Michał powstaje dla nas, także teraz. Jaką nadzieję daje ci to jako grzesznikowi?`