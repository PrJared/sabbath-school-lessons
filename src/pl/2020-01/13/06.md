---
title:  Czas oczekiwania
date:  26/03/2020
---

`Przeczytaj Dn 12,5-13. Jak kończy się Księga Daniela?`

Jest rzeczą ciekawą, że finalna scena ma miejsce nad rzeką (lub Tygrysem), miejscem, gdzie Daniel otrzymał ostatnią wizję (zob. Dn 10,4). Jednak słowo użyte tutaj w oryginale (zob. Dn 12,5-7) nie jest powszechnie używanym hebrajskim słowem oznaczającym rzekę, ale jest to słowo jeor, które zazwyczaj oznacza rzekę Nil! To przywodzi na myśl exodus i wskazuje na to, że jak Pan wyzwolił Izraelitów z Egiptu, tak też wybawi swój lud w czasie końca.

Podane zostały tutaj trzy prorocze okresy. Pierwszy — czas wyznaczony, dwa czasy i pół czasu — odpowiada na pytanie: — „Kiedy przyjdzie koniec tych dziwnych rzeczy?” (Dn 12,6).

Dziwne rzeczy to wydarzenia przedstawione w wizji zapisanej w 11. rozdziale Księgi Daniela, wizji będącej rozwinięciem 7. i 8. rozdziału Księgi Daniela. Dokładniej mówiąc, okres ten został wspomniany w Dn 7,25, a następnie w Ap 11,3; 12,6.14; 13,5. Odpowiada on 1260 latom papieskiej supremacji w latach 538-1798. Dn 11,32-35 odnosi się do tego samego okresu prześladowań, choć nie wymienia dokładnego czasu jego trwania.

Dwa kolejne wymienione okresy — 1290 lat i 1335 lat — odpowiadają na pytanie: „Jakiż jest koniec tych rzeczy?” (Dn 12,8), zadane przez Daniela mężowi obleczonemu w szatę lnianą. Oba te okresy zaczynają się wraz z usunięciem codziennej i ustanowieniem obrzydliwości spustoszenia. Z lekcji dotyczącej 8. rozdziału Księgi Daniela dowiedzieliśmy się, że codzienna oznacza stałe wstawiennictwo Chrystusa, które zostało zastąpione fałszywym systemem kultowym na ziemi. Tak więc ten proroczy okres powinien się rozpocząć w 508 roku, gdy Chlodwig, król Franków, nawrócił się na katolicyzm. To ważne wydarzenie otworzyło drogę do połączenia Kościoła i państwa, co było charakterystyczną cechą średniowiecza. Tak więc 1290 lat zakończyło się w 1798 roku, gdy papież został aresztowany na rozkaz francuskiego cesarza Napoleona. Ostatni proroczy okres wymieniony w Księdze Daniela — 1335 lat — kończy się w 1843 roku. Był to czas rozpoczęcia kulminacyjnej fazy ruchu millerowskiego kładącego nacisk na studiowanie biblijnych proroctw. Był to czas oczekiwania i nadziei na rychłe powtórne przyjście Jezusa.

`W całej Księdze Daniela widzimy dwa elementy rzeczywistości: (1) prześladowanie ludu Bożego oraz (2) ostateczne Jego usprawiedliwienie i ocalenie. Jak to pomaga nam dochować wierności Bogu bez względu na doraźne konsekwencje?`