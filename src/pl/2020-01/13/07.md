---
title:  Do dalszego studium
date:  27/03/2020
---

„Poselstwo zbawienia miało być głoszone we wszystkich stuleciach; jednak to poselstwo [Ap 14,6-7] stanowi część ewangelii, jaka ma być głoszona jedynie w dniach ostatecznych, ponieważ jedynie dla tego czasu prawdziwe jest określenie, że nadeszła godzina sądu. Widać to szczególnie wyraźnie na przykładzie Księgi Daniela. Proroka poproszono, aby tę część proroctwa, która dotyczy dni ostatnich, zamknął i zapieczętował »aż do czasu ostatecznego« (Dn 12,4). Opierające się na wypełnieniu tych proroctw poselstwo dotyczące sądu nie miało być głoszone, dopóki nie nastanie ten czas. Jednak wraz z nastaniem czasu końca, jak pisze Daniel, »wielu będzie to badać i wzrośnie poznanie« (Dn 12,4).

Apostoł Paweł ostrzegł Kościół, aby nie oczekiwał powrotu Chrystusa w swoich czasach: »[Dzień ten nie nadejdzie] — pisze — dopóki nie przyjdzie najpierw odstępstwo i nie objawi się człowiek grzechu, syn zatracenia« (2 Tes 2,3 BT). Nie można więc oczekiwać powrotu naszego Pana, zanim nie pojawi się odstępstwo i długi okres panowania człowieka grzechu. Ten ostatni, określany również jako »tajemnica bezbożności» (2 Tes 2,7 BT), »człowiek niegodziwości, syn zatracenia« (2 Tes 2,3), symbolizuje papiestwo, które według proroctwa miało sprawować swoje rządy przez 1260 lat. Okres ten dobiegł końca w 1798 roku. Przyjście Chrystusa nie mogło zatem nastąpić przed tą datą. Ostrzeżenie Pawła dotyczy całego chrześcijaństwa do roku 1798. Po tej dacie ma się rozpocząć głoszenie wieści o powtórnym przyjściu Chrystusa”1.

**Pytania do dyskusji**

`1. Jakie niebezpieczeństwo wiąże się z nieuprawnionym wyznaczaniem dat dotyczących wydarzeń czasu końca? Co dzieje się z wiarą wielu ludzi, gdy te przepowiadane wydarzenia nie następują zgodnie z przepowiednią? Jaka ważna zasada jest zawarta w słowach Jezusa zapisanych w J 14,29 i jak pomaga nam ona zrozumieć sposób używania proroctwa z korzyścią dla naszego duchowego rozwoju oraz unikania pułapki tworzenia fałszywych przepowiedni czy wierzenia w nie?`

`2. Co w naszych czasach — cechujących się błyskawiczną komunikacją i zdumiewającym rozwojem nauki i techniki, które nie zawsze są dobre dla nas — czyni pojęcie czasu „ucisku, jakiego nigdy nie było” (Dn 12,1), nietrudnym do wyobrażenia?`

`3. Omówcie wasze odpowiedzi na ostatnie pytanie z poniedziałkowej części lekcji dotyczące tego, jak ewangelia, czyli wielka prawda o sprawiedliwości Chrystusa, jest naszą jedyną nadzieją na zapisanie nas w księdze żywota. Na co moglibyśmy liczyć bez tej nadziei?`