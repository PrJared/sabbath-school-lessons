---
title:  Zmartwychwstanie
date:  24/03/2020
---

`Przeczytaj Dn 12,2-3. O jakim wydarzeniu jest tu mowa? Dlaczego, zważywszy na nasze zrozumienie śmierci, wydarzenie to ma dla nas tak fundamentalne znaczenie?`

Księga Daniela zawiera chyba najbardziej bezpośrednie starotestamentowe nawiązanie do mającego nastąpić zmartwychwstania. Gdy myślimy o tym fragmencie tekstu biblijnego, możemy się z niego nauczyć bardzo ważnych prawd. Po pierwsze, jak wskazuje metafora snu, nie istnieje coś takiego jak nieśmiertelna dusza. Człowiek jest nierozerwalnym połączeniem ciała, umysłu i ducha. W chwili śmierci osoba ludzka przestaje istnieć — jej ciało obumiera, a świadomość zanika zupełnie wraz z ustaniem funkcji mózgu aż do zmartwychwstania. Po drugie ten fragment księgi wskazuje przyszłe zmartwychwstanie jako odwrócenie tego, co dzieje się w konsekwencji grzechu. Wyrażenie przetłumaczone jako proch ziemi (zob. Dn 12,2) w hebrajskim oryginale brzmi dosłownie jako ziemia prochu (BI). Ta niezwykła kolejność słów wskazuje na Rdz 3,19, jedyny fragment Biblii, w którym słowo ziemia poprzedza słowo proch. To wskazuje, iż wyrok śmierci ogłoszony po upadku Adama zostanie odwrócony i śmierć nie będzie już panować. Paweł napisał: „Pochłonięta jest śmierć w zwycięstwie!” (1 Kor 15,54).

`Przeczytaj Rz 8,18 i Hbr 2,14-15. Dlaczego nie musimy bać się śmierci?`

Śmierć kończy ziemską egzystencję. Jednak otrzymaliśmy obietnicę, że śmierć nie będzie miała ostatniego słowa w przypadku wiernych Bożych. Śmierć jest pokonanym wrogiem. Gdy Chrystus rozerwał kajdany śmierci i, powstawszy z martwych, wyszedł z grobu, zadał śmierci decydujący cios. Teraz możemy przenieść wzrok z doczesnej śmierci na wieczne życie, które otrzymamy od Boga w Chrystusie. Ponieważ Michał powstanie (zob. Dn 12,1), ci, którzy należą do Niego, także powstaną z martwych. Powstaną z ziemi prochu, by jaśnieć na zawsze jak gwiazdy.

`Wśród cierpień i zmagań życia jaką nadzieję i jakie pocieszenie możemy czerpać z obietnicy ostatecznego zmartwychwstania? Dlaczego tak naprawdę nic innego się nie liczy?`