---
title:  Zapieczętowana księga
date:  25/03/2020
---

`Przeczytaj Dn 12,4 i J 14,29. Dlaczego Księga Daniela miała być zapieczętowana aż do czasu ostatecznego?`

Pod koniec ostatniej części Księgi Daniela (zob. Dn 10,1-12,4) prorok otrzymuje polecenie zapieczętowania zwoju aż do czasu ostatecznego. Jednocześnie anioł zapowiada, iż „wielu będzie to badać i wzrośnie poznanie” (Dn 12,4). Choć niektórzy interpretatorzy wykorzystują ten werset jako domniemaną zapowiedź naukowego i technicznego postępu w świecie, kontekst wydaje się wskazywać, iż badanie i poznanie dotyczy właśnie samej Księgi Daniela. Gdy patrzymy wstecz, zauważamy, że Księga Daniela pozostawała praktycznie niezrozumiana przez wiele wieków. Być może niektórzy studiowali ją i rozumieli w jakimś stopniu, ale pewne jej zasadnicze przesłania i proroctwa pozostawały tajemnicą. Na przykład prorocze przesłanie dotyczące oczyszczenia świątyni, sądu, tożsamości i działalności małego rogu oraz ramy czasowe tych proroctw były niemal zupełnie niezrozumiałe dla czytelników.

Jednak od czasów reformacji protestanckiej coraz więcej osób studiujących Biblię interesowało się Księgą Daniela. Mimo to dopiero w czasie ostatecznym księga została ostatecznie odpieczętowana, a jej znaczenie stało się jasne. Jak zauważyła Ellen G. White, „w 1798 roku Księga Daniela została odpieczętowana, wzrosła wiedza na temat proroctw i wielu zaczęło głosić uroczystą wieść o zbliżającym się sądzie”1. „Pod koniec osiemnastego i na początku dziewiętnastego wieku rozbudzone zostało na nowo zainteresowanie proroctwami Księgi Daniela i Apokalipsy Jana, i to jednocześnie w wielu miejscach na świecie. Studium tych proroctw doprowadziło do powszechnego przekonania, że powtórne przyjście Chrystusa jest bliskie. Wielu interpretatorów w Anglii, Joseph Wolff na Bliskim Wschodzie, Manuel Lacunza w Ameryce Południowej i William Miller w Stanach Zjednoczonych oraz wielu innych badaczy proroctw oświadczyło na podstawie swojego studium proroctw Daniela, że powtórne przyjście Jezusa nastąpi w nieodległej przyszłości. Obecnie to przekonanie stało się siłą napędową ogólnoświatowego ruchu”2.

`Pomyśl o tym, jak wielką przewagę mamy obecnie, mogąc spojrzeć wstecz na historię i ujrzeć wypełnienie historycznych proroctw Księgi Daniela. Jak powinno to pomóc nam ufać Bożym obietnicom?`