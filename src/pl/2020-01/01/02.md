---
title:  Chrystus w centrum Księgi Daniela
date:  29/12/2019
---

`Przeczytaj Łk 24,25-27; J 5,39; 2 Kor 1,19-20. W jakim sensie Chrystus znajduje się w centrum Pisma Świętego?`

Nie ma wątpliwości, że Jezus znajduje się w centrum Pisma Świętego, a zatem także Księgi Daniela. Na przykład 1. rozdział Księgi Daniela ukazuje, choć w ograniczony i niedoskonały sposób, iż Daniel doświadczył czegoś podobnego jak Chrystus, który opuścił niebo, by żyć w grzesznym świecie i stoczyć walkę z mocami ciemności. Ponadto Daniel i jego towarzysze zostali obdarzeni przez niebo Chrystusową mądrością, by sprostać wyzwaniom związanym z życiem w babilońskiej kulturze. 2. rozdział Księgi Daniela przedstawia symbol w formie eschatologicznego kamienia wskazujący na Chrystusowe królestwo, które ostatecznie zajmie miejsce wszystkich królestw świata. 3. rozdział Księgi Daniela ukazuje Chrystusa pośród Jego wiernych sług w rozpalonym piecu. 4. rozdział Księgi Daniela ukazuje Boga usuwającego na pewien czas Nebukadnesara z tronu, tak by ów dumny król mógł zrozumieć, że „władza należy do niebios” (Dn 4,23). Wyrażenie władza należy do niebios, przypomina nam, że Chrystus jako Syn Człowieczy (zob. Dn 7,13) otrzyma panowanie i królestwo, jak opisuje to 7. rozdział Księgi Daniela. 5. rozdział Księgi Daniela ukazuje upadek króla Belsazara i zdobycie Babilonu przez Persów podczas nocnej pijackiej uczty na babilońskim dworze. Zapowiada to pokonanie szatana i upadek eschatologicznego Babilonu oraz triumf Chrystusa i Jego aniołów. 6. rozdział Księgi Daniela ukazuje spisek przeciwko Danielowi podobny do fałszywych oskarżeń przeciwko Jezusowi ze strony żydowskich przywódców. Jak król Dariusz nieskutecznie usiłował uratować Daniela, tak i Piłat nie uratował Jezusa (zob. Mt 27,17-24). 7. rozdział Księgi Daniela przedstawia Chrystusa jako Syna Człowieczego otrzymującego królestwo i panującego nad Jego ludem. 8. rozdział Księgi Daniela ukazuje Chrystusa jako Kapłana w niebiańskiej świątyni. 9. rozdział Księgi Daniela przedstawia Chrystusa jako złożonego w ofierze i potwierdzającego przez swoją śmierć przymierze między Bogiem a Jego ludem. 10., 11. i 12. rozdział Księgi Daniela przedstawiają Chrystusa jako Michała — Wodza, który walczy z siłami zła i zwycięsko ratuje lud Boży także przed mocą śmierci.

Tak więc pamiętajmy o tym, że Chrystus znajduje się w centrum Księgi Daniela. W każdym rozdziale tej księgi opisane zostało jakieś doświadczenie czy przedstawiona została jakaś idea wskazująca na Chrystusa.

`Jak możemy się nauczyć stawiać Chrystusa w centrum naszego życia, nie tylko w trudnych chwilach i poważnych życiowych próbach, ale także w okresach nadzwyczajnego szczęścia i dostatku? Dlaczego jest to dla nas tak ważne?`