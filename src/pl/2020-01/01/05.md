---
title:  Boża skala czasu
date:  01/01/2020
---

Inną ważną koncepcją, o której musimy pamiętać, studiując Księgę Daniela, jest historycystyczne podejście do proroctw apokaliptycznych. Podejście to, nazywane historycyzmem, można lepiej zrozumieć w porównaniu z przeciwnymi mu poglądami, takimi jak: preteryzm, futuryzm i idealizm.

Preteryzm postrzega prorocze wydarzenia przedstawione w Księdze Daniela jako już należące do przeszłości. Futuryzm wypatruje wypełnienia większości tych proroctw dopiero w przyszłości.

Idealizm utrzymuje, że proroctwa apokaliptyczne są jedynie symbolami ogólnych duchowych realiów i nie mają określonego historycznego odniesienia.

Historycyzm utrzymuje, że w proroctwie apokaliptycznym Bóg objawia nieprzerwany bieg dziejów od czasu proroka po koniec świata. Studiując Księgę Daniela, zauważamy, że każda ważniejsza wizja w tej księdze (zob. 2., 7., 8. i 11. rozdział Księgi Daniela) powtarza dzieje świata z różnej perspektywy i z nowymi szczegółami. Pionierzy adwentyzmu, w tym Ellen G. White, pojmowali biblijne proroctwa Księgi Daniela i Apokalipsy Jana właśnie z historycystycznego punktu widzenia.

`Przeczytaj Lb 14,34 i Ez 4,5-6. Co zazwyczaj oznacza dzień w proroczym języku?`

Gdy studiujemy Księgę Daniela, powinniśmy zawsze pamiętać o tym, że proroczy czas jest mierzony zgodnie z zasadą dzień za rok. To znaczy, że dzień w proroctwach zazwyczaj oznacza rzeczywisty rok w czasie historycznym. Tak więc, na przykład, proroctwo o 2300 wieczorach i porankach jest rozumiane jako mówiące o 2300 rzeczywistych latach (zob. Dn 8,14). Podobnie proroctwo o 70 tygodniach należy rozumieć jako obejmujące okres 490 lat (zob. Dn 9,24-27).

Ta skala czasu wydaje się poprawna z pewnych oczywistych powodów: 1. Ponieważ wizje są symboliczne, to i czas podany w nich także należy rozumieć symbolicznie. 2. Ponieważ wydarzenia opisane w wizjach rozgrywają się w długich okresach historycznych (w niektórych przypadkach aż po czas ostateczny), to i okresy związane z tymi proroctwami należy interpretować odpowiednio do tego. 3. Zasada dzień za rok została potwierdzona w Księdze Daniela. Wyraźny tego dowód jest zawarty w proroctwie o 70 tygodniach, które to proroctwo trwa od czasów króla perskiego Artakserksesa aż do przyjścia Jezusa jako Mesjasza. Tak więc najbardziej oczywistym i poprawnym sposobem rozumienia okresów w proroctwach Księgi Daniela jest interpretowanie ich zgodnie z zasadą dzień za rok.

`Niektóre z proroctw Księgi Daniela dotyczą setek, a nawet tysięcy lat. Czego uczy to nas o potrzebie cierpliwości w oczekiwaniu na spełnienie Bożych planów?`