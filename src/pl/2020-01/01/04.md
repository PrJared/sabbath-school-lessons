---
title:  Proroctwa apokaliptyczne w Księdze Daniela
date:  31/12/2019
---

Prorocze wizje zapisane w Księdze Daniela mają inny charakter niż większość prorockich przesłań przekazanych przez innych starotestamentowych proroków. Proroctwa Księgi Daniela należą do kategorii proroctw apokaliptycznych, podczas gdy większość innych starotestamentowych proroctw mieści się w kategorii proroctw klasycznych. Zrozumienie zasadniczych różnic między tymi rodzajami proroctw jest niezbędne dla właściwego zrozumienia kwestii biblijnego proroctwa.

Proroctwa apokaliptyczne posiadają pewne szczególne cechy, które odróżniają je od tak zwanych proroctw klasycznych:

1. Wizje i sny. W proroctwie apokaliptycznym Bóg posługuje się głównie snami i wizjami, by przekazać swoje przesłanie prorokowi. W proroctwie klasycznym prorok otrzymuje słowo Pana, które może zawierać wizje (wyrażenie to występuje około 1600 razy w klasycznych proroctwach).
2. Złożona symbolika. Podczas gdy w proroctwie klasycznym występuje dość ograniczona symbolika, obejmująca głównie symbole zaczerpnięte z realnego życia, to w proroctwach apokaliptycznych Bóg ukazuje symbole i wyobrażenia wręcz nie z tego świata, na przykład niezwykłe bestie z nietypowymi skrzydłami czy rogami.
3. Boża władza i bezwarunkowość. W przeciwieństwie do proroctw klasycznych, których wypełnienie często zależy od ludzkiej reakcji w kontekście Bożego przymierza z Izraelem, proroctwa apokaliptyczne są w gruncie rzeczy bezwarunkowe. W proroctwie apokaliptycznym Bóg objawia powstanie i upadek imperiów światowych od czasów Daniela po koniec świata. Tego rodzaju proroctwa opierają się na wszechwiedzy i zwierzchnictwie Boga, a wypełnią się one niezależnie od ludzkich decyzji.

`Przeczytaj Jon 3,3-10. Czy proroctwo Jonasza jest proroctwem klasycznym, czy apokaliptycznym? Uzasadnij swoją odpowiedź. Jakiego rodzaju proroctwem jest to zawarte w Dn 7,6?`

Poznanie zasadniczych rodzajów proroctwa — takich jak proroctwa klasyczne i proroctwa apokaliptyczne — może być bardzo przydatne. Po pierwsze rodzaje te wskazują na to, że Bóg posługuje się różnymi środkami w celu przekazywania swojej proroczej prawdy (zob. Hbr 1,1). Po drugie taka wiedza pomaga nam lepiej docenić zalety i złożoność Biblii. Po trzecie ta wiedza pomaga nam także interpretować proroctwa biblijne w sposób zgodny ze świadectwem całej Biblii i właściwie wyjaśniać „słowo prawdy” (2 Tm 2,15).

`Na podstawie Oz 3,4-5; Am 8,11; Za 9,1 niektórzy chrześcijanie oczekują, że ostateczne wydarzenia w historii świata rozegrają się na Bliskim Wschodzie. Dlaczego taka interpretacja jest błędna? Jak rozróżnianie między proroctwami apokaliptycznymi a proroctwami klasycznymi pomaga nam zrozumieć tę kwestię?`