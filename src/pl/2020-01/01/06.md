---
title:  Współczesna aktualność Księgi Daniela
date:  02/01/2020
---

Choć Księga Daniela została napisana ponad 2,5 tysiąca lat temu, to jednak pozostaje niezwykle aktualna dla ludu Bożego w XXI wieku. Powinniśmy zwrócić uwagę zwłaszcza na trzy kwestie, w których Księga Daniela jest szczególnie ważna dla nas.

1. Bóg panuje nad nami. Nawet gdy dzieje się coś złego, Bóg zachowuje władzę i działa także za pośrednictwem ludzi, by zapewnić swoim dzieciom wszystko to, co jest najlepsze. Doświadczenie Daniela w Babilonii przypomina doświadczenie Józefa w Egipcie i Estery w Persji. Ci młodzi ludzie znaleźli się jako jeńcy/niewolnicy w obcych krajach pod panowaniem pogan. Z pozoru wydawało się, że są słabi i opuszczeni przez Boga. Jednak Pan wzmacniał ich i posłużył się nimi w potężny sposób. Doświadczając prób, cierpień i opozycji, możemy patrzeć wstecz na to, czego Bóg dokonał dla Daniela, Józefa i Estery. Możemy być pewni, że Bóg pozostaje naszym Panem i nie opuszcza nas nawet wtedy, gdy musimy się zmierzyć z trudnymi życiowymi próbami i pokusami.

2. Bóg kieruje biegiem historii. Czasami czujemy się zagubieni w pozornie chaotycznym i zmierzającym donikąd świecie pełnym grzechu i przemocy. Ale przesłanie Księgi Daniela jest takie, iż Bóg panuje nad losami ludzkości. W każdym rozdziale Księgi Daniela otrzymujemy przesłanie, iż Bóg kieruje biegiem historii. „Księgi, które omawiają dzieje ludzkości, rozwój narodów oraz powstanie i upadek imperiów, przypisują to ludzkiej woli. Wydarzenia w dziejach świata wydają się być w dużym stopniu uzależnione od potęgi i ambicji człowieka. W Słowie Bożym natomiast odsłonięto prawdę i widzimy jasno, że poza i ponad sprawami i namiętnościami ludzkimi stoi Nies­kończenie Miłosierny, który cierpliwie i w milczeniu przeprowadza swoją wolę”1.

3. Bóg zapewnia swojemu ludowi przykłady do naśladowania w czasie końca. Daniel i jego przyjaciele są wzorami do naśladowania dla wierzących, którzy żyją w społeczeństwie wyznającym światopogląd przeciwny biblijnemu. Naciskani do pójścia na kompromis w kwestii wiary i do ulegania babilońskiemu systemowi w sposób wymagający ustępstw godzących w ich poświęcenie Panu wybrali oni jednak wierność Słowu Bożemu. Ich doświadczenie wierności i absolutnego poświęcenie się Panu stanowi zatem zachętę dla wierzących osób spotykających się z opozycją i prześladowaniami z powodu ewangelii. Jednocześnie Księga Daniela ukazuje, iż można wnosić pozytywny wkład w społeczeństwo, a jednocześnie dochować wierności Panu.

`Przeczytaj Dn 9,23; 10,11-12; Mt 10,29-31. Co wersety te mówią o zaangażowaniu Boga w nasze osobiste zmagania?`