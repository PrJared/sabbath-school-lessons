---
title:  Centralizm Słowa Bożego
date:  01/03/2020
---

`Przeczytaj Dn 9,1-2. Daniel mówi, że zwrócił „uwagę w księgach na liczbę lat” (Dn 9,2) zapowiedzianych w proroctwie. Jaką księgę czy księgi biblijne miał na myśli?`

Gdy przyglądamy się tej modlitwie, staje się jasne, że jest ona oparta na głębokiej znajomości wcześniejszego Bożego objawienia przekazanego przez Mojżesza i proroków. Daniel dowiedział się z Księgi Jeremiasza, że okres niewoli będzie trwał siedemdziesiąt lat (zob. Jr 25,11-12; 29,10), i zrozumiał znaczenie historycznej chwili, w której przyszło mu żyć.

Pamiętajmy, że Daniel skierował tę modlitwę do Boga w 539 roku przed Chrystusem, gdy imperium medyjsko-perskie zajęło miejsce imperium babilońskiego. Minęło niemal siedemdziesiąt lat od czasu, gdy Nebukadnesar zdobył Jerozolimę i zniszczył świątynię. Tak więc według proroctwa Jeremiasza lud Boży miał wkrótce powrócić do ojczyzny. Ufając Słowu Bożemu, Daniel wiedział, że coś doniosłego ma się wydarzyć w dziejach jego ludu zgodnie z obietnicą Boga — że wygnanie babilońskie wkrótce się zakończy i że Judejczycy wrócą do swojego kraju.

Na podstawie studium natchnionych ksiąg Daniel uświadomił sobie, jak wielkie były grzechy jego ludu. Izraelici złamali przymierze z Bogiem, zerwawszy tym samym więź łączącą ich z Nim, a nieuchronnym skutkiem tego było wygnanie (zob. Kpł 26,14-45). To studiowanie Bożego objawienia dało Danielowi zrozumienie czasów i poczucie naglącej potrzeby zanoszenia błagania do Boga w intencji Jego ludu.

Gdy zbliżamy się do ostatnich dni historii świata, powinniśmy pilniej niż kiedykolwiek studiować Słowo Boże i żyć zgodnie z nim. Jedynie Pismo Święte może dać nam właściwe zrozumienie świata, w którym żyjemy. W końcu to właśnie Pismo Święte opowiada historię wielkiego boju między dobrem a złem, a zatem objawia, że historia ludzkości zakończy się usunięciem zła i ustanowieniem wiecznego Królestwa Bożego. Im więcej studiujemy Pismo Święte, tym lepiej możemy zrozumieć sytuację współczesnego świata i nasze miejsce w nim, jak również powody naszej nadziei w obliczu beznadziejnej oferty otaczającego nas świata.

`Jak Biblia pomaga nam zrozumieć w pewnym stopniu świat, który sam w sobie wydaje się zupełnie bezsensowny?`