---
title:  Odwołanie się do łaski
date:  02/03/2020
---

`Przeczytaj Dn 9,3-19. Na jakiej podstawie Daniel błagał o miłosierdzie?`

Powinniśmy zwrócić szczególną uwagę na pewne elementy tej modlitwy.

Po pierwsze Daniel w swojej modlitwie nie prosi Boga o żadne wyjaśnienie nieszczęść, które spotkały naród żydowski. Wie, dlaczego stało się to, co się stało. Znaczna część jego modlitwy to szczere wyznanie powodów tych nieszczęść: — „I nie słuchaliśmy głosu Pana, Boga naszego, by postępować według jego wskazań, które nam dał przez swoje sługi, proroków” (Dn 9,10).

Ostatnim razem, gdy mu towarzyszyliśmy, Daniel potrzebował coś pojąć pod koniec 8. rozdziału Księgi Daniela, gdy stwierdził, że nie rozumiał wizji o 2300 wieczorach i porankach (zob. Dn 8,27).

Po drugie ważną rzeczą jest to, iż modlitwa ta jest odwołaniem się do łaski Bożej — gotowości Boga do przebaczenia Jego ludowi, choć ten dopuścił się grzechu i czynił zło. W pewnym sensie widzimy tu mocną ilustrację ewangelii, że grzeszni ludzie, którzy nie mają żadnych zasług, proszą o łaskę, na którą nie zasługują, oraz o przebaczenie, na które nie zapracowali. Czy nie jest to przykład tego, jakimi jesteśmy przed Bogiem?

`Przeczytaj Dn 9,18-19. Jaki inny powód podaje Daniel, by Bóg odpowiedział na jego modlitwę?`

Jeszcze jeden element modlitwy Daniela zasługuje na podkreślenie — odwołanie do czci dla Bożego imienia. Modlitwa Daniela nie jest motywowana jego osobistą korzyścią czy nawet dobrem jego ludu, ale chwałą dla Boga (zob. Dn 9,17-19). Mówiąc innymi słowy, Daniel prosi o wysłuchanie jego prośby, by imię Boga zostało uczczone.

`Przeczytaj 2 Krl 19,15-19. W jaki sposób modlitwa Hiskiasza przypomina modlitwę Daniela? Co Mt 5,16 mówi o tym, jak my także możemy przynosić chwałę Bogu?`