---
title:  Wartość wstawienniczej modlitwy
date:  03/03/2020
---

`Przeczytaj Dn 9,5-13. Jakie znaczenie ma fakt, że Daniel utożsamia się ze swoim ludem, używając pierwszej osoby liczby mnogiej, gdy wyznaje grzechy swojego ludu, które sprowadziły nań nieszczęście?`

Modlitwa Daniela jest jedną z ważnych wstawienniczych modlitw zapisanych w Biblii. Takie modlitwy dotykają serca Boga, odwracając sąd i przynosząc wyzwolenie od wrogów. Gdy Bóg był gotowy wytracić cały naród izraelski, to wstawiennictwo Mojżesza zmieniło Jego zamiar (zob. Wj 32,7-14; Lb 14,10-25). Gdy straszliwa susza wyniszczała kraj, to Bóg odpowiedział na modlitwę Eliasza i zesłał życiodajny deszcz na ziemię (zob. 18. rozdział 1 Księgi Królewskiej).

Gdy modlimy się za członków rodziny, naszych przyjaciół i innych ludzi czy rozwiązanie różnych problemów, Bóg wysłuchuje nas i interweniuje. Czasami odpowiedź na modlitwę nie następuje natychmiast, ale możemy być pewni, że Bóg nigdy nie zapomina o potrzebach swoich dzieci (zob. Jk 5,16).

W tym przypadku Daniel odegrał rolę orędownika i pośrednika między Bogiem a Jego ludem. Studiując Pismo Święte, prorok uświadomił sobie, jak grzeszni stali się ludzie, którzy przestępowali prawo Boże i nie chcieli usłuchać Bożych ostrzeżeń. Tak więc uznając swój rozpaczliwy duchowy stan, Daniel modlił się o uzdrowienie i przebaczenie. Jednocześnie prorok utożsamiał się ze swoimi rodakami. W pewnym sensie postawa Daniela obrazuje rolę Chrystusa jako naszego Pośrednika (zob. 17. rozdział Ewangelii Jana). Jednak istnieje istotna różnica — Chrystus jest „bez grzechu” (Hbr 4,15 UBG), więc nie musi wyznawać swojego grzechu ani nie potrzebuje przebaczenia (zob. Hbr 7,26-27). Mimo to w wyjątkowy sposób utożsamił się z grzesznikami: „On tego, który nie znał grzechu, za nas grzechem uczynił, abyśmy w nim stali się sprawiedliwością Bożą” (2 Kor 5,21).

`„Gdybyś mógł zebrać razem wszystko to, co w człowieku jest dobre, święte, szlachetne i urocze, i wtedy przedstawił ten przedmiot aniołom Bożym jako coś, co odgrywa rolę w zbawieniu ludzkiej duszy lub w zasłudze, propozycja zostałaby odrzucona jako zdrada”1. Czego słowa te uczą nas o potrzebie Pośrednika, który wstawiałby się za nami?`