---
title:  Proroczy kalendarz
date:  05/03/2020
---

Pod koniec wizji 2300 wieczorów i poranków prorok był zaniepokojony i nie mógł jej zrozumieć (zob. Dn 8,27). Dziesięć lat później Gabriel przybył ponownie, by pomóc Danielowi zrozumieć wizję (zob. Dn 9,23). To późniejsze objawienie uzupełnia brakującą informację i świadczy o tym, iż dzieło Mesjasza ma być dokonane pod koniec okresu siedemdziesięciu tygodni. Zgodnie z zasadą dzień za rok i biegiem przepowiedzianych wydarzeń owe siedemdziesiąt tygodni należy rozumieć jako 490 rzeczywistych lat. Początkowa data tego okresu miała być wyznaczona przez dekret nakazujący odbudowę Jerozolimy (zob. Dn 9,25). Taki dekret został wydany przez perskiego króla Artakserksesa w 457 roku przed Chrystusem. Dekret ten pozwolił Żydom pod wodzą Ezdrasza odbudować Jerozolimę (zob. 7. rozdział Księgi Ezdrasza). Zgodnie z tekstem biblijnym siedemdziesiąt tygodni wyznaczono (zob. Dn 9,24) czy dosłownie odcięto. To wskazuje, że okres 490 lat jest częścią dłuższego okresu 2300 lat wskazanego w wizji w 8. rozdziale Księgi Daniela. Sugeruje to, że 2300 lat i 490 lat mają wspólny początek w 457 roku przed Chrystusem.

Proroctwo o siedemdziesięciu tygodniach jest podzielone na trzy części: siedem tygodni, sześćdziesiąt dwa tygodnie i ostatni, siedemdziesiąty tydzień.

Siedem tygodni (49 lat) najwyraźniej odnosi się do czasu, w którym Jerozolima była odbudowywana. Po tych siedmiu tygodniach kolejne sześćdziesiąt dwa tygodnie (434 lata) prowadziły aż do Pomazańca-Księcia (zob. Dn 9,25). Tak więc 483 lata po dekrecie Artakserksesa, to znaczy w 27 roku naszej ery, Jezus został ochrzczony i namaszczony przez Ducha Świętego do swojej mesjańskiej misji.

Podczas ostatniego, siedemdziesiątego tygodnia miały nastąpić inne ważne wydarzenia: 1. „Pomazaniec będzie zabity” (Dn 9,26); to oznacza śmierć Chrystusa. 2. Mesjasz „utrwali (...) przymierze dla wielu w ciągu jednego tygodnia” (Dn 9,27 BT). Oznacza to szczególną pracę Jezusa i apostołów dla narodu żydowskiego. Została ona podjęta podczas tego ostatniego tygodnia — w latach 27-34 naszej ery. 3. „W połowie tygodnia zniesie ofiary krwawe i z pokarmów” (Dn 9,27). Trzy i pół roku po swoim chrzcie (w połowie tygodnia) Jezus położył kres starotestamentowemu systemowi ofiarnemu, który to system utracił swoje prorocze znaczenie z chwilą ofiarowania Chrystusa jako doskonałej ofiary nowego przymierza. Od tej pory ustał wszelki sens składania ceremonialnych ofiar ze zwierząt, gdyż prawdziwa ofiara zapowiadana przez nie stała się rzeczywistością. Ostatni tydzień proroctwa o siedemdziesięciu tygodniach kończy się w roku 34 po Chrystusie, gdy Szczepan poniósł męczeńską śmierć, a przesłanie ewangelii zaczęło być głoszone już nie tylko wśród Żydów, ale także i wśród pogan.

`Przeczytaj Dn 9,24-27. Mimo wspaniałej nadziei i obietnicy przyjścia Mesjasza czytamy też tutaj o przemocy, wojnie i spustoszeniu. Jak upewnia to nas, że nawet wśród nieszczęść doczesności możemy zachować nadzieję?`