---
title:  Dzieło Mesjasza
date:  04/03/2020
---

W swojej wstawienniczej modlitwie Daniel zwrócił uwagę na dwie zasadnicze swoje troski: grzechy swojego narodu i zniszczenie Jerozolimy. Tak więc odpowiedź Boga dotyczy właśnie tych dwóch problemów. Dzięki dziełu Mesjasza lud zostanie odkupiony, a świątynia będzie namaszczona. Dwie szczególne prośby Daniela spotkały się z odpowiedzią wykraczającą poza najbliższy historyczny horyzont proroka, jako że dzieło Mesjasza miało dotyczyć całej ludzkości.

`Przeczytaj Dn 9,21-27. Jakie dzieło miało być dokonane w ciągu siedemdziesięciu proroczych tygodni? Dlaczego tylko Jezus mógł go dokonać?`

1. „Położyć kres nieprawości” (Dn 9,24 BT)1. Hebrajskie słowo pesza, przetłumaczone jako nieprawość, sugeruje dobrowolne wykroczenie osoby o niższej pozycji wobec osoby o wyższej pozycji (zob. np. Prz 28,24). Słowo to występuje w Biblii w sensie otwartego buntu człowieka wobec Boga (zob. Ez 2,3). Dzięki krwi Jezusa bunt przeciwko Bogu zostaje stłumiony i ludzkość otrzymuje ofertę przebaczenia płynącą z Golgoty.
2. „Na zgładzenie grzechów” (Dn 9,24 UBG)2. Użyte tu w hebrajskim wyrażeniu słowo zawiera także znaczenie pieczętowania, a oznacza to przebaczenie grzechów. Od swojego upadku ludzkość nie była w stanie żyć zgodnie z Bożymi wymaganiami, ale Mesjasz zgładzi nasze grzechy.
3. „Zmazana [będzie] wina” (Dn 9,24). Apostoł Paweł napisał: „Ponieważ upodobał sobie Bóg, żeby w nim [Synu] zamieszkała cała pełnia boskości i żeby przez niego wszystko, co jest na ziemi i na niebie, pojednało się z nim dzięki przywróceniu pokoju przez krew krzyża jego” (Kol 1,19-20). Tylko Jezus jest w stanie tego dokonać.
4. „Przywrócona będzie wieczna sprawiedliwość” (Dn 9,24). Chrystus zajął nasze miejsce na krzyżu i w ten sposób usprawiedliwił nas przed Bogiem. Jedynie przez wiarę możemy przyjąć tę sprawiedliwość darowaną nam przez Boga.
5. „Potwierdzi się widzenie i prorok” (Dn 9,24). Gdy Chrystus ofiarował siebie na krzyżu, starotestamentowe proroctwa wskazujące na Jego pojednawcze dzieło zostały potwierdzone w ten sposób, iż nastąpiło ich spełnienie.
6. „Najświętsze będzie namaszczone” (Dn 9,24). Nie chodzi tu o osobę, ale o miejsce. Słowa te zapowiadają namaszczenie niebiańskiej świątyni, czyli rozpoczęcie służby Chrystusa jako naszego Najwyższego Kapłana (zob. Hbr 8,1).