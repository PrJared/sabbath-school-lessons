---
title:  Wielki konflikt
date:  11/03/2020
---

`Przeczytaj Dn 10,20-21. Co zostało objawione Danielowi w tych wersetach?`

Niebiański posłaniec uchylił zasłonę i ukazał Danielowi wszechświatową wojnę, która wykracza daleko poza scenę historii ludzkości. Gdy tylko Daniel zaczął się modlić, między niebem a ziemią rozpoczęła się kolejna bitwa. Niebiańskie istoty rozpoczęły zmagania z królem Persji, by pozwolił Judejczykom na kontynuowanie odbudowy świątyni. Początek 10. rozdziału Księgi Daniela wskazuje na to, że tym królem Persji jest Cyrus. Jednak żaden ludzki król sam w sobie nie jest w stanie stawić oporu niebiańskim istotom. To znaczy, że król ten był przedstawicielem duchowych sił, które pobudzały Cyrusa, by zakazał Judejczykom odbudowy świątyni.

Podobna sytuacja występuje w 28. rozdziale Księgi Ezechiela, gdzie król Tyru symbolizuje szatana, duchową moc stojącą za ludzkim królem tego miasta-państwa. Tak więc nie powinno nas zaskakiwać, że król Persji, przeciwko któremu Michał rusza do bitwy, oznacza także szatana i jego aniołów. To wskazuje na to, że ludzka opozycja wobec odbudowy świątyni w Jerozolimie miała swój odpowiednik w duchowej rzeczywistości.

`Przeczytaj Dn 10,13. Jakiego rodzaju bitwa została tu opisana?`

„Gdy szatan usiłował wpływać na najwyższe władze królestwa Medii i Persji, by okazały nieprzychylność ludowi Bożemu, aniołowie działali na rzecz repatriantów. Całe niebo było zainteresowane przebiegiem tego konfliktu. Dzięki prorokowi Danielowi mamy wgląd w zmagania sił dobra z siłami zła. Przez trzy tygodnie Gabriel zmagał się z siłami ciemności, starając się przeciwdziałać wpływom wywieranym na umysł Cyrusa, a zanim walka dobiegła końca, sam Chrystus przyszedł mu z pomocą.

— »Lecz książę anielski królestwa perskiego sprzeciwiał mi się przez dwadzieścia jeden dni, lecz oto Michał, jeden z pierwszych książąt anielskich, przyszedł mi na pomoc, dlatego ja zostawiłem go tam przy księciu anielskim królestwa perskiego« (Dn 10,13).

Wszystko, co niebo mogło zrobić dla ludu Bożego, zostało dokonane. Ostatecznie odniesione zostało zwycięstwo — siły wroga zostały utrzymane w szachu przez całe panowanie Cyrusa i jego syna Kambyzesa, który zasiadał na tronie przez prawie siedmioipółletni okres”1.