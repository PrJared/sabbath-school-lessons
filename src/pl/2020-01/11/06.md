---
title:  Zwycięski Książę
date:  12/03/2020
---

Najważniejszą postacią Księgi Daniela jest istota początkowo nazwana Synem Człowieczym (zob. Dn 7,13) i Księciem Wojsk (zob. Dn 8,11). Potem dowiadujemy się, że imię tej istoty to Michał (Dn 10,13), co znaczy: Któż jest jak Bóg? Michał przychodzi na pomoc Gabrielowi podczas konfliktu z królem Persji (zob. Dn 10,13). Anioł nazywa tę niebiańską istotę Michałem, waszym księciem anielskim (zob. Dn 10,21), czyli księciem ludu Bożego. Michał występuje później w Księdze Daniela jako obrońca ludu Bożego (zob. Dn 12,1). Z Jud 1,9 wiemy, że Michał, zwany także archaniołem, walczył przeciwko szatanowi i wskrzesił Mojżesza. Ap 12,7 objawia, że Michał jest wodzem niebiańskiego wojska pokonującym szatana i upadłych aniołów. Tak więc Michał to nikt inny jak sam Jezus Chrystus. Jak imperium perskie miało nadrzędnego wodza, duchową siłę stojącą za ludzkim przywódcą, tak i lud Boży ma swego Naczelnego Wodza, Michała, który wkracza do walki i zwycięża we wszechświatowej wojnie, walcząc po naszej stronie.

`Przeczytaj Kol 2,15. Jak Jezus odniósł zwycięstwo we wszechświatowym konflikcie?`

Gdy stajemy twarzą w twarz z siłami zła, możemy wierzyć w Jezusa jako naszego Mocarza. On pokonał szatana już na początku swojej ziemskiej misji. W całym swoim ziemskim życiu pokonywał szatana, tak jak podczas kuszenia na pustyni. Walczył przeciwko demonicznym hordom i wyzwalał ludzi z mocy ciemności. Jezus pokonywał zło nawet wtedy, gdy było zamaskowane próbą Piotra sprowadzenia Go z drogi wiodącej na Golgotę. W słowach skierowanych do uczniów Jezus zapowiadał swoją rychłą śmierć jako bitwę — zwieńczenie Jego zdecydowanego zwycięstwa nad szatanem: — „Teraz odbywa się sąd nad tym światem; teraz władca tego świata będzie wyrzucony. A gdy Ja będę wywyższony ponad ziemię, wszystkich do siebie pociągnę” (J 12,31-32).

Czasami rzeczywistość wokół nas maluje się w ciemnych barwach. Przemoc, niemoralność, zepsucie i choroby zbierają swoje żniwo wszędzie. Wróg niemający ciała ani krwi napiera na nas ze wszystkich stron. Ale bez względu na to, jak trudne musimy toczyć bitwy, Jezus walczy za nas i powstaje jako nasz Książę i Najwyższy Kapłan w niebiańskiej świątyni.

`Przeczytaj Rz 8,37-39. Jak obietnica zwycięstwa może się stać realnym doświadczeniem w naszym chrześcijańskim życiu?`