---
title:  Wizja dotycząca Księcia
date:  09/03/2020
---

`Przeczytaj Dn 10,4-9. Co stało się z Danielem podczas widzenia?`

Czytając opis doświadczenia Daniela, nie jesteśmy w stanie sobie wyobrazić niepojętej chwały tego, co zobaczył. Owa postać przypominająca człowieka (zob. Dn 10,5-6) przywodzi na myśl Syna Człowieczego przedstawionego w wizji niebiańskiego sądu (zob. Dn 7,13). Jego lniana szata to nawiązanie do szaty kapłańskiej (zob. Kpł 16,4), co utożsamia tę osobę z Księciem Wojsk przedstawionym w powiązaniu z niebiańską świątynią (zob. 8. rozdział Księgi Daniela). Złoto jest także związane z uroczystym strojem kapłańskim jako oznaką królewskiej godności. Wreszcie przyrównanie tej postaci do błyskawicy, ognia i wypolerowanej miedzi oraz głosu postaci do wrzawy mnóstwa ludu przedstawia ją jako nadprzyrodzoną istotę. Jest to ktoś, kto ma jednocześnie cechy kapłańskie, królewskie i wodzowskie. Postać ta jest niezwykle podobna do niebiańskiej istoty, jaką ujrzał Jozue krótko przed bitwą o Jerycho (zob. Joz 5,13-14). W wizji Jozue ujrzał, jak stanął przed nim „wódz oddziałów Jahwe” (Joz 5,14 BKR). Jest rzeczą ciekawą to, że hebrajskie słowo sar, przetłumaczone w Księdze Jozuego jako wódz, zostało przełożone jako książę w powiązaniu z Michałem w Dn 10,21. Ale ściślejszy paralelizm występuje między Księgą Daniela i Apokalipsą Jana. Jan bowiem w świętym dniu sobotnim otrzymał wizję zmartwychwstałego Pana.

`Jakie podobieństwa zachodzą między wizją Syna Bożego w 10. rozdziale Księgi Daniela a ukazaniem się Wodza Oddziałów Jahwe w Joz 5,13-15 i wizją Chrystusa w Ap 1,12-18?`

Według tego, co napisał Daniel, ci, którzy byli z nim, przerazili się i uciekli, a on sam upadł osłabiony na ziemię, pozostając na niej bez ruchu. Doświadczenie obecności Boga odebrało mu siły. Jednak mimo przerażenia Daniela ta wizja świadczy o tym, że Bóg panuje nad historią. W miarę rozwoju wizji zauważamy, jak Bóg podaje Danielowi zarys historii ludzkości od czasów współczesnych prorokowi aż do ustanowienia Królestwa Bożego (zob. 11. i 12. rozdział Księgi Daniela).

`Jeśli — jak to już wielokrotnie zauważyliśmy w Księdze Daniela — Bóg panuje nad dziejami ludzkości, co może uczynić dla każdego z nas indywidualnie?`