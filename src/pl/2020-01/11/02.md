---
title:  Post i modlitwa po raz kolejny
date:  08/03/2020
---

`Przeczytaj Dn 10,1-3. Co Daniel czyni po raz kolejny?`

Tym razem Daniel nie podał powodu swojego długiego okresu postu. Jednak tak gorliwa wstawiennicza modlitwa była podyktowana zapewne sytuacją Judejczyków, którzy właśnie przybyli z Babilonu do Palestyny.

`Przeczytaj Ezd 4,1-5. Wobec jakich wyzwań stanęli Judejczycy po powrocie do ojczyzny?`

Z Ezd 4,1-5 wiemy, że tym razem Judejczycy napotkali silną opozycję, gdy próbowali odbudować jerozolimską świątynię. Samarytanie słali fałszywe doniesienia na dwór perski, by nakłonić króla do zatrzymania odbudowy. W obliczu takiego kryzysu Daniel przez trzy tygodnie błagał Boga o wpłynięcie na Cyrusa tak, by ten pozwolił na kontynuowanie odbudowy.

W tym czasie Daniel miał przypuszczalnie blisko dziewięćdziesiąt lat. Nie myślał już o sobie, ale o swoich rodakach i stojących przed nimi wyzwaniach. Trwał w modlitwie przez całe trzy tygodnie, zanim otrzymał odpowiedź od Boga. W tym czasie prorok odżywiał się bardzo prosto, nie korzystając z wykwintnych pokarmów ani olejku do namaszczania. Nie dbał zbytnio o swoją wygodę i wygląd, ale troszczył się głęboko o dobro swoich rodaków w Jerozolimie oddalonych od Babilonu o setki kilometrów.

Gdy wejrzymy w praktykę modlitewną Daniela, nauczymy się pewnych cennych lekcji. Po pierwsze nie powinniśmy ustawać w modlitwie, nawet gdy na nasze prośby nie otrzymujemy natychmiastowych odpowiedzi. Po drugie powinniśmy poświęcać czas, by modlić się za bliźnich. Jest coś szczególnego w modlitwie wstawienniczej. Pamiętaj, że „odwrócił Pan los Hioba, gdy tylko zaczął on wstawiać się za swoimi przyjaciółmi” (Hi 42,10 BKR). Po trzecie modlitwa sprawia, że Bóg czyni coś konkretnego i realnego. Tak więc powinniśmy się modlić zawsze, korzystając z każdego rodzaju modlitwy. W obliczu nieznośnych prób, wielkich problemów i przytłaczających wyzwań przedkładajmy w modlitwie nasze sprawy Bogu (zob. Ef 6,18).

`Przeczytaj Dn 10,12. Co ten werset mówi nam o modlitwie jako obiektywnym doświadczeniu, które sprawia, że Bóg czyni coś, a nie jedynie o subiektywnym doświadczeniu, które sprawia, że czujemy coś dobrego względem Boga?`