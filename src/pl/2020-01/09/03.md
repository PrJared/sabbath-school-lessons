---
title:  Powstanie małego rogu
date:  24/02/2020
---

`Przeczytaj uważnie Dn 8,8-12. W jakich kierunkach działa ów mały róg i dlaczego ważne jest, byśmy to rozumieli?`

Po przedstawieniu czterech rogów rozrastających się „ku czterem wiatrom niebios1” (Dn 8,8 BI) tekst biblijny mówi, że z jednego wyrósł mały róg. Pytanie jest takie: Czy ów mały róg wyrasta z jednego z czterech rogów, które — jak zauważyliśmy — symbolizują czterech generałów Aleksandra, czy raczej z jednego z czterech wiatrów? Gramatyczna struktura oryginalnego tekstu biblijnego wskazuje na to, że ów róg wyrasta z jednego z czterech wiatrów nieba. A ponieważ potęga ta wyrasta po imperium greckim i jego czterech rogach, powszechnie rozumie się, że ów róg to Rzym — najpierw pogański, a potem papieski. „Ten mały róg symbolizuje Rzym w obu jego fazach — pogańskiej i papieskiej. Daniel ujrzał Rzym najpierw w jego pogańskiej, imperialnej fazie, walczący z narodem żydowskim i pierwszymi chrześcijanami, a potem w jego fazie papieskiej, istniejący do naszych czasów i później”2.

Według tekstu biblijnego mały róg najpierw podjął działania poziome „ku południowi i ku wschodowi, i ku prześlicznej ziemi” (Dn 8,9). Te trzy kierunki odpowiadają trzem głównym obszarom, które dostały się pod panowanie pogańskiego Rzymu.

Gdy mały róg staje się głównym graczem, jego pionowa ekspansja staje się przedmiotem szczegółowej analizy. W tej kwestii ów róg odpowiada ściśle małemu rogowi z 7. rozdziału Księgi Daniela, jak wskazuje na to następujące porównanie: 1. Oba rogi są początkowo małe (zob. Dn 7,8; 8,9). 2. Oba z czasem stają się wielkie (zob. Dn 7,20; 8,9). 3. Oba są prześladowczymi potęgami (zob. Dn 7,21.25; 8,10.24). 4. Oba wywyższają się i bluźnią Bogu (zob. Dn 7,8.20.25; 8,10-11.25). 5. Oba zwalczają lud Boży (zob. Dn 7,25; 8,24). 6. Sfery działań obu rogów są powiązane z proroczymi okresami (zob. Dn 7,25; 8,13-14). 7. Oba istnieją do czasu ostatecznego (zob. Dn 7,25-26; 8,17.19). 8. Oba zostaną zniszczone w wyniku nadprzyrodzonej interwencji (zob. Dn 7,11.26; 8,25). Ponieważ mały róg w 7. rozdziale Księgi Daniela symbolizuje papiestwo, to pionowa ekspansja małego rogu w 8. rozdziale Księgi Daniela musi także symbolizować papiestwo. Tak więc, podobnie jak to było w 2. i 7. rozdziale Księgi Daniela, ostatnią wielką potęgą jest Rzym, tak pogański, jak i papieski.