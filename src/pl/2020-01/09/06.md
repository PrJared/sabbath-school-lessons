---
title:  Proroczy kalendarz
date:  27/02/2020
---

`Przeczytaj Dn 8,13. Jakie pytanie zostało zadane w tym wersecie i jak pomaga ono nam zrozumieć odpowiedź udzieloną w następnym wersecie?`

Jak należy rozumieć okres 2300 wieczorów i poranków? Po pierwsze musimy zauważyć, że po tym jak Daniel zobaczył barana i kozła, a po nich działania i zniszczenia spowodowane przez mały róg, wizja doprowadza do pytania zawartego w Dn 8,13. Pytanie to dotyczy szczególnie tego, co się stanie po zakończeniu owego proroczego okresu, jak również czasu trwania całej wizji. Ponadto okres ten nie może być ograniczony jedynie do czasu działania małego rogu, gdyż słowo widzenie obejmuje wszystko — od barana po działalność małego rogu. Tak więc musi to być stosunkowo długi okres historyczny.

Na pytanie: „Jaki okres obejmuje widzenie?” (Dn 8,13 BE), dotyczące barana — Medii-Persji, kozła — Grecji oraz małego rogu i jego działalności — Rzymu pogańskiego i papieskiego, inna niebiańska istota odpowiada: — „Aż do dwóch tysięcy trzystu wieczorów i poranków. Wtedy świątynia zostanie oczyszczona” (Dn 8,14 UBG).

Jak zauważyliśmy wcześniej, okres ten musi być stosunkowo długi, gdyż zaczyna się w czasach imperium medyjsko-perskiego i trwa w czasach imperium greckiego aż po czasy Rzymu, tak pogańskiego, jak i papieskiego, a zatem tysiące lat. Zgodnie z historycystyczną metodą interpretacji (zobacz lekcję pierwszą) ten proroczy okres powinien być obliczony według zasady dzień za rok, co znaczy, że 2300 symbolicznych wieczorów i poranków to okres rzeczywistych 2300 lat. Rozumiane dosłownie 2300 dni stanowi nieco ponad sześć rzeczywistych lat, a zatem nie może obejmować wydarzeń opisanych w wizji. Dlatego należy tu zastosować zasadę dzień za rok.

8. rozdział Księgi Daniela nie zawiera informacji pozwalającej ustalić początek tego okresu, a zatem nie wiadomo też, kiedy ten okres się kończy. Jednak 9. rozdział Księgi Daniela dostarcza tej cennej informacji (zobacz lekcję dziesiątą).

`2300 lat wymienionych w tym proroctwie stanowi najdłuższy okres proroczy w Biblii. Pomyśl tylko — 2300 lat! To bardzo długi czas, zwłaszcza w porównaniu z krótkością ludzkiego życia. Jak ten kontrast pomaga nam uczyć się cierpliwości wobec Bożych planów w naszym oczekiwaniu na wydarzenia czasów końca?`