---
title:  Oczyszczenie świątyni
date:  26/02/2020
---

`Przeczytaj Dn 8,14(1). O czym jest mowa w tym wersecie?`

Po niszczycielskich atakach rogu wydane zostaje oświadczenie, że świątynia zostanie oczyszczona. Aby zrozumieć to przesłanie, musimy pamiętać, że oczyszczenie świątyni wspomniane w Dn 8,14 (zob. np. BJW) odpowiada scenie sądu przedstawionej w Dn 7,9-14. Skoro ten sąd odbywa się w niebie, to świątynia także musi się znajdować w niebie. Tak więc gdy 7. rozdział Księgi Daniela przedstawia Bożą interwencję w sprawy ludzkie z punktu widzenia sądu, to 8. rozdział Księgi Daniela opisuje to samo wydarzenie z perspektywy świątyni.

Ziemska świątynia była wzorowana na niebiańskiej i miała ilustrować zarys planu zbawienia. Każdego dnia grzesznicy przynosili swoje ofiary do starotestamentowej świątyni, gdzie otrzymywali przebaczenie wyznanych grzechów, a te były niejako przenoszone na świątynię. Wskutek tego świątynia ulegała zanieczyszczeniu. Niezbędny był więc okresowy proces oczyszczenia, aby uwolnić świątynię od grzechów złożonych w niej. Dzień oczyszczenia świątyni był nazywany Dniem Pojednania i przypadał raz do roku (zob. 16. rozdział Księgi Kapłańskiej).

Dlaczego niebiańska świątynia miałaby potrzebować oczyszczenia? Przez analogię możemy powiedzieć, że wyznane grzechy tych, którzy przyjęli Jezusa, zostają przeniesione do niebiańskiej świątyni, podobnie jak grzechy skruszonych Izraelitów były przenoszone do ziemskiej świątyni. W starotestamentowym Dniu Pojednania składano ofiary symbolizujące przyszłą śmierć Jezusa, dzięki czemu grzesznicy mogli się ostać w dniu sądu.

Podobnie jak to było w ziemskim Dniu Pojednania, gdy starotestamentowa świątynia była oczyszczana, także teraz tylko krew Chrystusa pozwala nam ostać się na niebiańskim sądzie. Oczyszczenie świątyni przedstawione w Dn 8,14 jest niebiańskim odpowiednikiem ziemskiej służby w starotestamentowej świątyni, której zasadnicze przesłanie było takie, iż jako grzesznicy potrzebowaliśmy krwi Mesjasza, by otrzymać przebaczenie grzechów i ostać się na sądzie.

`Przeczytaj Hbr 9,23-28. Jak wersety te ukazują zbawienie, które mamy w Jezusie dzięki Jego ofierze złożonej za nas?`