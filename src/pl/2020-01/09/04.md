---
title:  Atak na świątynię
date:  25/02/2020
---

`Przeczytaj Dn 8,10-12. Jakiego rodzaju działania małego rogu są tu pokazane?`

W Dn 8,10 czytamy, że mały róg usiłuje naśladować na poziomie duchowym dążenia budowniczych wieży Babel (zob. Rdz 11,4). Słowa wojska i gwiazdy mogą oznaczać lud Boży w czasach starotestamentowych. Izraelici byli nazywani zastępami lub wojskiem Pana (zob. Wj 12,41 BW/BG). Daniel także przedstawił lud Boży jako jaśniejące gwiazdy (zob. Dn 12,3). Oczywiście nie chodzi tu o dosłowny atak na ciała niebieskie, ale prześladowanie ludu Bożego, którego „ojczyzna jest w niebie” (Flp 3,20). Choć tysiące chrześcijan zostały zamordowane przez pogańskich władców, wizja skupia uwagę na pionowych działaniach małego rogu. Tak więc ostateczne spełnienie tego proroctwa musi się wiązać z papieskim Rzymem i wielowiekowymi prześladowaniami.

W Dn 8,11 czytamy o Księciu, który w Dn 9,25 został nazwany Pomazańcem-Księciem, w Dn 10,21 — Michałem, Księciem Anielskim, a w Dn 12,1 — Michałem, Wielkim Księciem. Te tytuły nie mogą należeć do nikogo innego jak tylko samego Jezusa Chrystusa. To On jest Księciem wspomnianych wcześniej wojsk i naszym Najwyższym Kapłanem w niebie. Tak więc papiestwo i ustanowiony przez nie system religijny ukrywają kapłańską służbę Jezusa i usiłują przypisać ją sobie.

W Dn 8,11 wyrażenie „codzienna ofiara” jest nawiązaniem do tego, co działo się w ziemskiej świątyni. Wyrażenie to oznacza różne stałe elementy ceremonialnej służby świątynnej, w tym ofiary i pośrednictwo kapłańskie. To przez tę służbę kapłańską grzesznicy otrzymywali przebaczenie grzechów, które były usuwane za pośrednictwem przybytku. Ten ziemski system symbolizował wstawienniczą służbę Chrystusa w niebiańskiej świątyni. Zatem, jak zapowiada proroctwo, papiestwo zastąpiło pośrednictwo Chrystusa pośrednictwem samozwańczych kapłanów. Wskutek takiego fałszywego systemu kultowego mały róg odbierał Chrystusowi Jego pośredniczą służbę i symbolicznie pustoszył świątynię Chrystusa.

„Prawda została powalona na ziemię, a cokolwiek czynił, to mu się udawało” (Dn 8,12). Jezus nazwał siebie prawdą (zob. J 14,6) i wskazał, że Słowo Boże jest prawdą (zob. J 17,17). Papiestwo zaś zakazywało przekładania Biblii na języki zrozumiałe zwykłym ludziom, a interpretowanie Biblii zarezerwowało wyłącznie dla władz kościelnych. Tradycja religijna, choć w teorii miała uzupełniać biblijną prawdę, w praktyce wypierała ją, stając się najwyższą regułą wiary.

`Jak powyższy komentarz świadczy o znaczeniu poznania biblijnej prawdy w przeciwieństwie do ludzkich tradycji?`