---
title:  Baran i kozioł
date:  23/02/2020
---

`Przeczytaj 8. rozdział Księgi Daniela. O czym jest ta wizja i w jaki sposób jest paralelna do tego, co przeczytaliśmy w 2. i 7. rozdziale Księgi Daniela?`

Podobnie jak to było w 2. i 7. rozdziale Księgi Daniela, otrzymujemy tu kolejną wizję powstania i upadku światowych imperiów, choć przy pomocy innego rodzaju symboli. Te symbole bezpośrednio wiążą się z Bożą świątynią. W tym przypadku zostały użyte symbole barana i kozła ze względu na ich powiązanie ze świątynnymi obrzędami w Dniu Pojednania — czasem sądu dla starożytnego Izraela. Barany i kozły były składane w ofierze podczas służby świątynnej. Jednak tylko w związku z Dniem Pojednania te dwa rodzaje ofiar są wspomniane razem. Tak więc te dwa zwierzęta zostały celowo wybrane, by przywołać skojarzenie z Dniem Pojednania, który jest sednem wizji.

W miarę jak wizja się rozwija, Daniel zauważa barana napierającego w trzech różnych kierunkach — na zachód, północ i południe (zob. Dn 8,4). Ten ruch w trzech kierunkach wskazuje rozwój tej potęgi: „A żadne zwierzę nie mogło mu się oprzeć i nikt nie mógł wyratować z jego mocy; robił, co chciał, i był coraz silniejszy” (Dn 8,4). Jak wyjaśnił anioł, baran z dwoma rogami symbolizuje imperium medyjsko-perskie (zob. Dn 8,20), a trzy kierunki dosłownie wskazują trzy największe podboje tej światowej potęgi.

Następnie pojawia się kozioł z jednym wielkim rogiem, symbolizujący imperium greckie pod panowaniem Aleksandra Wielkiego (zob. Dn 8,21). Kozioł ten poruszał się, „nie dotykając ziemi” (Dn 8,5), co oznacza niezwykłą szybkość. Symbolika ta trafnie nawiązuje do podbojów Aleksandra, które 7. rozdział Księgi Daniela przedstawia jako skrzydlatą panterę. Ale — jak wskazuje proroctwo — gdy kozioł „najbardziej spotężniał, złamał się wielki róg” (Dn 8,8), zaś na jego miejscu wyrosły cztery rogi na cztery strony świata. To proroctwo spełniło się, gdy Aleksander zmarł w Babilonie w czerwcu 323 roku przed Chrystusem, a jego królestwo zostało podzielone między czterech jego generałów.

`Trzy z czterech imperiów — ukazanych w wizjach od Dn 2,38 do Dn 8,20-21 — zostały nazwane, tak iż nie musimy się niczego domyślać. Jak ten zdumiewający fakt pomaga nam potwierdzić poprawność interpretacji tych proroctw?`