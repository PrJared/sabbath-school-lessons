---
title:  Zważony i znaleziony lekkim
date:  05/02/2020
---

`Przeczytaj Dn 5,13-28. Jak Daniel uzasadnił rychły upadek króla?`

Będąc zmuszony przez okoliczności, król skorzystał z pomocy Daniela, ale najwyraźniej niechętnie. To wiele mówi o postawie króla nie tyle wobec Daniela, co wobec Boga Daniela.

Z drugiej strony reakcja Daniela na ofertę nagrody przedstawioną przez króla świadczy wyraźnie o priorytetach i charakterze proroka. Ponadto Daniel, znając znaczenie tajemniczego napisu, dobrze wiedział, jak bezwartościowa była to oferta.

Gdy Daniel zabrał głos, przedstawił królowi trzy istotne fakty.

Po pierwsze Belsazar zupełnie zlekceważył doświadczenie Nebukadnesara. W przeciwnym razie okazałby skruchę i ukorzył się jak jego dziadek.

Po drugie Belsazar posłużył się świątynnymi naczyniami, by pić wino i wielbić swoje bożki. Daniel wymienił tu sześć różnych materiałów, z których wykonywano bałwochwalcze posągi bogów — w takiej samej kolejności, jak zostały wymienione poprzednio.

Po trzecie król zaniedbał oddawanie chwały Bogu, „w którego ręku jest twoje tchnienie i od którego zależą wszystkie twoje drogi” (Dn 5,23).

Po tej naganie dla króla Daniel przeszedł do wyjaśnienia napisu. Dowiadujemy się, że to boskie graffiti składało się z trzech aramejskich czasowników (z których pierwszy został powtórzony). Ich zasadnicze znaczenie było znane królowi i jego dworzanom: mene — policzył, tekel — zważył, peres — podzielił.

Gdy medyjsko-perska armia stała u bram Babilonu, król i jego dworzanie musieli przeczuwać coś złowrogiego w tym napisie, ale dworzanie nie śmieli powiedzieć nic, co mogłoby się nie spodobać królowi. Jedynie Daniel był w stanie podać Belsazarowi rzeczywiste znaczenie przesłania:

— „Mene: Bóg policzył dni twojego panowania i doprowadził je do końca. Tekel — jesteś zważony na wadze i znaleziony lekkim. Peres — twoje królestwo będzie podzielone i oddane Medom i Persom” (Dn 5,26-28).

Nie były to słowa pociechy i otuchy.

`Sąd szybko dokonał się na królu. Jak możemy się nauczyć ufać Bogu w tych sprawach, w których wydaje się, że Jego sąd się odwleka? Zob. Koh 3,17; 8,12; Mt 12,36; Rz 14,12.`