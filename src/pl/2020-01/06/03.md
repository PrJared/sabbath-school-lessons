---
title:  Nieproszony gość
date:  03/02/2020
---

`Przeczytaj Dn 5,5-8. Co się wydarzyło podczas uczty i dlaczego król zareagował na to w taki sposób? W jakim sensie sprawozdanie to jest paralelne do 2. rozdziału Księgi Daniela i dlaczego ten paralelizm ma dla nas znaczenie? (Zob. Ps 96,5; Kol 1,15-17).`

Podobnie jak to uczynił Nebukadnesar podczas poprzednich kryzysów (zob. Dn 2,2; 4,3), także Belsazar wezwał astrologów, Chaldejczyków i wróżbitów, by wyjaśnili tajemniczy napis. Aby upewnić się, że się postarają, obiecał im nadzwyczajną nagrodę: (1) purpurową szatę oznaczającą królewską godność (zob. Est 8,15), (2) złoty łańcuch na szyję jako symbol wysokiego statusu społecznego (zob. Rdz 41,42) oraz (3) stanowisko trzeciej osoby w królestwie. Ostatnia część nagrody trafnie odzwierciedla historyczne fakty dotyczące Babilonii. Ponieważ Belsazar był drugim co do ważności władcą (regentem swego ojca, Nabonida), dlatego też mógł zaoferować dopiero trzecie miejsce w królestwie. Jednak mimo tych obiecanych zaszczytów wróżbici i tym razem nie byli w stanie podać wyjaśnienia tajemniczego napisu.

Do wszystkich swoich grzechów lekkomyślny król dodał także i to, że w potrzebie szukał mądrości nie tam, gdzie można ją było znaleźć. Babilońscy mędrcy nie byli w stanie wyłożyć znaczenia tajemniczego przesłania. Choć było ono napisane w ich języku — po aramejsku, jak się przekonamy, studiując jutrzejszą część lekcji — to jednak nie byli w stanie pojąć sensu tych słów. Przypomina to słowa Pana wypowiedziane przez Izajasza: „Zginie mądrość jego mędrców, a rozum jego rozumnych będzie się chował w ukryciu” (Iz 29,14). Apostoł Paweł zacytował ten werset, a następnie dodał: „Gdzie jest mądry? Gdzie uczony? Gdzie badacz wieku tego? Czyż Bóg nie obrócił w głupstwo mądrości świata? Skoro bowiem świat przez mądrość swoją nie poznał Boga w jego Bożej mądrości, przeto upodobało się Bogu zbawić wierzących przez głupie zwiastowanie” (1 Kor 1,20-21).

Niektóre prawdy są zbyt ważne, by pozostawić ich interpretację ludziom. Dlatego Bóg objawia je nam i objaśnia.

`Pomyśl, jak wielką nagrodę obiecał król za wyjaśnienie tajemniczego napisu, a jednocześnie jak bezwartościowa była ta nagroda wobec tego, co wkrótce miało się wydarzyć. Jak świadczy to o ulotności rzeczy tego świata i potrzebie zachowania wiecznej perspektywy w naszym sposobie myślenia i postępowania?`