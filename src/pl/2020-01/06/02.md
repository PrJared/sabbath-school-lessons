---
title:  Uczta Belsazara
date:  02/02/2020
---

`Przeczytaj Dn 5,1-4; 1,1-2. Dlaczego postępowanie Belsazara było tak bardzo złe? Jak świadczyło ono o jego charakterze? Porównaj jego postępowanie z opisem zawartym w Ap 17,4-6. Jakie podobieństwa dostrzegasz?`

Król nakazał, by święte naczynia ze świątyni jerozolimskiej przyniesiono na miejsce uczty, i pozwolił na to, by uczestnicy uczty pili z nich alkohol. Nebukadnesar co prawda zabrał te naczynia ze świątyni w Jerozolimie, ale umieścił je w świątyni w Babilonie, okazując w ten sposób szacunek ich świętemu przeznaczeniu. Ale Belsazar potraktował te święte naczynia jak pospolite naczynia stołowe do picia wina, celowo je profanując.

Pijąc z tych świętych naczyń, dworzanie Belsazara „wysławiali bogów ze złota, srebra, miedzi, żelaza, drzewa i kamienia” (Dn 5,4). Warto zauważyć, że także tym razem wymienionych zostało sześć materiałów/surowców. Babilończycy posługiwali się systemem sześćdziesiątkowym (opartym na liczbie 60), a nie systemem dziesiątkowym, jakim my posługujemy się obecnie. Tak więc sześć kategorii bogów reprezentuje wszystkie bóstwa babilońskie, czyli cały babiloński system religijny. Rzeczą ciekawą jest to, że kolejność wymienionych materiałów jest podobna jak w posągu ze snu Nebukadnesara, z wyjątkiem drewna, które zastąpiło glinę. Podobnie jak to było we śnie, także kamień występuje jako ostatni, choć w tym przypadku oznacza materiał służący do wytwarzania bożków. Mimo to kamień przywołuje myśl o sądzie Bożym nad światowymi imperiami (zob. Dn 2,44-45) przedstawionymi tutaj symbolicznie przez Babilon.

Uczta Belsazara jest trafnym symbolem eschatologicznego Babilonu ukazanego w Apokalipsie Jana. Podobnie jak to było w przypadku Belsazara, eschatologiczny Babilon podaje kielich oszałamiającego napoju narodom. Mówiąc innymi słowy, wskutek fałszywych religijnych doktryn i wypaczonego systemu kultowego współczesny Babilon zwodzi świat ku złu (zob. Ap 17,4-6), nie bacząc na sąd, który ma go za to spotkać. A sąd niechybnie nadejdzie.

`W jaki sposób nasze społeczeństwo i nasza kultura bezczeszczą prawdę Słowa Bożego? Jak możemy uniknąć uczestniczenia w tej profanacji choćby w najmniejszym stopniu? Przedstaw swoje odpowiedzi podczas pierwszej części nabożeństwa.`