---
title:  Interwencja królowej-matki
date:  04/02/2020
---

`Przeczytaj Dn 5,9-12. Co królowa-matka powiedziała o Danielu i dlaczego król powinien był to wiedzieć? Jak świadczy o Belsazarze fakt, iż nawet nie wiedział o istnieniu Daniela?`

Gdy w sali, w której odbywała się uczta, zapanowało zamieszanie z powodu tajemniczego napisu na ścianie, królowa-matka przybyła i zaoferowała wskazówkę bezradnemu królowi. Przypomniała mu o Danielu, którego umiejętności dotyczące objaśniania snów i rozwiązywania tajemnic zostały wykazane w czasach Nebukadnesara. Gdyby Belsazar był tak mądry jak jego przodkowie, wiedziałby, dokąd się zwrócić w poszukiwaniu informacji o tajemniczym napisie. Interwencja królowej-matki okazała się konieczna, gdyż król nie wiedział, co robić. Jej słowa zabrzmiały jak nagana dla Belsazara za to, że przeoczył jedynego człowieka w królestwie, który mógł zinterpretować tajemniczy napis. Tak więc królowa-matka nie omieszkała przedstawić kwalifikacji Daniela. Otóż jako prorok miał on Ducha Świętego danego mu przez Boga, a także światło, zrozumienie, boską mądrość, uduchowienie, wiedzę oraz zdolność rozumienia i interpretowania snów, wyjaśniania tajemnic i zawiłych problemów, a zatem przewyższał wszystkich magów, astrologów, Chaldejczyków i wróżbitów na dworze Nebukadnesara (zob. Dn 5,11-12).

Możemy się zastanawiać, dlaczego Belsazar zignorował Daniela. Tekst biblijny nie odpowiada wprost na to pytanie, ale możemy założyć, że w tym czasie Daniel, choć służył królowi co najmniej do trzeciego roku jego panowania (zob. Dn 8,1.27), to teraz najwyraźniej nie był już w jego służbie. Być może było tak z powodu wieku Daniela. Miał on wówczas przypuszczalnie około 80 lat, więc być może dlatego król zastąpił go kimś młodszym. Możliwe też, że król postanowił zignorować Daniela, bo nie chciał mieć nic wspólnego z Bogiem Daniela. Jakikolwiek był powód czy powody, zdumiewające było to, że ktoś o reputacji Daniela został tak szybko zapomniany.

`Przeczytaj Rz 1,16-32. W jaki sposób postrzegamy zasadę wyrażoną w tym fragmencie listu działającą nie tylko w historii, którą studiujemy w tym tygodniu, ale także we współczesnym świecie?`