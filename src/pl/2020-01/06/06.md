---
title:  Upadek Babilonii
date:  06/02/2020
---

`Przeczytaj Dn 5,29-6,1; Ap 14,8; 16,19; 18,2. Jak upadek Babilonii w czasach Belsazara wskazuje na upadek eschatologicznego Babilonu?`

Przy wszystkich swoich wadach Belsazar potrafił dotrzymać słowa. Choć usłyszał złą nowinę, uznał podaną przez Daniela interpretację za właściwą, więc polecił przekazać prorokowi obiecane dary. Wygląda na to, że przyznając słuszność przesłaniu Daniela, król tym samym uznał istnienie Boga Daniela. Jest rzeczą ciekawą to, że Daniel przyjął dary, mimo że wcześniej je odrzucił. Przypuszczalnie stało się to dlatego, że i tak nie mogły już wtedy wpływać na jego interpretację napisu. Poza tym w tej chwili dary te nie miały już żadnego znaczenia, gdyż imperium babilońskie właśnie doszło do swego kresu. Tak więc chyba tylko przez grzeczność prorok nie odmówił przyjęcia nagrody, wiedząc, że będzie współrządcą imperium tylko teoretycznie i przez kilka godzin.

Zgodnie z przepowiednią proroka Babilon upadł. Stało się to bardzo szybko. Gdy król i dworzanie ucztowali i pili, miasto upadło bez walki. Według historyka Herodota Persowie wykopali kanał i skierowali Eufrat do innego koryta, dzięki czemu mogli wejść do miasta pod murami, po dnie rzeki. Tej nocy Belsazar został zabity. Jego ojciec, król Nabonid, opuścił miasto wcześniej, a po upadku Babilonu poddał się nowemu władcy. W ten sposób największe imperium w dziejach ludzkości znalazło się u kresu swego istnienia. Babilonia, głowa ze złota, przeminęła.

„Belsazar miał wiele okazji, by poznać i pełnić wolę Boga. Widział, jak jego dziadek, Nebukadnesar, został wygnany spośród ludzi. Widział, jak z wyroku Tego, który jest dawcą wszelkich dobrych darów, butnemu monarsze odebrano intelekt, którym się chełpił. Widział króla pozbawionego panowania i przebywającego wśród dzikich zwierząt. Ale Belsazar kochał rozrywkę i lubił się chełpić, więc odrzucał lekcje, których nigdy nie powinien był zapomnieć. Popełniał grzechy podobne do tych, które ściągnęły karę na Nebukadnesara. Zmarnował dane mu łaskawie możliwości i zaniedbał wykorzystanie okazji poznania prawdy”1.

`Jakie okazje my otrzymaliśmy, by poznać prawdę? Co to oznacza? Kiedy możemy stwierdzić, że znamy już całą prawdę, jaką możemy poznać?`