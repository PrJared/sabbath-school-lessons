---
title:  Zasiadł sąd
date:  18/02/2020
---

Po wizji czwartej bestii i działaniach małego rogu prorok widzi scenę sądu w niebie (zob. Dn 7,9-10.13-14). Gdy sąd się zbiera, zostają ustawione trony i zasiada Sędziwy. Jak ukazuje to niebiańska scena, tysiące tysięcy niebiańskich istot służą Sędziwemu, sąd zasiada i księgi zostają otwarte.

Ważną cechą tego sądu jest to, że rozpoczyna się on po 1260 latach działalności małego rogu (538-1798; zob. piątkową część lekcji), ale przed ustanowieniem ostatecznego Królestwa Bożego. Trzykrotnie w wizji występuje następująca kolejność: (1) mały róg (538-1798) — (2) niebiański sąd — (3) wieczne Królestwo Boże.

`Przeczytaj Dn 7,13-14.21-22.26-27. W jaki sposób sąd przyczynia się do dobra ludu Bożego?`

Stary Testament zawiera kilka działań sądu w przybytku i świątyni, ale sąd, o którym mowa w Księdze Daniela, jest inny. Jest to wszechświatowy sąd, który dotyczy nie tylko małego rogu, ale także świętych Najwyższego, którzy ostatecznie otrzymają królestwo.

7. rozdział Księgi Daniela nie opisuje sądu ani nie podaje szczegółów dotyczących jego rozpoczęcia czy zakończenia. Wskazuje jednak, że sąd zostaje podjęty w wyniku ataków małego rogu przeciwko Bogu i Jego ludowi. Chodzi tu o podkreślenie początku sądu mającego wymiar wszechświatowy. Z 8. i 9. rozdziału Księgi Daniela (zob. kolejne lekcje) możemy dowiedzieć się, kiedy sąd się rozpoczął oraz że jest związany z oczyszczeniem niebiańskiej świątyni, czyli niebiańskim Dniem Pojednania. Zatem proroctwo wyraźnie zapowiada przed powtórnym przyjściem Chrystusa sąd w niebie mający dokonać rozstrzygnięcia na korzyść ludu Bożego (zob. Dn 7,22).

`Dlaczego zrozumienie tego, czego Jezus dokonał dla nas na krzyżu, jest tak ważne dla naszej pewności i naszego bezpieczeństwa w dniu sądu? Jaką nadzieję moglibyśmy mieć, gdyby nie śmierć Jezusa poniesiona za nas? (Zob. Rz 8,1).`