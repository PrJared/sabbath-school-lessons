---
title:  Święci Najwyższego
date:  20/02/2020
---

`Co stanie się z ludem Bożym według Dn 7,18.21-22.25.27?`

Wyrażenie święci Najwyższego oznacza lud Boży. Są oni atakowani przez moc przedstawioną jako mały róg. Ponieważ usilnie starają się dochować wierności Słowu Bożemu, są prześladowani w czasach dominacji papieskiej. Chrześcijanie byli prześladowani przez pogańskie Cesarstwo Rzymskie (czwartą bestię), ale prześladowania wspomniane w Dn 7,25 to prześladowania świętych przez mały róg, który wyrasta, gdy kończy się pogańska faza trwania Rzymu.

Jednak lud Boży nie będzie prześladowany przez potęgi tego świata na zawsze. Królestwo Boże zajmie bowiem miejsce królestw tego świata. Rzeczą ciekawą jest to, że w wizji to Synowi Człowieczemu dano „władzę i chwałę, i królestwo” (Dn 7,14). Jednak w interpretacji wizji podanej przez anioła to święci „otrzymają królestwo” (Dn 7,18). Nie ma tu jednak sprzeczności. Ponieważ Syn Człowieczy jest jednocześnie Bogiem i człowiekiem, Jego zwycięstwo jest jednocześnie zwycięstwem tych, których On reprezentuje.

Gdy żydowski arcykapłan zapytał Jezusa, czy jest Mesjaszem, Synem Bożym, Jezus powołał się na Ps 110,1 i Dn 7,13-14, mówiąc: — „Jam jest; i ujrzycie Syna Człowieczego, siedzącego na prawicy mocy Bożej i przychodzącego z obłokami niebieskimi” (Mk 14,62).

Tak więc Jezus jest tym, który reprezentuje nas na niebiańskim sądzie. Pokonał już moce ciemności i dzieli się swoim zwycięstwem z tymi, którzy są Mu bliscy. Dlatego nie ma powodu do obaw. Apostoł Paweł słusznie zauważył: „Ale w tym wszystkim zwyciężamy przez tego, który nas umiłował. Albowiem jestem tego pewien, że ani śmierć, ani życie, ani aniołowie, ani potęgi niebieskie, ani teraźniejszość, ani przyszłość, ani moce, ani wysokość, ani głębokość, ani żadne inne stworzenie nie zdoła nas odłączyć od miłości Bożej, która jest w Chrystusie Jezusie, Panu naszym” (Rz 8,37-39).

`Zwróć uwagę, jak precyzyjnie wizja w 7. rozdziale Księgi Daniela przepowiedziała historię z wyprzedzeniem ponad dwóch i pół tysiąca lat. Jak powinno to pomagać nam wierzyć we wszystko, co Bóg obiecał nam w przyszłości?`