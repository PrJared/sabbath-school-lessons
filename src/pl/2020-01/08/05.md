---
title:  Przyjście Syna Człowieczego
date:  19/02/2020
---

`Przeczytaj Dn 7,13. Kim jest Syn Człowieczy i jak możemy Go zidentyfikować? (Zob. także Mk 13,26; Mt 8,20; 9,6; Łk 9,26; 12,8).`

Po rozpoczęciu sądu pojawia się najważniejsza postać w całej scenie — Syn Człowieczy. Kim On jest? Po pierwsze Syn Człowieczy pojawia się jako niebiańska postać. Jednak, jak wskazuje Jego tytuł, ma także cechy ludzkie. Mówiąc innymi słowy, jest bosko-ludzką istotą odgrywającą aktywną rolę na sądzie. Po drugie Syn Człowieczy przychodzący na obłokach niebieskich to wyraźny nowotestamentowy obraz powtórnego przyjścia Jezusa Chrystusa. Jednak w Dn 7,13 Syn Człowieczy nie jest przedstawiony jako przychodzący z nieba na ziemię, ale jako przechodzący z jednego miejsca nieba w inne miejsce, aby stawić się przed Sędziwym. Po trzecie opis Syna Człowieczego przychodzącego na obłokach niebieskich sugeruje widzialne ukazanie się Pana. Jednak obraz ten przypomina także arcykapłana, który otoczony obłokiem kadzidła wkraczał do miejsca najświętszego w Dniu Pojednania, by dokonać oczyszczenia świątyni.

Ponadto Syn Człowieczy jest także postacią królewską. Otrzymuje „władzę i chwałę, i królestwo, aby mu służyły wszystkie ludy, narody i języki” (Dn 7,14). Czasownik przetłumaczony jako służyć, można oddać także jako czcić (BL). Występuje on dziewięciokrotnie od 1. do 7. rozdziału Księgi Daniela (zob. Dn 3,12.14.17-18.28 BW; Dn 6,17.21 BP; Dn 7,14.27 BL) i zawiera ideę oddawania czci bóstwu. Tak więc wskutek prób zmiany prawa Bożego system religijny symbolizowany przez mały róg przywłaszcza sobie cześć należną Bogu. Przedstawiony tu sąd wskazuje na to, że oddawanie czci prawdziwemu Bogu zostanie ostatecznie przywrócone. System kultowy stworzony przez papiestwo ustanawia między innymi upadłą ludzką istotę jako pośrednika między Bogiem a ludzkością. Księga Daniela wskazuje, że jedynym pośrednikiem zdolnym reprezentować ludzkość przed Bogiem jest Syn Człowieczy. Biblia mówi: „Albowiem jeden jest Bóg, jeden też pośrednik między Bogiem a ludźmi, człowiek Chrystus Jezus” (1 Tm 2,5).

`Dlaczego w świetle wszystkiego, co Biblia mówi o życiu i charakterze Jezusa, rzeczą podnoszącą na duchu jest świadomość, że odgrywa On centralną rolę na sądzie przedstawionym w 7. rozdziale Księgi Daniela?`