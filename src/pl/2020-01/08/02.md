---
title:  Cztery zwierzęta
date:  16/02/2020
---

`Przeczytaj 7. rozdział Księgi Daniela. Co jest sednem tego, co ukazano Danielowi, i o czym właściwie jest ta wizja?`

Kolejne zwierzęta ukazane Danielowi odpowiadają poszczególnym częściom posągu ukazanego Nebukadnesarowi, ale w wizji Daniela podanych jest więcej szczegółów dotyczących poszczególnych królestw. Rzeczą ciekawą jest to, że stwory symbolizujące pogańskie państwa są nieczystymi zwierzętami. Ponadto z wyjątkiem czwartej bestii Daniel opisuje zwierzęta przypominające jakieś znane stworzenia. Tak więc zwierzęta nie są dowolnie wybranymi symbolami, jako że każde z nich nosi pewne cechy wskazujące na określony charakter królestwa, które symbolizuje.

Lew jest najtrafniejszym symbolem Babilonii. Skrzydlate lwy zdobiły ściany pałaców i często występowały w babilońskiej sztuce. Lew przedstawiony w wizji został pozbawiony skrzydeł, stanął na dwóch nogach jak człowiek i otrzymał ludzkie serce. Proces ten symbolizuje zmiany zachodzące w imperium za panowania kolejnych królów.

Niedźwiedź symbolizuje imperium medyjsko-perskie. Fakt, iż był on podniesiony tylko jedną stroną, wskazuje na dominację Persów nad Medami. Trzy żebra w zębach niedźwiedzia oznaczają trzy główne królestwa podbite przez imperium medyjsko-perskie: Lidię, Babilonię i Egipt.

Pantera i jej szybkość oznaczają imperium greckie ustanowione przez Aleksandra Wielkiego. Cztery skrzydła czynią to zwierzę jeszcze szybszym, co trafnie oddaje podboje Aleksandra, który w krótkim czasie podporządkował sobie znaczną część znanego wówczas świata.

Straszna i groźna bestia w odróżnieniu od poprzednich zwierząt tylko odrobinę je przypomina, ale jest jedyna w swoim rodzaju. Tamte są choć trochę podobne do rzeczywistych stworzeń — lwa, niedźwiedzia czy pantery — podczas gdy ta nie znajduje odzwierciedlenia w rzeczywistości. Ta bestia o wielu rogach wygląda na okrutniejszą i bardziej drapieżną niż poprzednie. Jest to trafny symbol Rzymu, który podbijał świat, panował nad nim i deptał go żelaznymi nogami.

`Tysiące lat historii ludzkości przeminęły zgodnie z tą przepowiednią. Jaką pociechę możesz czerpać ze świadomości, że pomimo zamieszania, niepokojów i chaosu w świecie Bóg wciąż panuje nad historią? Czego uczy to nas o wiarygodności Pisma Świętego?`