---
title:  Mały róg
date:  17/02/2020
---

`Przeczytaj Dn 7,7-8.19-25. Czym jest potęga symbolizowana przez mały róg wyrastająca na czwartej bestii i będąca jej częścią?`

Wczoraj dowiedzieliśmy się, że krwiożercza bestia o dziesięciu rogach panująca nad światem z niespotykanym okrucieństwem symbolizuje pogański Rzym. Dzisiaj przyjrzymy się małemu rogowi i mocy, którą symbolizuje. Jak przedstawiono to w wizji, czwarta bestia ma dziesięć rogów, z których trzy zostały wyrwane, by zrobić miejsce dla małego rogu. Ten mały róg miał ludzkie oczy i wypowiadał „zuchwałe słowa” (Dn 7,8). Jest oczywiste, że mały róg wyrasta z tworu przedstawionego jako straszliwa bestia, czyli z pogańskiego Rzymu. W pewnym sensie róg ten rozszerza czy kontynuuje cechy pogańskiego Rzymu. Jest to niejako kolejne stadium tej samej potęgi.

Daniel widział ten dziwny mały róg prowadzący wojnę przeciwko świętym. Anioł wyjaśnił mu, że ów róg to król, który będzie się dopuszczał trzech nieuprawnionych działań: (1) będzie mówił zuchwałe słowa przeciwko Najwyższemu, (2) będzie prześladował świętych Najwyższego, (3) będzie zamierzał zmienić czasy i prawo. Wskutek tego święci będą wydani w jego ręce. Następnie anioł podaje ramy czasowe działań małego rogu: czas, (dwa) czasy i pół czasu. W tym przypadku w proroczym języku słowo czas oznacza rok, a słowo czasy występuje w formie dualnej/podwójnej, czyli oznacza precyzyjnie dwa czasy. Zatem chodzi tu o trzy i pół proroczego roku, co zgodnie z zasadą dzień za rok oznacza 1260 rzeczywistych lat! W tym szczególnym okresie mały róg przypuści atak przeciwko Bogu, będzie prześladował Jego świętych i usiłował zmienić Jego prawo.

`Przeczytaj 2 Tes 2,1-12. Jakie podobieństwa występują między człowiekiem niegodziwości (zob. 2 Tes 2,3) i małym rogiem? Jaką potęgę oznaczają te symbole i dlaczego? Jaka jedyna moc wyrosła z pogańskiego Rzymu i będąca jego częścią będzie istnieć do końca świata, a więc istnieje także obecnie?`