---
title:  Ostrzeżony przez proroka
date:  27/01/2020
---

`Przeczytaj Dn 4,24. Poza ostrzeżeniem przed tym, co się stanie, jaką radę przekazał Daniel królowi i dlaczego? (Zob. także Prz 14,31).`

Daniel nie tylko wyłożył sen, ale także wskazał Nebukadnesarowi drogę wyjścia z sytuacji, w której się znalazł:

— „Dlatego, królu, niech ci się spodoba moja rada: Zmaż swoje grzechy sprawiedliwością, a swoje winy miłosierdziem nad ubogimi, może wtedy twoje szczęście będzie trwałe!” (Dn 4,24).

Nebukadnesar znacząco rozbudował Babilon. Ogrody, system kanałów oraz setki świątyń i innych budynków zmieniły miasto w jeden z cudów starożytnego świata. Ale to bogactwo i piękno zostały osiągnięte w znacznej mierze przy pomocy wyzysku niewolników i ubogich. Tak oto bogactwo imperium było używane w celu zapewnienia luksusu i zbytku królowi i jego otoczeniu. Zatem pycha Nebukadnesara nie tylko nie pozwalała mu uznać Boga, ale także zobojętniła go na potrzeby jego poddanych. Zważywszy na troskę Boga o ubogich, nic dziwnego, że ze wszystkich grzechów, jakie Daniel mógł wytknąć królowi, wskazał właśnie na zaniedbywanie ubogich.

Przesłanie skierowane do Nebukadnesara nie jest niczym nowym. Starotestamentowi prorocy często ostrzegali lud Boży przed uciskaniem ubogich. W gruncie rzeczy jednym z najważniejszych grzechów, które spowodowały pozbawienie władzy posiadanej przez króla, było zaniedbywanie przez niego ubogich. Współczucie dla ubogich jest najwyższym wyrazem chrześcijańskiej miłości bliźniego, zaś wyzyskiwanie i zaniedbywanie ich to wręcz atak na samego Boga. Troszcząc się o potrzebujących, uznajemy Boga jako Właściciela Wszystkiego, co znaczy, że nie jesteśmy posiadaczami, a jedynie po prostu zarządcami Bożej własności.

Służąc bliźnim przy pomocy tego, co mamy do dyspozycji, oddajemy cześć Bogu i uznajemy Jego panowanie. To właśnie prawo własności posiadane przez Boga decyduje o wartości i funkcji dóbr materialnych. W tej kwestii Nebukadnesar zbłądził, co także nam grozi, jeśli nie uznamy Bożego prawa własności dotyczącego naszych osiągnięć i nie zaakceptujemy tej rzeczywistości przez pomaganie potrzebującym.