---
title:  Czy to nie jest ów wielki Babilon?
date:  26/01/2020
---

`Przeczytaj Dn 3,31-4,30. Co i dlaczego przydarzyło się królowi?`

Bóg dał Nebukadnesarowi kolejny sen. Tym razem król zapamiętał, co mu się przyśniło. Jednak ponieważ babilońscy mędrcy nawet nie próbowali się zabrać za interpretowanie snu, król nie miał innego wyjścia, jak tylko wezwać Daniela, by przedstawił mu wiarygodny wykład. We śnie król zobaczył wielkie drzewo sięgające nieba i niebiańską istotę rozkazującą ściąć drzewo. Pozostawiono tylko pień i korzenie drzewa w ziemi zraszane niebiańską rosą. Nebukadnesara musiała zaniepokoić ta część snu, w której niebiańska istota poleciła:

— „Serce jego ludzkie niech zmieni się, i serce zwierzęce niech będzie dane mu, i siedem czasów niech przeminie nad nim” (Dn 4,13 BI).

Uznawszy powagę tego snu, Daniel szczerze wyznał, iż wolałby, aby ten sen dotyczył wrogów króla, a nie jego samego. Jednak wierny prawdzie Daniel stwierdził, że sen dotyczy właśnie Nebukadnesara.

Drzewa w Biblii są symbolami królów, narodów i imperiów (zob. Ez 17,1-24; 31,1-18; Oz 14,1-9; Za 11,1-2; Łk 23,31). Tak więc wielkie drzewo to trafny symbol pysznego króla. Bóg dał Nebukadnesarowi panowanie i władzę, ale ten wciąż nie chciał uznać tego, iż wszystko, co posiada, zawdzięcza Bogu.

`Zwróć uwagę na Dn 4,27. Jak słowa króla świadczą o tym, że nadal nie przyjął ostrzeżenia danego mu przez Boga?`

Być może najgroźniejsze w pysze jest to, iż sprawia ona, że zapominamy, jak bardzo jesteśmy zależni od Boga pod każdym względem. A gdy o tym zapomnimy, wkraczamy na naprawdę niebezpieczny duchowy grunt.

`Czego dokonałeś w swoim życiu? Czy możesz być z tego dumny, nie popadając jednocześnie w pychę? Jeśli tak, to w jaki sposób?`