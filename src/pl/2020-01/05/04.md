---
title:  Najwyższy panuje
date:  28/01/2020
---

Mimo wezwania do skruchy i do poszukiwania Bożego przebaczenia Nebukadnesar nie odrzucił pychy i ściągnął na siebie niebiański wyrok (zob. Dn 4,25-30). Gdy król przechadzał się po swoim pałacu i chwalił sam siebie za to, czego dokonał, dotknęła go choroba umysłowa, która sprawiła, że musiał zostać usunięty ze swojej królewskiej siedziby. Być może doświadczył choroby psychicznej zwanej likantropią lub zoantropią. Taki stan powoduje, że człowiek zachowuje się jak zwierzę. W naszych czasach tego typu schorzenia określa się jako dysforię gatunkową polegającą na silnym odczuciu, iż posiada się ciało niewłaściwego gatunku. Osoby cierpiące na tego typu schorzenia odczuwają silne pragnienie bycia zwierzęciem.

`Przeczytaj 2 Krl 20,2-5; Jon 3,10; Jr 18,7-8. Co wersety te sugerują w kwestii tego, jakie szanse miał król, by uwolniono go od kary, która go spotkała?`

Niestety, Nebukadnesar musiał przejść twardą szkołę pokory. Obdarzony królewską władzą nie był w stanie skłonić samego siebie do rozważenia swoich obowiązków wobec Boga. Tak więc pozbawiając Nebukadnesara królewskiej władzy i zmuszając go do życia wśród dzikich zwierząt, Bóg dał królowi okazję do zrozumienia jego zupełnej zależności od Stwórcy. Pan pragnął nauczyć butnego króla, „że władza należy do niebios” (Dn 4,23). W Bożych planach sąd nad pyszałkowatym królem miał nawet szerszy cel, co znalazło wyraz w niebiańskim wyroku: „Aby żyjący poznali, że Najwyższy ma moc nad królestwem ludzkim; daje je, komu chce, może nad nim ustanowić najuniżeńszego z ludzi” (Dn 4,14).

Mówiąc innymi słowy, surowe skarcenie Nebukadnesara powinno być lekcją także dla nas. Jako że również należymy do żyjących, powinniśmy zwrócić baczną uwagę na ową lekcję, której mamy się nauczyć, iż Najwyższy ma moc nad królestwem ludzkim.

`Dlaczego wiedza, iż Najwyższy nad wszystkim panuje, jest tak ważna dla nas? Jak ta wiedza wpływa na to, jak traktujemy ludzi, którzy nam podlegają?`