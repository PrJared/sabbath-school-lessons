---
title:  Od pychy do pokory
date:  25/01/2020
---

### Studium bieżącego tygodnia
Dn 3,31-4,30; Prz 14,31; 2 Krl 20,2-5; Jon 3,10; Dn 4,31-34; Flp 2,1-11.

> <p>Tekst pamięciowy</p>
> „Jakże wielkie są jego znaki, jakże potężne jego cuda! Jego królestwo jest królestwem wiecznym, a jego władza z pokolenia w pokolenie” (Dn 3,33).

Pycha została nazwana pierwszym grzechem. Po raz pierwszy objawiła się u Lucyfera, anioła przebywającego na niebiańskim dworze. Przez Ezechiela Bóg mówi o szatanie: — „Twoje serce było wyniosłe z powodu twojej piękności. Zniweczyłeś swoją mądrość skutkiem swojej świetności. Zrzuciłem cię na ziemię; postawiłem cię przed królami, aby się z ciebie naigrawali” (Ez 28,17).

Pycha doprowadziła Lucyfera do upadku, a teraz próbuje on wzbudzać pychę w ludziach, prowadząc ich do buntu przeciwko Bogu i ciągnąc ich za sobą na drogę unicestwienia. Wszyscy jesteśmy upadłymi ludźmi oraz zależnymi od Boga w kwestii naszego istnienia. Wszelkie dobre rzeczy, jakie mamy, oraz wszystko, czego możemy dokonać przy ich pomocy, zawdzięczamy wyłącznie Bogu. Dlatego nie mamy najmniejszego powodu do pychy, chełpienia się i arogancji. Przeciwnie, winniśmy zawsze zachowywać i okazywać pokorę.

Trzeba było wielu lat, by Nebukadnesar wreszcie zrozumiał potrzebę pokory. Nawet widok nadprzyrodzonej istoty w ognistym piecu i cudowne ocalenie trzech Hebrajczyków nie zmieniły sposobu myślenia i postępowania butnego króla Babilonii. Dopiero gdy Bóg odebrał mu władzę i rozum, tak iż zachowywał się jak dzikie zwierzę, Nebukadnesar uznał swój rzeczywisty status.