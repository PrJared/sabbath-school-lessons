---
title:  Pokorny i wdzięczny
date:  30/01/2020
---

Skruszony Nebukadnesar oświadczył: — „Wszyscy mieszkańcy ziemi uważani są za nic” (Dn 4,32).

`Zważywszy na kontekst, jakie ważne spostrzeżenie poczynił król?`

Skąd możemy wiedzieć, że Nebukadnesar naprawdę szczerze przyjął prawdziwego Boga? Jednym z głównych dowodów na to jest fakt, że król osobiście napisał list włączony do 4. rozdziału Księgi Daniela. W gruncie rzeczy większość tego rozdziału jest kopią listu króla rozesłanego po całym imperium. W tym liście król napisał o swojej pysze i obłędzie oraz pokornie uznał interwencję Boga w jego życiu. Starożytni monarchowie rzadko pisali cokolwiek, co mogło ich postawiać w złym świetle. Właściwie wszystkie starożytne dokumenty królewskie dostępne w naszych czasach wychwalają władców, o których jest w nich mowa. Zatem dokument taki jak list Nebukadnesara, w którym to liście król przyznaje się do pychy i opisuje swoje zwierzęce zachowanie, wydaje się wskazywać na szczere nawrócenie. Ponadto pisząc list przedstawiający swoje doświadczenie oraz pokornie uznając zwierzchność Boga, król postępował jak misjonarz. Nie był w stanie zatrzymać dla siebie tego, czego doświadczył i czego nauczył się o prawdziwym Bogu. To, co widzimy w liście króla, mianowicie jego modlitwę i chwałę oddaną Bogu (zob. Dn 4,31-34), świadczy o prawdziwości jego doświadczenia.

Obecnie król miał już inny zbiór wartości i potrafił dostrzec ograniczenia dotyczące ludzkiej władzy. W głębokiej modlitwie dziękczynnej wywyższył zwierzchnictwo Boga i przyznał, że „wszyscy mieszkańcy ziemi uważani są za nic” (Dn 4,32). To znaczy, że ludzie nie mają w sobie nic, czym mogliby się chełpić. To ostatnie spostrzeżenie Nebukadnesara zapisane w Księdze Daniela wskazuje, iż stał się on człowiekiem pokornym i wdzięcznym, gotowym śpiewać na chwałę Bogu i ostrzegać bliźnich przed pychą.

Bóg nadal zmienia ludzi. Bez względu na to, jak są pyszni czy grzeszni, On ma miłosierdzie i moc, by zmieniać zbuntowanych grzeszników w swoje pokorne dzieci.

`Przeczytaj Flp 2,1-11. Jak to, co zostało napisane w tym fragmencie listu, powinno wykorzenić pychę z naszych serc?`