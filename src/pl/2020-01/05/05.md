---
title:  Podniosłem oczy ku niebu
date:  29/01/2020
---

`Przeczytaj Dn 4,31-34. W jaki sposób i dlaczego sytuacja króla się zmieniła?`

Bóg pozwolił, by Nebukadnesar został dotknięty dziwną chorobą, ale z czasem uzdrowił go, przywracając mu rozum. Ciekawe, że wszystko zmieniło się na lepsze, gdy pod koniec siedmiu lat przepowiedzianych przez proroka cierpiący król wzniósł oczy ku niebu (zob. Dn 4,31).

„Przez siedem lat Nebukadnesar był dziwowiskiem dla swych poddanych. Przez siedem lat przeżywał swoje upokorzenie przed światem. Potem rozum mu powrócił, a on, spoglądając z pokorą ku Bogu Nieba, uznał Jego rękę w wymierzonej mu karze. W publicznym oświadczeniu wyznał swą winę i wyraził uznanie dla wielkiego miłosierdzia Pana, dzięki któremu wrócił do zdrowia”1.

Niewątpliwie wielkie zmiany mogą nastąpić, gdy podnosimy oczy ku niebu. Gdy tylko król odzyskał rozum, dał dowód tego, iż wreszcie nauczył się trudnej lekcji.

Ale ta historia jest nie tyle o Nebukadnesarze, ile o miłosierdziu Boga. Król zlekceważył trzy wcześniejsze okazje, by przyjąć Boga Izraela jako swego Pana. Miał ku temu sposobność, gdy dostrzegł wyjątkową mądrość czterech młodych Judejczyków (zob. 1. rozdział Księgi Daniela), gdy Daniel wyłożył mu sen (zob. 2. rozdział Księgi Daniela) i gdy trzej Hebrajczycy zostali uratowani w rozpalonym piecu (zob. 3. rozdział Księgi Daniela). Jeśli ten cudowny ratunek nie nauczył Nebukadnesara pokory, to co mogło to uczynić? Mimo uporu władcy Bóg dał mu czwartą okazję i wreszcie podbił serce króla, po czym przywrócił mu królewską władzę (zob. 4. rozdział Księgi Daniela). Jak świadczy o tym przypadek Nebukadnesara, Bóg daje nam kolejne szanse, by przywrócić nam właściwą więź z Nim. Jak napisał Paweł wiele wieków później, Pan „chce, aby wszyscy ludzie byli zbawieni i doszli do poznania prawdy” (1 Tm 2,4). W tej historii widzimy wyraźny przykład tego Bożego pragnienia.

`W jaki sposób zdarzyło ci się zostać upokorzonym przez Boga? Czego nauczyłeś się z tego doświadczenia? Jakich zmian powinieneś dokonać w swoich postawach i swoim postępowaniu, by uniknąć podobnych lekcji w przyszłości?`