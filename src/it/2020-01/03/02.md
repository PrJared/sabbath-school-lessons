---
title:  L’immanenza di Dio
date:  12/01/2020
---

`Leggere Daniele 2:1-16. Quale crisi devono fronteggiare gli Ebrei a motivo del sogno dato dal Signore al re?`

Nel mondo antico, i sogni erano considerati molto seriamente, e quando un sogno sembrava un presagio, spesso indicava un disastro incombente. È comprensibile, quindi, che Nabucodonosor si lasciasse assalire dall’ansia per un sogno che, oltre tutto, non riusciva nemmeno a ricordare. Gli esperti babilonesi credevano che le divinità potessero rivelarne l’interpretazione, ma in questo caso quei magi, saggi e incantatori non poterono fare nulla, perché il re aveva dimenticato il sogno. Se il contenuto fosse stato loro rivelato, avrebbero imbastito un’interpretazione per compiacere il re, ma in questa situazione senza precedenti, nella quale i saggi non sono in grado di raccontare al sovrano cosa abbia sognato, sono costretti ad ammettere che «non c'è nessuno che possa dirlo al re, se non gli dèi, la cui dimora non è fra i mortali» (2:11).

Sopraffatto dalla frustrazione, Nabucodonosor ordina l’uccisione di tutti i saggi di Babilonia. Un’atrocità simile non era un fatto isolato nell’antichità. Fonti storiche attestano che, a causa di una cospirazione, Dario I aveva fatto ammazzare tutti i magi, e Serse, a sua volta, tutti gli ingegneri che avevano costruito un ponte poi crollato. Quando Nabucodonosor emana il suo decreto, Daniele e i compagni hanno appena terminato la loro formazione e sono stati ammessi al circolo ristretto dei consiglieri del re. Per questa ragione, il decreto di morte da lui emesso si applica anche a loro. In realtà, il testo originale lascia intendere che le esecuzioni sono iniziate immediatamente e che Daniele e gli amici sarebbero stati uccisi da lì a breve. 

Ma il giovane ebreo, «con prudenza e tatto» (v. 14) si rivolge ad Arioc, il capo delle guardie del re cui è stato affidato il compito di eseguire il mandato di morte. Daniele chiede tempo al re in persona per risolve il mistero del sogno. È interessante notare che, sebbene avesse accusato gli esperti di voler guadagnare tempo, il re acconsente immediatamente alla richiesta avanzata da Daniele, il quale concorda con i Babilonesi sul fatto che nessun essere umano sia in grado di svelare un simile mistero; ma il profeta sa che c’è un Dio che può farlo e rivelare simultaneamente anche il contenuto di quel sogno.

`I teologi parlano di «immanenza» di Dio, secondo cui, pur distinto dal suo creato, egli continua a essergli vicino. L’episodio del sogno di Nabucodonosor non conferma forse l’immanenza divina nei nostri riguardi? Leggi Atti 17:28.`