---
title:  La statua - II parte
date:  15/01/2020
---

`Rileggere la descrizione e l’interpretazione del sogno. Cosa ci dice a proposito della pre-conoscenza della storia mondiale da parte di Dio?`

La profezia veicolata dal sogno ricevuto da Nabucodonosor delinea uno schema profetico e funge da parametro sulla base del quale accostarsi alle profezie più dettagliate descritte nei capitoli 7,8 e 11. Inoltre, quella del capitolo 2 non è una profezia condizionale, ma apocalittica: una predizione definitiva di ciò che Dio ha previsto e che sarebbe effettivamente accaduto nel futuro.

1. La testa d’oro rappresenta Babilonia (626-539 a.C.). In effetti, nessun altro metallo avrebbe potuto rappresentare meglio il potere e la ricchezza di questo impero. La Bibbia la definisce «la città dorata» (Is 14:4) e «una coppa d'oro, che ubriacava tutta la terra» (Gr 51:7; cfr. con Ap 18:16). Erodoto, grande storico dell’antichità, racconta che la città era decorata con oro in abbondanza.
2. Il petto e le braccia d’argento raffigurano l’Impero medo-persiano (539-331 a.C.). Dal momento che l’argento vale meno dell’oro, l’Impero medo-persiano non avrebbe mai raggiunto gli splendori di quello babilonese. Per di più, l’argento è un simbolo adatto ai persiani, che lo usavano nel loro sistema di tassazione.
3. Il ventre e le cosce di bronzo sono l’immagine della Grecia (331-168 a.C.). Ezechiele 27:13 lo descrive in termini mercantili, parlando dello scambio di utensili di rame. I soldati ellenici erano famosi per l’armatura di bronzo. Gli elmetti, gli scudi e le asce usate in battaglia erano tutte d’ottone. Erodoto ci racconta che Psammetico I d’Egitto individuò nei pirati greci invasori il compimento della profezia di un oracolo, il quale aveva parlato di «uomini di bronzo che vengono dal mare».
4. Le gambe di ferro sono un’appropriata rappresentazione di Roma (168 a.C. - 476 d.C.). Come spiega Daniele, il ferro era simbolo della potenza schiacciante dell’Impero romano, durato più di quelli che lo hanno preceduto. Il ferro è un metallo perfetto per rappresentarlo.
5. I piedi in parte di ferro e in parte d’argilla rappresentano un’Europa divisa (476 d.C. - ritorno di Cristo). La mescolanza di ferro e argilla offre un’immagine pertinente di ciò che accadrà dopo la disintegrazione dell’Impero romano. Nonostante i vari tentativi fatti per unificare il continente europeo, dai matrimoni per stringere alleanze tra case reali fino all’attuale Unione europea, hanno comunque prevalso le divisioni e la disunità e, secondo questa profezia, le cose resteranno tali fino a quando Dio stabilirà il suo regno eterno.