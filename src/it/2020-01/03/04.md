---
title:  La statua - I parte
date:  14/01/2020
---

`Leggere Daniele 2:24-30. Quali sono le parole di Daniele che è importante ricordare sempre? Leggere anche Giovanni 15:5.`

Dio risponde alla preghiera dei giovani ebrei, rivelando a Daniele contenuto e interpretazione del sogno. Daniele non esita a informare il sovrano che la soluzione a quel mistero proviene dal «Dio del cielo». Prima di entrare nei dettagli, Daniele cita i pensieri e le preoccupazioni inespresse del re mentre giace insonne nel suo letto. Quest’informazione circostanziale avvalora ulteriormente la credibilità del messaggio, perché può essere nota solo al re, e quindi il giovane ebreo non può che averla ottenuta da una forza soprannaturale. Ma addentrandosi nel riportare il contenuto del sogno, Daniele rischia di innescare un’altra crisi, perché quel sogno non sarà foriero di buone notizie per Nabucodonosor.

`Leggere Daniele 2:31-49. Qual è, secondo il sogno, il destino che attende il regno di Nabucodonosor?`

Il sogno racconta di una statua enorme, la cui testa «era d'oro puro; il suo petto e le sue braccia erano d'argento; il suo ventre e le sue cosce di bronzo; le sue gambe, di ferro; i suoi piedi, in parte di ferro e in parte d'argilla» (vv. 32,33). A un certo punto, una pietra «colpì i piedi di ferro e d'argilla della statua e li frantumò» (v. 34), e l’intera struttura andò in frantumi, dispersa come pula al vento. Daniele spiega che i diversi metalli rappresentano i regni successivi che si avvicenderanno nel corso della storia. Per Nabucodonosor il messaggio è chiaro: Babilonia, con tutta la sua gloria e potenza, finirà e verrà sostituita da un altro regno, che sarà seguito da altri fino a quando un regno di natura completamente diversa li sostituirà tutti: il regno eterno di Dio, che durerà per sempre.

`Le cose umane sono volatili e temporanee. Perché dobbiamo riporre grande speranza in Gesù e in lui solo?`

`Leggere Giovanni 6:54; 2 Corinzi 4:18.`