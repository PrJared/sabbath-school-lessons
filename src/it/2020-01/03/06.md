---
title:  La pietra
date:  16/01/2020
---

`Leggere Daniele 2:34-35,44-45. Qual è il destino finale del nostro mondo?`

Il punto focale del sogno è relativo a quello che succederà «negli ultimi giorni» (Da 2:28). Per quanto ricchi e potenti, i regni di metallo (e argilla) non sono altro che un preludio all’affermazione del regno di pietra. Se, in una certa misura, i metalli e l’argilla possono essere prodotti dall’uomo, la pietra del sogno non proviene dalle sue mani. Per dirlo in altre parole, se i regni precedenti hanno tutti avuto un inizio e una fine, quello rappresentato dalla pietra durerà per sempre. La metafora della roccia viene utilizzata spesso come simbolo di Dio (De 32:4; 1 S 2:2; Sl 18:31), e la pietra, analogamente, può essere una rappresentazione del Messia (Sl 118:22; 1 P 2:4,7). Ne consegue che non c’è immagine più appropriata della pietra per simboleggiare l’affermazione del regno eterno di Dio.

Qualcuno sostiene che il regno di pietra sia stato stabilito nel corso del ministero terreno di Cristo, e che la diffusione del vangelo è già avvenuta nel mondo intero. Tuttavia, tale regno comincia solo dopo che i quattro principali domini terreni sono caduti e dopo che la storia dell’uomo è arrivata alla fase dei regni divisi, rappresentata dai piedi e dalle dita dei piedi della statua. Questo dato di fatto esclude la possibilità di un compimento della profezia nel corso del primo secolo, perché il ministero di Gesù sulla terra è coinciso con il dominio di Roma, il quarto regno.

Ma la pietra lascia spazio a un monte: «la pietra che aveva colpito la statua diventò un gran monte che riempì tutta la terra» (Da 2:35). Un’immagine come questa evoca il monte Sion, il luogo nel quale sorgeva il tempio, la rappresentazione concreta del regno di Dio sulla terra al tempo dell’Antico Testamento. Da notare che la pietra staccata dal monte diventa essa stessa una montagna, che secondo il testo esiste già e con tutta probabilità rimanda alla Sion celeste, il santuario del cielo, da dove Cristo arriverà per proclamare il suo regno eterno. E in quella Gerusalemme, che scenderà dalle nuvole (Ap 21:1-22:5), questo regno si compirà definitivamente.

`Finora, Daniele 2 ha avuto ragione nella descrizione di tutti i regni. Perché è logico e saggio fidarsi della sua profezia a proposito dell’affermazione del regno finale ed eterno di Dio?`