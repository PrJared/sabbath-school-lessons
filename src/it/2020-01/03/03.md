---
title:  La preghiera
date:  13/01/2020
---

Daniele riunisce subito i suoi tre amici per un momento di preghiera, spiegando loro che, nel caso il Signore non riveli loro quel sogno, saranno uccisi. 

Ogni volta che ci troviamo di fronte a un problema, anche noi dovremmo ammettere che Dio è così grande da risolvere anche quelli apparentemente più complessi.

`Daniele 2:17-23. Quali sono i due tipi di preghiera presentati?`

In questo capitolo vengono menzionati due tipologie di preghiera: la prima consiste in una richiesta, mediante la quale Daniele supplica Dio di rivelare il contenuto e l’interpretazione del sogno (Da 2:17-19). Non conosciamo le parole usate dal profeta, ma sappiamo che i quattro implorano la misericordia del Dio del cielo, affinché non siano messi a morte con tutti gli altri saggi di Babilonia (v. 18). Dio risponde a quella invocazione, rivelando contenuto e interpretazione del sogno fatto dal re. 

Possiamo essere certi che ogni volta che ci appelliamo alla «misericordia del Dio del cielo», anche le nostre preghiere saranno ascoltate, anche se non nel modo eclatante qui descritto, perché il Dio di Daniele è anche il nostro Dio.

Dopo la risposta divina, Daniele e gli amici elevano una preghiera di lode e ringraziamento. Rendono gloria a Dio perché è la fonte della sapienza e controlla natura e storia. Abbiamo da imparare un’importante lezione: se da un lato ci rivolgiamo spesso al Signore implorando il suo intervento su tante cose, quante volte lo lodiamo e ringraziamo per le sue risposte? L’esperienza di Gesù con i dieci lebbrosi esemplifica efficacemente l’ingratitudine dell’uomo. Di quei dieci guariti, uno solo torna indietro per «dar gloria a Dio» (Lu 17:18). La risposta di Daniele ci ricorda l’importanza della lode e del ringraziamento, e non solo; essa rivela anche il carattere del Dio al quale ci rivolgiamo. Quando preghiamo, possiamo avere fiducia che egli farà ciò che è meglio per noi, per questo sarà sempre meritevole di lode e gratitudine.

`Leggere Salmi 138. Cosa ti insegna questa preghiera rispetto alla gratitudine nei confronti di Dio, indipendentemente dalle circostanze in cui ti trovi?`