---
title:  Il calendario profetico
date:  05/03/2020
---

Al termine della visione delle 2.300 sere e mattine, il profeta è destabilizzato perché non riesce a interpretarla (8:27). Dieci anni più tardi, arriva in suo soccorso l’angelo Gabriele (9:23). Quest’ultima rivelazione sopperisce alle informazioni mancanti e rivela che l’opera del Messia si compirà verso la fine del periodo delle settanta settimane. Secondo il principio “giorno-anno” e il corso degli eventi annunciati, le settanta settimane devono essere intese come 490 anni. L’inizio di questo periodo coincide con l’ordine di restaurare e ricostruire Gerusalemme (v. 25), emanato dal re Artaserse nel 457 a.C. Grazie a esso, gli Ebrei, guidati da Esdra, ricostruiscono la città di Gerusalemme (Ed 7). Secondo il testo biblico, le settanta settimane sono state fissate e separate, a volere intendere che questo periodo di 490 anni è stato scisso da un periodo più lungo, ovvero i 2.300 anni indicati nella visione del capitolo 8. Ne consegue che il punto di partenza per entrambi gli archi temporali sia il 457 a.C.

La profezia delle settanta settimane viene divisa in tre sezioni: sette settimane, sessantadue settimane e poi la settantesima. Le sette settimane (49 anni) si riferiscono con ogni probabilità al tempo in cui Gerusalemme verrà ricostruita. Dopo di esse ve ne saranno sessantadue (434 anni) che condurranno all’apparizione di un «unto» (Da 9:25). Così, 483 anni dopo il decreto di Artaserse, ovvero nel 27 d.C., Gesù il Messia è battezzato e unto dallo Spirito Santo in vista della sua missione salvifica.

Nel corso della settantesima settimana accadranno altri eventi epocali:

1. «… un unto sarà soppresso» (v. 26).

2. «Egli stabilirà un patto con molti per una settimana» (v. 27). Questo è il tempo in cui la missione di Gesù e degli apostoli è riservata alla nazione ebraica. Si tratta dell'ultima “settimana”, dal 27 al 34 d.C.

3. «… in mezzo alla settimana farà cessare sacrificio e offerta» (v. 27).

Tre anni e mezzo dopo il suo battesimo (in mezzo alla settimana, appunto), Gesù pone termine al sistema dei sacrifici (nel senso che non ha più alcuna rilevanza profetica), offrendo se stesso come sacrificio finale e perfetto del nuovo patto, invalidando in questo modo il bisogno di qualsiasi offerta di animali. L’ultima settimana delle settanta complessive termina nel 34 d.C., quando Stefano viene martirizzato e Saulo da Tarso si converte; il messaggio del vangelo comincia a diffondersi non solo tra gli Ebrei, ma anche tra le altre nazioni.

`Leggere Daniele 9:24-27. Pur in un contesto di speranza e promessa del Messia, si legge di guerre, desolazione e violenza. Non è forse la conferma che, nonostante le calamità della vita, la speranza continua a esistere?`