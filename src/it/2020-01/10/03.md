---
title:  Un appello alla grazia
date:  02/03/2020
---

`Leggere Daniele 9:3-19. Su quali basi Daniele lancia un appello alla misericordia?`

Alcuni punti di questa invocazione meritano particolare attenzione. Primo, non compare mai la richiesta di una qualsiasi spiegazione per le calamità abbattutesi sul popolo ebraico. Daniele ne conosce il motivo. In realtà, lui stesso lo cita più volte, rincarando la dose: «e non abbiamo ascoltato la voce del Signore, del nostro Dio, per camminare secondo le sue leggi che egli ci aveva date mediante i profeti, suoi servi» (9:10). L’ultima volta che Daniele si è trovato nella necessità di capire qualcosa è alla fine del capitolo 8, quando si arrende davanti alla visione delle 2.300 sere e mattine (8:27).

Il secondo punto da evidenziare concerne il fatto che siamo in presenza di un appello alla grazia di Dio, alla sua disponibilità a perdonare il suo popolo nonostante i peccati e le malvagità commesse. Per certi versi, si tratta di un potente riflesso del vangelo: peccatori che non hanno alcun merito proprio e che, nondimeno, ricercano quella grazia e quel perdono che non si sono guadagnati. Non è forse l’esempio che riflette la posizione di ciascuno di noi davanti a Dio?

`Leggere Daniele 9:18-19. Quale altra motivazione avanza Daniele al Signore nella speranza che esaudisca la sua preghiera?`

C’è un altro aspetto di questa invocazione che merita una menzione: si appella all’onore del nome di Dio. La preghiera non punta sulla convenienza personale di Daniele o dei suoi compatrioti, ma sul bene stesso di Dio (9:17-19). In altre parole, la richiesta deve essere soddisfatta perché in questo modo sarà onorato il nome di Dio.

`Leggere 2 Re 19:15-19. In che misura la preghiera di Ezechia ricorda quella di Daniele? Secondo quanto è scritto in Matteo 5:16, in quale altro modo possiamo rendere gloria al Signore?`