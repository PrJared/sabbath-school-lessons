---
title:  L’opera del Messia
date:  04/03/2020
---

La preghiera intercessoria di Daniele risponde a due principali preoccupazioni: i peccati del popolo e la desolazione di Gerusalemme.

La risposta di Dio avrà quindi a che fare con queste due richieste. Mediante l’opera del Messia le persone saranno redente e il santuario unto. Le due richieste specifiche, tuttavia, trovano risposte che trascendono l’immediato orizzonte storico di Daniele: dall’azione del Messia trarrà beneficio l’intero genere umano.

`Leggere Daniele 9:21-27. Quale opera sarebbe stata compiuta all’interno del periodo delle settanta settimane? Perché solo Gesù era in grado di realizzarla?`

1. «Per far cessare la perversità». La parola ebraica pesha’ significa trasgressione deliberata da parte di un inferiore nei confronti di un superiore (cfr. Pr 28:24). Lo stesso vocabolo ricorre nella Bibbia anche in riferimento a una sfida aperta contro Dio da parte dell’uomo (Ez 2:3). Tuttavia, attraverso il sangue di Gesù, la ribellione nei confronti di Dio è annullata e all’uomo sono accreditati i meriti che fluiscono dal Calvario.
2. «Per mettere fine al peccato». Il verbo implica l’idea di «sigillare», nel caso in oggetto vuol dire che il peccato è perdonato. Dalla caduta in poi, il genere umano non è stato capace di vivere rispettando i parametri di Dio, ma il Messia si prenderà cura dei nostri fallimenti.
3. «Per espiare l'iniquità». Come dice l’apostolo Paolo: «Poiché al Padre piacque di far abitare in lui tutta la pienezza e di riconciliare con sé tutte le cose per mezzo di lui, avendo fatto la pace mediante il sangue della sua croce» (Cl 1:19-20). Anche in questo caso, solo Gesù può realizzare questa realtà.
4. «Per stabilire una giustizia eterna». Cristo ha preso il nostro posto sulla croce e ci ha conferito la beata condizione di «giusti» davanti a Dio. Solo per fede possiamo ricevere la giustizia che proviene da Dio.
5. «Per sigillare visione e profezia». Quando Cristo ha offerto se stesso in sacrificio, le profezie dell’Antico Testamento, che indicavano la sua azione espiatrice, sono state sigillate, cioè, si sono adempiute.
6. «E per ungere il luogo santissimo». Si parla di un luogo, non di una persona. L’affermazione fa riferimento all’inaugurazione del ministero di intercessione di Cristo nel santuario del cielo (Eb 8:1).