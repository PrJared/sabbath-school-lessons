---
title:  La centralità della parola di Dio
date:  01/03/2020
---

`Leggere Daniele 9:1-2. Il profeta sostiene di aver capito, meditando sui libri, la profezia che sta studiando con tanta accuratezza. Quale libro biblico cita?`

Si capisce bene che la conclusione cui giunge Daniele nasce da uno studio profondo delle precedenti rivelazioni di Dio a Mosè e ad altri profeti. Avendo appreso dal rotolo di Geremia che il suo periodo di schiavitù sarebbe durato settant’anni (Gr 25:11-12;29:10), Daniele comprende l’importanza del momento storico in cui sta vivendo. Ricordiamoci che questa preghiera cade nel 539 a.C., anno della caduta di Babilonia per mano dei Medo-Persiani. Sono passati dunque quasi settant’anni da quando Nabucodonosor ha conquistato Gerusalemme e distrutto il tempio. Perciò, secondo la profezia di Geremia, il popolo di Dio tornerà presto nella sua terra natale. Avendo fiducia nella parola del Signore, Daniele sa che sta per accadere qualcosa di memorabile al suo popolo e che, come Dio ha promesso, l’esilio a Babilonia sta per finire. In base allo studio delle Scritture di cui poteva disporre, Daniele capisce anche la gravità dei peccati commessi dal suo popolo. Per avere infranto il patto hanno reciso la relazione con Dio; la conseguenza inevitabile è stata l’esilio (Le 26:14-45). È grazie allo studio della rivelazione di Dio che Daniele acquisisce consapevolezza dei tempi, e ciò gli conferisce un senso di urgenza nell’implorare Dio a beneficio del suo popolo. Quando ci avviciniamo al tema degli ultimi giorni della storia di questo pianeta, è più che mai indispensabile studiare e vivere in coerenza con la parola di Dio, la sola che può garantirci una spiegazione autorevole del mondo in cui viviamo. Dopo tutto, essa narra il racconto del gran conflitto tra il bene e il male, fino a rivelare che la storia umana si concluderà con l’annientamento del peccato e con l’affermazione del regno eterno di Dio. Più studiamo la Bibbia, meglio comprenderemo la situazione contemporanea della terra e il nostro ruolo oggi, come anche le motivazioni per sperare, nonostante l’evidenza di una realtà che non pare offrire alcuna speranza.

`In che modo la Bibbia ci aiuta a capire le dinamiche di un mondo che, per certi versi, sembra non avere alcun senso?`