---
title:  Il valore dell’intercessione
date:  03/03/2020
---

`Leggere Daniele 9:5-13. Perché è importante sottolineare che Daniele continua a dire «noi» abbiamo peccato, assumendosi personalmente la responsabilità di avere contribuito a commettere quei peccati che hanno attirato la calamità sull’intera nazione?`

Quella di Daniele è solo una delle tante preghiere di intercessione ricordate nella Bibbia. Simili invocazioni toccano il cuore di Dio, allontanano la sua condanna e avvicinano la liberazione dai nemici. Quando il Signore sembra ormai pronto ad annientare l’intera nazione ebraica, Mosè intercede e Dio trattiene la sua mano (Es 32:7-14; Nu 14:10-25). 

Anche quando la terra sta per essere consumata da una grave siccità, Dio risponde alla preghiera di Elia e fa scendere la pioggia che rivitalizza il suolo (1 Re 18). Quando preghiamo per i nostri familiari, amici, per altre persone o circostanze, Dio ci ascolta e può intervenire. Talvolta la risposta richiede del tempo, ma possiamo stare certi che il Signore non dimentica mai le necessità dei propri figli (Gm 5:16). In questo caso, Daniele svolge il ruolo di intercessore, o mediatore, tra Dio e il popolo. In base alla sua conoscenza della Scrittura, il profeta capisce quanto la sua gente abbia peccato e trasgredito la legge di Dio, rifiutandosi di ascoltare i suoi moniti. Riconoscendo quindi quella disperata condizione spirituale, Daniele chiede guarigione e perdono. Ma il profeta si identifica anche con i suoi compatrioti; per certi aspetti, egli ricorda il ruolo di intercessore di Cristo (Gv 17), pur sussistendo una radicale differenza: Cristo è «senza peccato» (Eb 4:15), quindi non deve confessare alcuna trasgressione né offrire sacrifici per ottenere il perdono personale (Eb 7:26-27). Eppure, egli si identifica comunque in maniera assolutamente unica con i peccatori: «Colui che non ha conosciuto peccato, egli lo ha fatto diventare peccato per noi, affinché noi diventassimo giustizia di Dio in lui» (2 Co 5:21).

`«Se metteste insieme tutto ciò che è buono e santo e nobile e amabile nell’uomo per poi presentarlo agli angeli di Dio perché tutto ciòFW contribuisca alla salvezza dell’animo umano, o al suo merito, la proposta verrebbe rifiutata e bollata come tradimento» - , p. 24. Perché queste parole dimostrano che ci occorre un mediatore?`