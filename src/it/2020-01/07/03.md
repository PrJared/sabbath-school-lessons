---
title:  Il complotto contro Daniele
date:  10/02/2020
---

`Leggere Daniele 6:6-9. Qual è la teoria che si nasconde dietro il decreto? In che modo stuzzica la vanità del re?`

Dario può sembrare sciocco nel promulgare un decreto che da lì a breve revocherà. Cade nella trappola tesa dai capi, scaltri abbastanza da volgere a proprio vantaggio le contingenze politiche del regno da poco stabilito. Dario ha decentralizzato il governo e nominato 120 satrapi allo scopo di rendere più efficiente l’amministrazione. Tuttavia, questa scelta comporta alcuni rischi a lungo andare. Un governatore influente potrebbe fomentare una ribellione e a spaccare il regno. Quindi, una legge che per trenta giorni imponga a tutti di avanzare richieste solo al re, sembra una buona strategia per favorire la lealtà a quest’ultimo e prevenire ogni ipotetica sedizione. Ma i complottisti ingannano il sovrano affermando che tale proposta ha l’appoggio di tutti i governatori, gli amministratori, i satrapi e i consiglieri, una chiara inesattezza, dal momento che Daniele non è compreso in questo elenco. Inoltre, la prospettiva di essere equiparato a una divinità, forse, ha esercitato un fascino irresistibile sul re. 

Non ci sono prove che i re persiani abbiano mai rivendicato lo status divino. Non di meno, il decreto poteva essere inteso come un’elezione del re a unico rappresentante degli dei per un periodo di trenta giorni; significa che le preghiere rivolte agli idoli dovevano essere offerte tramite la sua persona. Dario, purtroppo, non approfondisce le motivazioni che si celano dietro quella proposta e non riesce a percepire che una presunta legge di prevenzione della cospirazione si configurava proprio come una cospirazione per colpire Daniele.

ad hocDue aspetti del decreto meritano attenzione. Il primo, è la pena riservata a chi la trasgredirà: la fossa dei leoni. Dato che non se ne parla in nessun’altra occasione, si presume sia stato un suggerimento  dei nemici di Daniele. I monarchi dell’antico Medio Oriente mettevano i leoni in gabbia e li liberavano solo in determinate occasioni per la caccia. Non mancavano quindi gli animali pronti a sbranare chiunque osasse violare il provvedimento del re. Il secondo aspetto, riguarda l’immutabilità del decreto. La natura immutabile della legge dei Medi e dei Persiani viene citata anche in Ester 1:19 e 8:8. Diodoro Siculo, un antico storico greco, cita un’occasione in cui Dario III (da non confondere con quel Dario del libro di Daniele) cambiò opinione, ma non poté fare niente per abrogare la condanna a morte di un innocente.