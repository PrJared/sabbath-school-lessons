---
title:  La preghiera di Daniele
date:  11/02/2020
---

`«Ma tu, quando preghi, entra nella tua cameretta e, chiusa la porta, rivolgi la preghiera al Padre tuo che è nel segreto; e il Padre tuo, che vede nel segreto, te ne darà la ricompensa» (Mt 6:6).`

`Leggere Daniele 6:10. Perché Daniele non si limita a pregare tranquillamente senza farsi vedere da nessuno?`

Daniele è un esperto uomo di Stato, ma soprattutto un servitore di Dio e, in quanto tale, unico membro del governo che può capire cosa ci sia dietro quel decreto. Per Dario rappresenta un’opportunità per consolidare l’unità del regno, ma nelle intenzioni dei cospiratori è una strategia per liberarsi di Daniele.

Le vere cause e motivazioni alla base del complotto sono da ricercarsi nel conflitto cosmico tra Dio e le forze del male. A quel tempo (539 a.C.) Daniele ha già ricevuto la visione che poi riporterà ai capitoli 7 (553 a.C.) e 8 (551 a.C.), per questo è in grado di interpretare il decreto reale non come semplice vicenda politica umana, ma come esempio del conflitto di cui sopra. La visione nella quale il figlio dell'uomo consegna il regno al popolo dell’Altissimo e la consolante assistenza dell’angelo interpretatore (cap. 7) possono avergli dato il coraggio di affrontare la crisi a testa alta. E magari avrà anche riflettuto sull’esperienza dei suoi amici, così coraggiosi da sfidare il decreto di Nabucodonosor (cap. 3).

Così, Daniele non cambia le sue abitudini devozionali, ma continua nella sua pratica di pregare tre volte al giorno verso Gerusalemme. Nonostante il divieto di fare richieste ad altri se non al re, Daniele non prende alcuna precauzione per nascondersi o camuffare la sua vita di preghiera, nemmeno in quei critici trenta giorni. Si trova in assoluta minoranza, essendo l’unico, tra decine di governatori e capi, a porsi in rotta di collisione con il decreto reale. Ma con la sua trasparente vita di devozione dimostra che la lealtà dovuta a Dio viene prima di quella al re e alla sua irrevocabile legge.

`Leggere Atti 5:27-32. Il monito è chiaro. Perché, quando ci schieriamo a difesa delle leggi umane dobbiamo essere certi che stiamo facendo la volontà del Signore?`