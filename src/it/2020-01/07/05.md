---
title:  Nella fossa dei leoni
date:  12/02/2020
---

`Leggere Daniele 6:11-23. Quali parole rivolte dal re a Daniele rivelano la potente testimonianza da lui resa a Dio?`

I cospiratori individuano in breve tempo il profeta mentre prega, in aperta violazione del divieto presente nel decreto. Mentre presentano la loro accusa al re, parlano di Daniele in maniera degradante: «Daniele, uno dei deportati dalla Giudea» (v. 13). Ai loro occhi, una delle principali cariche dell’impero, la persona preferita del re, non è altro che un «deportato». Oltre a questo, lo mettono contro il re dicendo che Daniele «non tiene in nessun conto né te, né il divieto che tu hai firmato». Il re capisce di essere stato manipolato, il testo dice che «si mise in animo di liberare Daniele e fino al tramonto del sole fece di tutto per salvarlo» (v. 14). Ma non può fare nulla per salvare il profeta dalla condanna stabilita; la legge irrevocabile dei Medi e dei Persiani deve essere applicata alla lettera. Quindi, seppure con riluttanza, dà l’ordine di gettare Daniele in pasto ai leoni. Così facendo, Dario esprime comunque un barlume di speranza che suona come una preghiera: «Il tuo Dio, che tu servi con perseveranza, sarà lui a liberarti» (v. 16).

Il testo biblico non spiega cosa successe in quella fossa, si può presumere che Daniele abbia pregato. Dio onora la sua fede mandando un angelo che lo protegga. Il mattino dopo Daniele appare illeso, pronto a riprendere la sua attività di governo. Commentando questo episodio, Ellen G. White scrive: «Dio non impedì ai nemici di Daniele di gettarlo nella fossa dei leoni; egli permisePK ai demoni e a quegli uomini malvagi di attuare il loro piano per rendere più spettacolare la liberazione del suo servitore e più completa la sconfitta dei nemici della verità e della giustizia» - , pp. 543,544 [cap. 44, p. 312].

`Nonostante il lieto finale della storia, tanti altri episodi (anche biblici) non si sono conclusi altrettanto bene. Che spiegazione possiamo dare al riguardo? Leggere Marco 6:14-29.`