---
title:  Riscatto
date:  13/02/2020
---

`Leggere Daniele 6:24-28. Il re, quale testimonianza offre di Dio?`

Un elemento importante della narrazione è la lode che Dario rende al Signore, riconoscendone la sovranità. È l’apice, il culmine delle espressioni di lode e riconoscimento a Dio offerte nei capitoli precedenti (Da 2:20-23;3:28-29; 4:1-3,34-37). Come Nabucodonosor, anche Dario reagisce alla liberazione di Daniele rendendo gloria a Dio. Ma fa qualcosa di più: inverte il precedente decreto e ordina che si «rispetti il Dio di Daniele» (v. 26).

Ebbene sì, il profeta è miracolosamente salvo, la sua fedeltà è stata ricompensata, l’onore e la potenza di Dio riscattati. Ma l’episodio è un mini-modello di quello che avverrà su scala universale, quando il popolo di Dio sarà liberato, il male castigato e il Signore riconosciuto davanti all’universo.

`Leggere Daniele 6:24. Cosa c’è di apparentemente stridente in questo passo e perché?`

C’è una situazione che disturba in questa storia: mogli e figli, per quanto ne sappiamo, sono innocenti, eppure condannati a subire la stessa sorte dei colpevoli. Come si spiega quello che all’apparenza sembra essere un uso improprio della giustizia?

Iniziamo col dire che l’atto è deciso e messo in pratica dal re, secondo la legge persiana, che prevedeva l’inclusione dei familiari nella punizione comminata al responsabile. Secondo un antico principio, l’intera famiglia era ritenuta correa in caso di reato commesso da un suo componente. Questo non significa che fosse giusto, ma solo che l’episodio è compatibile, in base alle nostre conoscenze, con la legge persiana.

In secondo luogo, occorre osservare che la narrazione biblica riporta l’evento, ma non approva l’azione del re. In realtà, la Bibbia proibisce la condanna a morte dei figli per espiare le colpe dei genitori (De 24:16).

`Davanti a ingiustizie come questa e come tante altre, che consolazione può offrire un passo come quello di 1 Corinzi 4:5? Che cosa dice e perché evidenzia un concetto particolarmente importante?`