---
title:  Michele, il nostro principe
date:  22/03/2020
---

`Leggi Daniele 12:1. Chi cambia il corso della storia alla fine dei tempi? In che modo Romani 8:34 ed Ebrei 7:25 ci aiutano a capire cosa significa questo testo?`

Ogni capitolo del libro di Daniele finora è cominciato menzionando il capo di una nazione pagana. Daniele 12 fa altrettanto, ma, diversamente dai capitoli che lo hanno preceduto, parla di un principe divino che sorge per liberare il popolo di Dio dalle mani dei nemici. Michele, come anticipato brevemente nel capitolo 10, è lo stesso potente essere celeste che appare a Daniele presso il fiume Tigri e in quella circostanza si rivela essere rappresentante del popolo di Dio. Compare anche altrove nel libro di Daniele, come figlio d’uomo (cap. 7), capo dell’esercito (cap. 8) e Messia (cap. 9). Michele, il cui nome vuol dire «Chi è simile a Dio?», non può essere altri che Gesù in persona.

È importante osservare bene la tempistica dell’intervento di Michele. Secondo Daniele 12:1, si verifica «in quel tempo», con riferimento al tempo appena indicato in Daniele 11:40-45. Si tratta del periodo che va dalla fine del papato, nel 1798, fino alla risurrezione alla fine dei tempi (12:2).

Per descrivere l’intervento di Michele, possono essere dedotti due aspetti importanti dal verbo usato in Daniele 12:1, «sorgerà». Tale verbo evoca l’avvento di re che conquistano e poi governano. Esso inoltre ha una connotazione principalmente militare, dimostrando che Michele agisce come un comandante militare che protegge i suoi uomini e li guida in modo speciale nelle ultime fasi del gran conflitto. 

L’altro aspetto ci spiega che il medesimo verbo indica anche un contesto di giudizio. Michele «sorge» per assumere la funzione di avvocato nel tribunale celeste. In quanto «figlio d’uomo», egli si presenta davanti all’“Antico di giorni” per rappresentare il popolo di Dio nel corso del giudizio investigativo (Da 7:9-14). La sua ascensione, dunque, evoca gli aspetti militari e giudiziari della sua opera. In altre parole, egli è investito del potere di sconfiggere i nemici di Dio e dell’autorità di rappresentare il suo popolo nel tribunale del cielo.

`Rifletti sull’importanza di sapere che Michele ci rappresenta; cosa significa per ciascuno di noi?`