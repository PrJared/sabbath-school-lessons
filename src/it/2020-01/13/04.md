---
title:  La risurrezione
date:  24/03/2020
---

`Leggere Daniele 12:2-3. Di quale evento si parla e perché, considerando le nostre conoscenze sulla morte, è così importante?`

Daniele fa quello che probabilmente può essere considerato il riferimento più esplicito dell’intero Antico Testamento alla prossima risurrezione. Riflettendo su questo passaggio, possiamo scoprire tante verità importanti. Prima di tutto, come indica la metafora del «sonno», il corpo umano non ospita alcuna anima immortale. L’uomo è un’unità indivisibile composta da corpo, mente e spirito. Nella morte, la persona cessa di esistere e resta priva di coscienza fino alla risurrezione. 

Seconda verità, il testo in questione spiega l’imminente risurrezione come un capovolgimento di ciò che accade in conseguenza del peccato. In realtà, l’espressione tradotta «polvere della terra», nel linguaggio originale di Daniele 12:2, va letta così: «terra di polvere». Una sequenza terminologica insolita che rimanda a Genesi 3:19, unico altro passo biblico dove la parola «terra» precede la parola «polvere». Se ne deduce che la dichiarazione di morte, fatta nel momento della caduta di Adamo, sarà ritirata e la morte non regnerà più indisturbata. Come dice Paolo, «La morte è stata sommersa nella vittoria» (1 Co 15:54).

`Leggere Romani 8:18 ed Ebrei 2:14-15. Per quali ragioni non dobbiamo temere la morte?`

La morte rovina e mette fine a tutto ciò che abbiamo sulla terra. Ma ci viene offerta la promessa secondo cui essa non avrà l’ultima parola per i credenti fedeli. La morte è un nemico vinto. Quando Cristo spezza le sue catene ed emerge risorto dalla tomba, sferra contro di lei il colpo fatale. Ora possiamo guardare oltre la sua realtà temporanea per scorgere quella definitiva della vita che riceveremo da Dio in Cristo; poiché Michele «sorgerà», chiunque gli appartiene sorgerà insieme a lui. Lo farà dalla «terra di polvere» per brillare in eterno come le stelle.