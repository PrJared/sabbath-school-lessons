---
title:  Un capo vittorioso
date:  12/03/2020
---

Il personaggio di maggiore spessore del libro di Daniele è quella figura inizialmente chiamata «figlio d’uomo» (7:13), o «capo dell’esercito» (8:11). Alla fine scopriamo che il suo nome è Michele (10:12), che vuol dire «Chi è uguale a Dio?». Egli viene in soccorso di Gabriele nel conflitto che lo vede impegnato contro il re di Persia (v. 13). L’angelo chiama questo essere celeste «Michele, vostro capo» (v. 21), ossia il capo del popolo di Dio. Michele compare nell’ultima parte del libro di Daniele e assume il ruolo di colui che difende il popolo di Dio (12:1). Leggendo Giuda 9, veniamo a sapere che Michele, altrimenti definito arcangelo, combatte contro Satana e risuscita Mosè. Apocalisse 12:7 rivela che Michele è il capo dell'esercito celeste, che sconfigge Satana e i suoi angeli caduti. Michele non è altri che Gesù Cristo. Così, come l’Impero persiano dispone di un comandante supremo, una forza spirituale che agisce dietro il leader umano, anche il popolo di Dio ha in Michele il suo comandante in capo, che viene a combattere e vincere la guerra cosmica al suo posto.

`Leggere Colossesi 2:15. In che modo Gesù ha conseguito la vittoria nel conflitto cosmico?`

Quando affrontiamo le forze del male, dobbiamo avere fede in Gesù, nostro campione. Egli ha sconfitto Satana al principio del suo ministero pubblico. Nel corso della sua esistenza terrena lo ha battuto nel deserto, mentre veniva assalito dalle tentazioni, combattendo contro schiere di demoni e liberando la sua gente dal potere delle tenebre. Gesù ha sconfitto il male quando si è camuffato dietro il tentativo di Pietro di dissuaderlo dal muoversi verso il calvario. Nelle sue ultime parole rivolte ai discepoli, Gesù definisce la sua morte imminente una battaglia che culminerà nel trionfo decisivo su Satana: «Ora avviene il giudizio di questo mondo; ora sarà cacciato fuori il principe di questo mondo» (Gv 12:31-32).

A volte ci guardiamo attorno e ci rendiamo conto che la realtà è davvero pessima. Violenza, immoralità, corruzione e malattie spuntano ovunque come funghi. Un nemico non in carne e ossa ci attacca brutalmente da ogni lato. Ma a prescindere dalla difficoltà delle battaglie che dobbiamo sostenere, Gesù combatte per noi ed è nostro capo e sommo sacerdote nel santuario celeste.

`Leggere Romani 8:37-39. In che modo la promessa di essere vincitori può diventare un’esperienza reale nella nostra vita di cristiani?`