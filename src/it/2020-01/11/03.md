---
title:  Una visione dell’Unto
date:  09/03/2020
---

`Leggere Daniele 10:4-9. Cosa succede al profeta?`

Mentre Daniele descrive ciò che ha visto, facciamo fatica a immaginare lo splendore abbagliante che si apre ai suoi occhi. Quella figura apparentemente umana (vv. 5,6) fa riferimento al «figlio d’uomo» descritto nella visione del giudizio in cielo (7:13). Il suo abito di lino è una reminiscenza dei paramenti sacerdotali (Le 16:4), caratteristica che paragona questo personaggio al «capo dell’esercito» di cui si fa parola in relazione al santuario celeste (cap. 8). Anche l’oro è associato ai paramenti regali, quale segno distintivo di sovranità. Per ultimo, l’assimilazione di questa figura alla folgore, al fuoco, al bronzo e alla voce potente, le dona una connotazione soprannaturale. Il personaggio in questione è insignito di qualità sacerdotali, regali e militari e rivela anche singolari somiglianze con l’essere celeste che appare a Giosuè poco prima della battaglia contro Gerico (Gs 5:13-14). Nella visione, Giosuè scorge «il capo dell’esercito del Signore». Da notare che la parola ebraica tradotta con «capo» è la stessa del versetto 21 di Daniele 10, attribuita a Michele. Ma c’è un’analogia ancora più stretta tra Daniele e Giovanni.

`Quali sono le similitudini tra la visione di Dio in Daniele 10 e quelle in Giosuè 5:13-15 e Apocalisse 1:12-18?`

Secondo Daniele, le persone insieme a lui sono terrorizzate e non vedono la visione, lui stesso perde le forze e cade a terra. La manifestazione della presenza di Dio lo sopraffà. A prescindere da quelle sensazioni di paura, la visione dimostra che Dio ha il controllo della storia; infatti, come vedremo nel seguito della stessa, il Signore fornisce a Daniele un contorno della storia umana dai tempi del profeta fino all’affermazione del regno di Dio (capp. 11 e 12).

`Se il Signore è in grado di controllare la storia, cosa può fare per noi singolarmente?`