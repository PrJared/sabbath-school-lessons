---
title:  Di nuovo digiuno e preghiera
date:  08/03/2020
---

`Leggere Daniele 10:1-3. Cosa fa il profeta?`

Daniele non spiega le ragioni del suo prolungato periodo di cordoglio. Ma un’intercessione così fervente è con ogni probabilità motivata dalla situazione degli Ebrei appena tornati da Babilonia in Palestina.

`Leggere Esdra 4:1-5. Quali sfide devono affrontare gli Ebrei in seguito al loro ritorno?`

I passi appena letti ci rivelano la dura opposizione sollevatasi contro gli Ebrei e il loro tentativo di ricostruire il tempio. I Samaritani inviarono falsi rapporti alla corte persiana, sollecitando il re a bloccare l’opera di riedificazione. Davanti a una crisi simile, Daniele implora Dio per tre settimane affinché eserciti un influsso su Ciro, per consentire la prosecuzione dei lavori.

A questo punto, il profeta è probabilmente prossimo ai novant’anni e non pensa a se stesso ma al suo popolo e alle difficoltà che sta incontrando. Persiste nella preghiera per tre settimane intere prima di ricevere una risposta da Dio. In questo periodo il profeta segue una dieta davvero parca, astenendosi dal cibo migliore e perfino dall’unzione. È totalmente disinteressato al proprio conforto e all’aspetto esteriore, ma ben più preoccupato del benessere dei suoi connazionali a Gerusalemme. Se consideriamo la vita di preghiera di Daniele, apprendiamo alcuni preziosi insegnamenti. Il primo è che dobbiamo persistere, anche quando non riceviamo una risposta immediata alle nostre richieste. Il secondo è che dovremmo dedicare del tempo a pregare per gli altri. La preghiera di intercessione ha qualcosa di speciale. Ricordiamoci che «Quando Giobbe ebbe pregato per i suoi amici, il Signore lo ristabilì nella condizione di prima» (Gb 42:10). Il terzo insegnamento è che la preghiera spinge Dio a fare qualcosa di concreto e reale. Non perdiamo allora l’occasione di elevare ogni tipo di preghiera e nelle più svariate circostanze. Di fronte alle innumerevoli prove, talvolta schiaccianti, portiamo i nostri pesi in preghiera a Dio (Ef 6:18).

`Leggere Daniele 10:12. Perché queste parole dimostrano che la preghiera è un’esperienza oggettiva che spinge Dio a fare qualcosa e non un qualcosa di soggettivo che ci fa sentire a posto nei suoi confronti?`