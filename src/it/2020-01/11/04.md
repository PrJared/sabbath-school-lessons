---
title:  Toccato da un angelo
date:  10/03/2020
---

`Leggere Daniele 10:10-19. Cosa succede ogni volta che un angelo tocca Daniele?`

Sfiancato dalla luminosità della luce divina il profeta cede. Allora gli appare un angelo, che lo tocca e lo consola. Succede per ben tre volte. La prima consente al profeta di alzarsi e udire le parole di conforto provenienti dal cielo: «Non temere, Daniele, poiché dal primo giorno che ti mettesti in cuore di capire e di umiliarti davanti al tuo Dio, le tue parole sono state udite e io sono venuto a motivo delle tue parole» (10:12). La preghiera di Daniele ha avuto un effetto nei cieli. Per noi ciò costituisce la certezza che il Signore ascolta le nostre preghiere, e la cosa è di grande consolazione soprattutto nei momenti di sconforto.

Il secondo tocco permette a Daniele di parlare. Il profeta esprime davanti al Signore i suoi sentimenti fatti di paura ed emozione: «Mio signore, questa visione mi ha riempito di angoscia, le forze mi hanno abbandonato e non mi è più rimasto alcun vigore. Io, tuo servo, non potrei parlare con te, o mio signore, perché ormai non ho più forza e mi manca persino il respiro» (vv. 16,17). Dio, dunque, non si limita a parlarci, ma desidera che siamo anche noi ad aprirci e a raccontargli i nostri sentimenti, bisogni e aspirazioni.

La terza volta che l’angelo tocca Daniele gli restituisce la forza. Nel momento in cui il profeta ammette la propria inadeguatezza, l’angelo lo tocca e lo conforta con la pace di Dio: «Non temere, o uomo molto amato! La pace sia con te. Coraggio! Sii forte!» (v. 19). Ricordiamo che l’angelo è stato inviato come risposta alle sue preghiere, per offrirgli visione e comprensione. Quello che Daniele vede e che proseguirà nel capitolo 11, ha lo scopo di incoraggiarlo rispetto al suo cordoglio e alla sua meditazione in merito alla situazione che in quel tempo coinvolgeva Gerusalemme. Con Dio al nostro fianco potremo avere la pace anche nei momenti di afflizione. Il suo tocco pieno d’amore ci consente di guardare speranzosi al futuro.

`DA«Il cielo può esserci molto vicino anche nelle comuni vicende della vita» - , p. 48 [cap. 4, p. 26]. Ti capita spesso di riflettere sulla connessione tra cielo e terra? Sei convinto che questo possa cambiare la tua vita?`