---
title:  Un grande conflitto
date:  11/03/2020
---

`Leggere Daniele 10:20-21. Che cosa viene rivelato al profeta?`

Il messaggero celeste apre la cortina e rivela a Daniele la guerra cosmica che traspira dietro le quinte della storia umana. Appena il profeta inizia a pregare, si scatena una guerra spirituale tra cielo e terra. Gli esseri celesti combattono contro il re di Persia per consentire agli Ebrei di proseguire la ricostruzione del tempio. Sappiamo dalle prime parole del capitolo 10 che questo re è Ciro. Tuttavia, un re umano da solo non può rappresentare un ostacolo significativo per un essere celeste; significa allora che dietro questo sovrano si nasconde una forza spirituale che vuole convincere Ciro a interrompere l’opera avviata dagli Ebrei. Una situazione analoga si verifica in Ezechiele 28, dove il re di Tiro rappresenta Satana, la forza spirituale che si cela dietro il sovrano di quella città. Non dobbiamo quindi sorprenderci se il re di Persia, contro il quale si muove Michele, in realtà non è altro che Satana e i suoi angeli. L’opposizione umana alla ricostruzione del tempio di Gerusalemme ha dunque una controparte nella dimensione spirituale.

`Leggere Daniele 10:13. Quale tipo di battaglia viene descritta?`

«Mentre Satana si impegnava a esercitare un influsso nei confronti dei personaggi più importanti dell’Impero medo-persiano e cercava di gettare il discredito sul popolo di Dio, gli angeli lavoravano in favore dei rimpatriati. Tutto il cielo era interessato a questo conflitto. Il profeta Daniele ci fa intravedere questa lotta gigantesca tra le forze del bene e quelle del male. Per tre settimane l’angelo Gabriele lottò contro le forze del male; cercò di contrastare le pressioni che venivano esercitate su Ciro. Prima della fine di questa lotta Cristo stesso decise di aiutare Gabriele. “Ma il capo del regno di Persia m'ha resistito ventun giorni; però Michele, uno dei primi capi, è venuto in mio soccorso e io sono rimasto là presso i re di Persia”.PK Era stato compiuto tutto ciò che il cielo poteva fare in favore del popolo di Dio. La vittoria era stata conseguita; l’azione delle forze del male fu arginata durante il regno di Ciro e di suo figlio Cambise, che rimase sul trono per circa sette anni e mezzo» - , pp. 571, 572 [cap. 46, p. 329].