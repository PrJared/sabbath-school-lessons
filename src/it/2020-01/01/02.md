---
title:  'Cristo: il cuore del libro di Daniele'
date:  29/12/2019
---

`Leggere Luca 24:25-27; Giovanni 5:39; 2 Corinzi 1:19-20. In che modo Cristo è sempre al centro della Scrittura?`

Non c’è dubbio sul fatto che Cristo rappresenti il centro della Scrittura, libro di Daniele compreso. Per esempio, nel primo capitolo, anche se in maniera parziale e imperfetta, si intravede un’analogia tra l’esperienza di Daniele e quella di Gesù, il quale lasciò il cielo per vivere in questo mondo corrotto dal peccato e combattere le forze delle tenebre. Ma soprattutto, Daniele e i suoi compagni vengono dotati dal cielo di quella sapienza che è tipica di Cristo, per affrontare le sfide della cultura babilonese. Al capitolo 2 si parla della pietra escatologica per indicare che il regno di Dio sostituirà tutti quelli del mondo.

Al capitolo 3, Cristo cammina accanto ai suoi fedeli servitori dentro una fornace di fuoco. Al capitolo 4, Dio sottrae per un certo periodo di tempo il regno a Nabucodonosor, perché egli possa comprendere il senso di «dominio del cielo» (Da 4:26). Questa espressione ci ricorda che Cristo, in quanto «Figlio dell’uomo» (7:13), riceve il dominio e il regno, come spiega tutto il settimo capitolo. Il capitolo 5 mostra la fine del re Baldassar e la caduta di Babilonia in mani persiane, in una notte dedicata alla baldoria e alla dissolutezza. Un’immagine prefiguratrice della sconfitta di Satana e dell’annientamento dell’ultima Babilonia per mano di Cristo e dei suoi angeli. Il capitolo 6 descrive la trama ordita contro Daniele, in modo da somigliare alle false accuse lanciate contro Cristo dai capi sacerdoti. Inoltre, il re Dario tenta senza successo di salvargli la vita. Esattamente come Pilato proverà a risparmiare quella di Cristo (Mt 27:17-24). Nel capitolo 7, Cristo viene definito il figlio dell'uomo che ottiene il regno e governa il suo popolo. Il capitolo 8 è quello in cui Cristo diventa sacerdote del santuario celeste. Il capitolo 9 lo vede invece vittima sacrificale, e la sua morte riconferma il patto tra Dio e il suo popolo. I capitoli da 10 a 12 presentano Cristo come Michele, il comandante supremo che combatte tutte le forze del male e soccorre vittoriosamente il popolo di Dio, anche dal potere della morte.

Tutto questo ci mostra che Cristo è al centro del libro di Daniele; in ogni suo capitolo troviamo qualche esperienza o concetto che rimandano a Cristo.

`Come si impara a mantenere Cristo al centro della propria vita in qualsiasi fase, si tratti di prove o turbolenze, oppure di felicità e prosperità?`