---
title:  Le profezie apocalittiche di Daniele
date:  31/12/2019
---

Le visioni profetiche del libro di Daniele sono di natura diversa rispetto alla maggior parte dei messaggi profetici diffusi da altri autori dell’Antico Testamento. Quelle di Daniele appartengono alla categoria delle profezie apocalittiche, mentre quasi tutte le altre rientrano alla voce della profezia classica. Comprendere la differenza basilare tra questi due generi è fondamentale per la corretta interpretazione della profezia biblica. Le cosiddette profezie apocalittiche denotano alcuni elementi peculiari che le distinguono da quelle classiche:

Visioni e sogni. Nel genere apocalittico, Dio utilizza prevalentemente sogni e visioni per veicolare al profeta il suo messaggio. Nella profezia classica, il profeta riceve «la Parola del Signore» - che può comprendere le visioni - un’espressione che ricorre con lievi variazioni circa 1.600 volte all’interno di questo genere.

Simbolismo composito. Se nella profezia classica il simbolismo è usato in maniera limitata, coinvolgendo più che altro simboli verosimili, in quella di genere apocalittico Dio usa simboli e immagini che trascendono il mondo della realtà umana, ritraendo animali o mostri ibridi dotati di ali e corna.

Sovranità divina e senza condizioni. Al contrario delle profezie classiche, il cui compimento dipende spesso dalla reazione dell’uomo nel contesto del patto tra Dio e Israele, quelle apocalittiche sono senza condizioni. Attraverso esse, Dio rivela l’ascesa e la caduta degli imperi terreni dai tempi di Daniele fino a quelli finali. Questo genere di profezia poggia sulla preconoscenza e sovranità di Dio e si compirà indipendentemente dalle scelte dell’uomo.

`Leggere Giona 3:3-10. Si tratta di una profezia classica o apocalittica? E nel caso di Daniele 7:6?`

Conoscere i vasti generi profetici, come il classico o l’apocalittico, può essere di grande aiuto. Per prima cosa, tali generi dimostrano che il Signore ha approcci diversi per comunicare la verità biblica (Eb 1:1). In secondo luogo, tale conoscenza ci aiuta ad apprezzare meglio la bellezza e la complessità della Bibbia. In ultimo, ci serve anche per interpretare le profezie bibliche con modalità coerenti con la testimonianza dell’intera Bibbia e spiegare correttamente «la parola della verità» (2 Ti 2:15).

`Sulla base di passi come Osea 3:4-5; Amos 8:11 e Zaccaria 9:1, alcuni cristiani si aspettano oggi che gli eventi finali della storia del mondo avranno come contesto il Medio Oriente. Perché è un’interpretazione errata? In che modo la consapevolezza della differenza tra profezia classica e apocalittica può contribuire a fare chiarezza in questo ambito?`