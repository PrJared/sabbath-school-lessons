---
title:  La sovranità di Dio
date:  05/01/2020
---

A una prima lettura, il libro di Daniele comincia con una cupa nota perdente. Il regno di Giuda è capitolato davanti a Nabucodonosor, e gli arredi del tempio sono stati trasferiti da Gerusalemme alla terra di Scinear. Questo nome compare già in Genesi 11:2, in quanto sede sulla quale sorge la torre di Babele.

Scinear è un presagio sinistro, perché allude a un progetto radicato in una dichiarata sfida lanciata contro Dio. Ma anche se i costruttori di quella torre hanno fallito nel tentativo di raggiungere il cielo, le apparenze esteriori lasciano intendere che Nabucodonosor e le sue divinità, situate nella terra di Scinear, avevano sopraffatto il Dio del patto di Israele.

Ancora, i versetti iniziali chiariscono[a Nabucodonosor, ndr] che la conquista di Gerusalemme non è da attribuire alla forza superiore del re babilonese, bensì si è verificata in quanto «Il Signore gli diede  nelle mani Ioiachim» (Da 1:2). Molto tempo prima, Dio aveva avvertito che se il suo popolo lo avesse dimenticato e avesse infranto il patto, egli lo avrebbe abbandonato all’esilio in una terra straniera. Così, Daniele è consapevole che dietro e oltre la potenza militare babilonese c’è il Dio del cielo che sta dirigendo il corso della storia. È questa visione chiara della sovranità divina a sostenere quei quattro giovani e a concedere loro la forza e il coraggio di affrontare la tentazione e la pressione dell’impero di Babilonia.

`Leggere 2 Re 21:10-16;24:18-20; Geremia 3:13. Per quale motivo il Signore consegna Giuda e Gerusalemme nelle mani dei Babilonesi?`

Di fronte alle sfide del ventunesimo secolo, occorre riacquisire quella percezione di Dio che il libro di Daniele emana in maniera così intensa. Secondo ciò che vi si legge, il Signore che serviamo non si limita a dirigere le forze della storia per mezzo della sua sovranità, ma interviene anche misericordiosamente per garantire al suo popolo l’aiuto determinante nei momenti di necessità. Quello che egli ha fatto per gli Ebrei in esilio, lo ripeterà nei confronti del suo popolo alla fine dei tempi, a prescindere dagli attacchi vari a cui loro e la loro fede saranno sottoposti.

`Quali sono le difficoltà che incontra oggi la tua fede? Provengono prevalentemente dall’esterno, dalla chiesa o dai difetti del tuo carattere?`