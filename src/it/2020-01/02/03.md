---
title:  Fede sotto pressione
date:  06/01/2020
---

`Leggere Daniele 1. Quali pressioni subiscono quei giovani perché si adeguino e si conformino?`

Dopo l’arrivo a Babilonia, quei quattro giovani devono affrontare una tremenda sfida per la loro fede e le loro convinzioni: vengono selezionati per sottoporsi a una particolare formazione in vista del servizio al re. Spesso, gli antichi sovrani reclutavano i prigionieri migliori per servire presso il palazzo reale e, di conseguenza, orientare la loro lealtà verso il re e le divinità dell’impero che li aveva catturati. In realtà, l’intero processo aveva lo scopo di influenzare la conversione e l’indottrinamento, che poi avrebbero determinato un nuovo modo di intendere il mondo. Per cominciare, i prigionieri ebrei si vedono cambiare il nome, segnale della nuova appartenenza e di un nuovo destino. In questo modo, i Babilonesi intendono ribadire la loro autorità su di essi e costringerli ad assimilare i valori e la cultura del luogo. I loro nomi originali, che rimandano al Dio di Israele, vengono sostituiti con altri che onorano le divinità straniere. Inoltre, il re stabilisce che quei quattro giovani consumeranno i pasti al suo tavolo. Nell’antichità, un atto del genere aveva profonde implicazioni: significava lealtà esclusiva al sovrano e dipendenza da lui. E dal momento che di solito il cibo veniva offerto anche alla o alle divinità dell’impero, mangiare assumeva anche un intenso significato religioso. Rivelava ovviamente l’accettazione e la partecipazione del re al sistema di adorazione. Ecco perché Daniele e i suoi amici si ritrovano in circostanze quanto mai difficili. Se vogliono rimanere fedeli a Dio e sopravvivere contemporaneamente alla forza schiacciante dell’impero, occorre niente di meno che un miracolo. A complicare ulteriormente le cose, la città stessa di Babilonia si ergeva a espressione monumentale delle conquiste dell’uomo. La bellezza architettonica dei suoi templi, dei giardini pensili e il sinuoso scorrere del fiume Eufrate attraverso la città offrivano un’immagine di potenza e gloria insuperabili. A Daniele e agli amici viene offerta l’opportunità di avanzare e di godere dei vantaggi e della prosperità di un simile sistema. Possono smettere di essere esuli ebrei e diventare ufficiali del re. Saranno disposti a compromettere i loro principi per scegliere questo facile percorso che conduce alla gloria?

`Perché i ragazzi avrebbero potuto razionalizzare la decisione di scendere a compromessi con le loro convinzioni? In che misura anche tu potresti dover affrontare simili e forse più subdole sfide?`