---
title:  Saggi e senza difetti
date:  08/01/2020
---

Daniele e i suoi compagni vengono scelti per il servizio reale perché le loro caratteristiche combaciano alla perfezione con il profilo stabilito da Nabucodonosor. Secondo il re, gli ufficiali del palazzo devono essere «senza difetti fisici» e «di bell’aspetto» (1:4). È interessante osservare come i sacrifici e le persone che servivano nel santuario dovessero anch’essi essere privi di difetti (Le 22:17-25;21:16-24). Il sovrano babilonese sembra paragonare se stesso al Dio di Israele, al punto che esige qualità analoghe in coloro che devono prestare servizio al suo palazzo. Dall’altro lato, tali peculiarità possono involontariamente far presumere che Daniele e i suoi compatrioti fossero sacrifici viventi per Dio mentre affrontavano le sfide dell’Impero babilonese.

`Leggere Galati 2:19-20; Matteo 16:24-26; 2 Corinzi 4:17. Secondo questi passi, come si può rimanere fedeli nelle prove e davanti alle tentazioni?`

Dio rende onore alla lealtà dei quattro giovani ebrei e alla fine di quei dieci giorni di prova il loro aspetto è più sano e appaiono meglio nutriti rispetto agli altri studenti che hanno mangiato il cibo dalla tavola reale. Così, Dio concede ai suoi quattro servitori «di conoscere e comprendere ogni scrittura e ogni saggezza» e al solo Daniele «di interpretare ogni specie di visioni e di sogni» (Da 1:17). Questo dono sarà particolarmente significativo durante il ministero profetico di Daniele.

Se Dio ha reso onore alla fede dei suoi servitori presso la corte babilonese, dona anche a noi la saggezza per affrontare le difficoltà del mondo.

L’esperienza di Daniele e dei suoi compagni ci insegna che è possibile restare incontaminati rispetto agli elementi corruttivi della nostra società. Ci insegna inoltre che non occorre isolarsi dal contesto e dalla vita culturale per servire Dio. Daniele e gli amici frequentano un contesto costruito sulla menzogna, l’errore e il mito, e istruiti addirittura sulla base di quelle caratteristiche, ma mantengono la loro fedeltà.

`Indipendentemente dal luogo nel quale viviamo, ciascuno di noi affronta la sfida di restare fedele alle proprie convinzioni in mezzo a influssi culturali e sociali contrari alle stesse. Identifica alcuni influssi negativi tipici della tua cultura e domandati: «Con quanta efficacia li sto neutralizzando?».`