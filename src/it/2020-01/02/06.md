---
title:  Esame finale
date:  09/01/2020
---

`Leggere Daniele 1:17-21. Qual è la chiave del successo di quei quattro giovani? Leggere anche Giobbe 38:36; Proverbi 2:6; Giacomo 1:5.`

Dopo tre anni di formazione presso l’«università babilonese», i quattro Ebrei vengono condotti davanti al re per l’esame finale. Si presentano non solo d’aspetto più sano rispetto agli altri studenti, ma li superano in quanto a conoscenza e saggezza. I quattro vengono immediatamente assunti al servizio del re. Ricordiamoci che quella «conoscenza e saggezza» è senza dubbio compromessa da una buona dose di paganesimo. Eppure, apprendono e lo fanno anche bene, pur non credendo nelle cose che imparano.

Nabucodonosor può essere portato a credere che tali risultati siano in qualche modo legati alla dieta e al programma di formazione cui si sono sottoposti i quattro studenti. Tuttavia, Daniele e gli amici sanno, e la narrazione lo dimostra inequivocabilmente, che la loro performance superiore non ha niente a che vedere con il sistema babilonese. Ogni cosa proviene da Dio, ed è uno straordinario esempio di quello che può fare per chi confida in lui. Non dobbiamo temere che la schiacciante forza dei governi, dei social media e altre istituzioni possa minacciare di distruggere la nostra identità di figli di Dio. Riponendo il lui la nostra fiducia, possiamo stare certi che egli ci sosterrà nei momenti difficili e ci preserverà contro ogni aspettativa. A noi spetta il compito di fare le scelte giuste quando saremo davanti alle sfide per la nostra fede.

Studiando Daniele 1 scopriamo alcuni insegnanti importanti su Dio: egli controlla la storia, ci dona la saggezza necessaria per poterci muovere nell’ambiente ostile della nostra società, e onora quelli che confidano in lui fornendo loro convinzione interiore e stile di vita.

Il capitolo termina sottolineando che «Daniele continuò così fino al primo anno del re Ciro» (v. 21). La menzione di Ciro è significativa, perché offre un barlume di speranza nel contesto dell’esilio. Ciro è la figura scelta da Dio per liberare il suo popolo e consentire il suo ritorno a Gerusalemme. Sebbene il capitolo si apra in un clima appesantito dalla sconfitta e dalla cattività, si conclude con segnali di speranza e ritorno a casa. Questo è il nostro Dio: anche nei momenti più difficili che viviamo, apre sempre uno spiraglio di speranza per consentirci di cogliere la gloria e la gioia che ci attendono oltre la sofferenza e il dolore.