---
title:  Risoluta fermezza
date:  07/01/2020
---

`Leggere Daniele 1:7-20. In che modo i due fattori qui esposti, ovvero il libero arbitrio di Daniele e l’intervento di Dio, si combinano? Quale altro importante principio emerge?`

Tutto lascia intendere che i quattro giovani prigionieri ebrei non abbiano da obiettare quando viene dato loro un nome babilonese. Con tutta probabilità non avrebbero potuto fare nulla al riguardo, se non continuare a chiamarsi tra di loro con i vecchi nomi. Ma per quanto concerne il cibo e il vino presenti alla tavola del sovrano, spetta sicuramente a loro decidere se consumarli o meno. In questo caso, la libertà di scelta dei quattro ha un ruolo estremamente importante. Tuttavia, se un ufficiale può cambiare il tuo nome, tanto più avrà facoltà di decidere il tuo menu.

Sono due le motivazioni plausibili che spingono i giovani a rifiutare il cibo presente alla tavola del re. La prima: forse ci sono carni impure (Le 11). La seconda: il cibo viene offerto prima all’immagine della divinità, poi mandato al re perché lo consumi. E così, quando Daniele chiarisce, senza ricorrere al sotterfugio o all’inganno, che questa richiesta ha una motivazione religiosa, quindi il cibo del palazzo contaminerà lui e i suoi amici (Da 1:8), dimostra di essere davvero coraggioso.

Analizzando il dialogo tra lui e il capo eunuco babilonese, saltano agli occhi alcuni elementi importanti: Daniele sembra rendersi conto della posizione difficile di quell’ufficiale, quindi gli propone una prova. Dieci giorni di cibo alternativo per dimostrare i benefici di quella dieta e cancellare così i suoi timori; la certezza da parte del ragazzo che l’esito sarebbe stato positivo in un lasso di tempo così breve, nasce dalla sua fiducia assoluta in Dio. Infine, la scelta di una dieta a base di vegetali e acqua rimanda al cibo donato da Dio all’uomo nella creazione (Ge 1:29), e forse anche questa consapevolezza influenza le scelte di Daniele. In fondo, cosa poteva esserci di meglio se non mangiare ciò che Dio ci aveva fornito in origine?

`Cosa contiene di così importante la libera scelta di Daniele per fare intervenire Dio in quel modo (Da 1:9)? Cosa ci insegna tutto ciò circa la profonda valenza delle nostre scelte e in che modo queste dovrebbero essere determinate dalla nostra fiducia nel Signore?`