---
title:  La venuta del figlio dell’uomo
date:  19/02/2020
---

`Leggere Daniele 7:13. Chi è questo figlio dell'uomo e in base a cosa lo puoi identificare? Leggere anche Marco 13:26; Matteo 8:20;9:6; Luca 9:26;12:8.`

Mentre il giudizio comincia, entra in scena una figura della massima rilevanza: il figlio dell'uomo. Di chi si tratta? Cominciamo dicendo che egli appare come singola entità celeste. Ma, come il titolo lascia intendere, si tratta di un individuo divino-umano venuto per svolgere un ruolo attivo in questo giudizio. Il figlio dell'uomo che scende dalle nuvole del cielo è un’immagine ricorrente del ritorno di Cristo nel Nuovo Testamento. Tuttavia, soprattutto in Daniele 7:13, la descrizione fa riferimento a un arrivo non verticale, dall’alto verso il basso, ma orizzontale, da un luogo a un altro del cielo per comparire davanti al vegliardo.

La descrizione del figlio dell'uomo che viene sulle nuvole del cielo suggerisce una manifestazione visibile del Signore, ma è altresì un’immagine che rimanda alla figura del sommo sacerdote, il quale, circondato da una nuvola d’incenso, entra dentro il luogo santissimo nel giorno dell’espiazione per compiere il rito di purificazione del santuario. Il figlio dell'uomo è anche una realtà regale. Egli riceve «dominio, gloria e regno perché le genti di ogni popolo, nazione e lingua lo servissero» (v. 14). Il verbo “servire” può anche essere tradotto con “adorare”. Compare per nove volte nei primi sette capitoli (3:12,14,17-18,28; 6:16,20; 7:14,27) e veicola il concetto di rendere omaggio a una divinità. Quindi, come conseguenza del tentativo di cambiare la legge di Dio, il sistema religioso rappresentato dal piccolo corno corrompe l’adorazione dovuta a Dio. Il giudizio qui descritto mostra il ripristino della vera adorazione; il sistema istituito dal potere papale, tra le altre cose, stabilisce un essere umano caduto quale mediatore tra Dio e l’umanità. Daniele attesta che il solo mediatore in grado di rappresentare l’umanità davanti a Dio è il figlio dell'uomo. Come dice la Bibbia: «Vi è infatti un solo Dio, e anche un solo mediatore tra Dio e gli uomini: Cristo Gesù uomo» (1 Ti 2:5).

`Secondo quello che la Bibbia ci dice a proposito della vita e del carattere di Gesù, perché sapere che la sua è una presenza determinante nel giudizio è per noi motivo di conforto?`