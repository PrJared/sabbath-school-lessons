---
title:  I santi dell’Altissimo
date:  20/02/2020
---

`Cosa succede al popolo di Dio secondo questi versetti? Daniele 7:18,21-22,25,27.`

I «santi dell’Altissimo» è un’indicazione del popolo di Dio. Essi vengono aggrediti dal potere rappresentato dal piccolo corno e, poiché persistono nella loro fedeltà alla parola di Dio, vengono perseguitati durante il periodo della dominazione papale. I cristiani furono perseguitati anche all’epoca della Roma pagana (la quarta bestia), ma la persecuzione di cui si parla in Daniele 7:25 è quella subita dai santi per mano del piccolo corno, che sorge solo dopo la fine della fase pagana di Roma.

Tuttavia, il popolo di Dio non sarà vittima per sempre dell’oppressione dei poteri di questo mondo, perché il regno del Signore sostituirà quelli terreni. È interessante osservare come nella visione inerente il figlio dell'uomo «furono dati dominio, gloria e regno» (v. 14). Ma nell’interpretazione offerta dall’angelo, sono «i santi» a ricevere il regno (v. 18). Non vi è alcuna contraddizione, perché il figlio dell'uomo è collegato a Dio e all’umanità, la sua vittoria è la vittoria di coloro che egli rappresenta. Quando il sommo sacerdote chiede a Gesù se egli sia il Messia, il Figlio di Dio, lui risponde rimandando direttamente a passi come Salmi 110:1, Daniele 7:13-14 e dice: «Io sono; e vedrete il Figlio dell'uomo seduto alla destra della Potenza venire sulle nuvole del cielo» (Mr 14:62). Gesù è colui che ci rappresenta nel tribunale celeste; ha già sconfitto le forze delle tenebre e condivide il suo trionfo con chiunque si avvicini a lui. Per questo non c’è ragione di temere. Come l’apostolo Paolo opportunamente dichiara: «Ma, in tutte queste cose, noi siamo più che vincitori, in virtù di colui che ci ha amati. Infatti sono persuaso che né morte, né vita, né angeli, né principati, né cose presenti, né cose future, né potenze, né altezza, né profondità, né alcun'altra creatura potranno separarci dall'amore di Dio che è in Cristo Gesù, nostro Signore» (Ro 8:37-39).

`La visione di Daniele descrive accuratamente, millenni in anticipo, il corso degli eventi storici. Perché questo ci deve fare riflettere e insegnare a fidarci di tutte le promesse di Dio relative al futuro?`