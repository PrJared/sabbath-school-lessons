---
title:  Il piccolo corno
date:  17/02/2020
---

`Leggere Daniele 7:7-8,19-25. Chi si identifica nel piccolo corno che sorge direttamente dalla quarta bestia ed è parte integrante della stessa?`

Nella giornata di ieri abbiamo visto che la bestia feroce con le dieci corna, padrona del mondo e molto crudele, è simbolo di Roma. Adesso dobbiamo esaminare il piccolo corno e il potere che rappresenta. Come descritto nella visione, la quarta bestia ha dieci corna, tre delle quali vengono divelte per fare spazio a un piccolo corno; quest’ultimo ha occhi umani e pronuncia «parole arroganti» (v. 8). È evidente che esso sorge dall’entità rappresentata da quell’animale feroce, Roma appunto. In un certo senso, il piccolo corno è un’estensione o prosecuzione di certi elementi dell’Impero romano, una sorta di ultimo stadio dello stesso potere.

Daniele vede questo piccolo corno fare guerra contro i santi; l’angelo gli spiega che è un regno durante il quale verranno compiute tre azioni illegali: pronuncerà parole arroganti contro l’Altissimo; perseguiterà i suoi santi; cambierà i giorni festivi e la legge. Di conseguenza, i santi finiranno nelle sue mani. Poi l’angelo fornisce anche l’arco di tempo nel quale il piccolo corno espleterà queste attività: un tempo, dei tempi e la metà di un tempo. In questo esempio di linguaggio profetico, il termine «tempo» significa «anno», l’espressione «dei tempi» assume il significato di «due anni». Di conseguenza, si sta parlando di un periodo di tre anni e mezzo profetici, che, secondo il principio del giorno = anno, indica un arco di 1.260 anni. In questo frangente il piccolo corno orchestrerà un attacco contro Dio, perseguiterà i santi e tenterà di cambiare la legge del Signore.

`Leggere 2 Tessalonicesi 2:1-12. Quali similitudini emergono tra l’uomo del peccato e il piccolo corno? Di quale potere si parla, e perché? Qual è l’unica potenza sorta dalla Roma pagana, e rimasta parte di Roma, la cui realtà si prolunga fino alla fine del mondo (quindi anche nel presente)?`