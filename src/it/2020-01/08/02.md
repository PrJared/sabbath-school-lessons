---
title:  Quattro animali
date:  16/02/2020
---

`Leggere Daniele 7. Qual è l’essenza di ciò che viene mostrato a Daniele e di cosa parla la visione?`

Ogni animale mostrato a Daniele corrisponde a una sezione della statua di Nabucodonosor, solo che vengono aggiunti nuovi dettagli relativi a ciascuno dei regni. Balza subito agli occhi il fatto che le creature, simbolo di nazioni pagane, sono tutte bestie impure. Tranne la quarta, la descrizione di Daniele le fa somigliare ad animali conosciuti. Quelle bestie non sono simboli arbitrari, in quanto ciascuna ha caratteristiche o rimanda ad alcuni aspetti del regno che rappresenta.

Leone: un leone è la rappresentazione più calzante di Babilonia. Leoni alati decoravano le mura dei suoi palazzi e altre opere artistiche della città. Al leone, raffigurato nella visione, alla fine vengono strappate le ali ed è costretto a stare in piedi come un uomo, fino a ricevere un cuore umano. Questo processo è simbolo della decadenza dell’Impero babilonese in corrispondenza degli ultimi suoi sovrani.

Orso: l’orso rappresenta l’Impero medo-persiano. La sua posizione eretta su un fianco indica la superiorità dei Persiani nei confronti dei Medi. Le tre costole tra i denti riproducono le tre principali conquiste di questo impero: Lidia, Babilonia ed Egitto.

Leopardo: il rapido leopardo rappresenta l’Impero greco-macedone costituito da Alessandro il Grande. Le quattro ali rendono ancora più veloce questa bestia, raffigurazione consona di Alessandro, il quale, in pochi anni, fece conoscere al mondo di allora il suo dominio.

La bestia spaventosa e terribile: se le precedenti creature somigliano solo vagamente agli animali citati, questa bestia è un’entità a sé stante. Significa che, se per i primi tre si dice che erano «come» un leone, «come» un orso e «come» un leopardo, questa non viene paragonata a nient’altro. La bestia dalle tante corna sembra inoltre ben più feroce e vorace rispetto a quelle che l’hanno preceduta. Una consona rappresentazione di Roma, che conquistò, regnò e calpestò il mondo con i suoi piedi di ferro.

`Millenni di storia hanno visto realizzarsi quanto predetto. Nonostante i clamori, l’instabilità, le grida di guerra, sapere che Dio ha il controllo su tutto ciò quanto ti consola? Cosa ci dice tutto ciò a proposito dell’attendibilità della Scrittura?`