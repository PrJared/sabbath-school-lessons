---
title:  La corte si insedia
date:  18/02/2020
---

Dopo la visione relativa alle quattro bestie e all’attività del piccolo corno, il profeta vede una scena di giudizio nel cielo (Da 7:9-10,13-14). Mentre la corte si riunisce, vengono installati dei troni e «un vegliardo» si siede su uno di essi, circondato da migliaia e migliaia di esseri celesti al suo servizio. La corte si è insediata, i libri vengono aperti. È importante rilevare che questo giudizio avviene dopo il periodo dei 1.260 anni di attività del piccolo corno (538-1798 d.C.), ma è antecedente l’affermazione definitiva del regno di Dio. In realtà, nella visione compare per ben tre volte la seguente sequenza:

<center>Fase del piccolo corno (538-1798)</center>
<center>Giudizio universale</center>
<center>Regno eterno di Dio.</center>

`Leggere Daniele 7:13-14,21-22,26-27. Perché il popolo di Dio beneficia di questo giudizio?`

L’Antico Testamento presenta numerosi esempi di giudizio dal tabernacolo e dal tempio, ma il giudizio cui si fa riferimento in Daniele 7 è diverso, perché è cosmico e non riguarda solo il piccolo corno ma anche i santi dell’Altissimo, i quali riceveranno finalmente il regno.

In questo capitolo non leggiamo descrizioni o dettagli relativi all’inizio e alla fine dell’evento. Ma la narrazione implica che esso viene intrapreso sull’onda dell’attacco scatenato dal piccolo corno contro Dio e il suo popolo. Lo scopo di questi passi è quello di sottolineare l’inizio di un giudizio dalle proporzioni universali. Nei capitoli 8 e 9, scopriremo elementi relativi al tempo di inizio di questo giudizio e come esso sia legato alla purificazione del santuario celeste nel giorno dell’espiazione. Quello che dobbiamo apprendere è che ci sarà un giudizio investigativo nel cielo, del quale trarrà beneficio il popolo di Dio.

`Perché la consapevolezza di quanto Gesù ha ottenuto per noi alla croce diventa determinante per la nostra certezza nel giorno del giudizio? Che speranza potremmo nutrire senza la croce?`