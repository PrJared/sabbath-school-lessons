---
title:  Avvertito dal profeta
date:  27/01/2020
---

`Leggere Daniele 4:27. Oltre all’avvertimento, legato a quello che succederà, cos’altro dice Daniele al re e perché? Leggere anche Proverbi 14:31.`

Daniele non si limita a interpretare il sogno, ma indica anche a Nabucodonosor una via d’uscita: «Perciò, o re, accetta il mio consiglio! Metti fine ai tuoi peccati praticando la giustizia, e alle tue iniquità mostrando compassione verso gli afflitti. Forse, la tua prosperità potrà essere prolungata» (4:27).

Nabucodonosor si dedica a una nuova grande opera edilizia a Babilonia. Giardini, un sistema di canali e centinaia di templi e altri edifici trasformano la città in una delle meraviglie del mondo antico. Ma simili splendori e bellezza, almeno parzialmente, vengono ottenuti mediante lo sfruttamento della manodopera degli schiavi e trascurando le necessità dei poveri. Inoltre, l’opulenza dell’impero viene usata per gratificare i piaceri del sovrano e del suo entourage. L’orgoglio di Nabucodonosor non solo gli impedisce di riconoscere Dio, ma lo rende anche cieco davanti alle difficoltà degli indigenti.

Il messaggio a Nabucodonosor rappresenta in assoluto qualcosa di nuovo. I profeti dell’Antico Testamento spesso mettono in guardia il popolo di Dio dall’opprimere i poveri. In effetti, svetta, tra i peccati che determinano l’esilio del re, proprio l’indifferenza nei confronti dei bisognosi. In fondo, la compassione per i poveri è l’espressione più alta della carità cristiana; viceversa, lo sfruttamento e la negligenza nei loro riguardi rappresentano un attacco a Dio stesso. Prendendoci cura dei disagiati riconosciamo che tutto appartiene al Signore e che noi non siamo proprietari, ma semplici amministratori dei suoi beni.

Ponendoci al servizio del prossimo con tutto ciò che abbiamo, onoriamo Dio e confessiamo la sua signoria. È proprio la sua titolarità che in ultima analisi dovrebbe determinare il valore e la funzione dei beni materiali. È qui che Nabucodonosor cade, e anche noi rischiamo di farlo, se non riconosciamo la sovranità divina sui nostri traguardi e la manifestiamo concretamente aiutando chi si trova nel bisogno.