---
title:  «Non è questa la grande Babilonia?»
date:  26/01/2020
---

`Leggere Daniele 4:1-33. Cosa accade al re e come mai?`

Dio manda un secondo sogno a Nabucodonosor, e stavolta non lo dimentica. Ma poiché i saggi di Babilonia si rivelano nuovamente incapaci, il re convoca Daniele perché lo interpreti. Nel sogno, Nabucodonosor vede un grande albero elevarsi fino al cielo e un essere celeste ordinarne l’abbattimento. Solo il ceppo e le radici sarebbero rimaste sulla terra e sarebbero state bagnate dalla rugiada del cielo. Ma quello che deve aver preoccupato il re è stata la parte in cui l’essere dal cielo dice: «Gli sia cambiato il cuore; invece di un cuore umano, gli sia dato un cuore di bestia; e passino su di lui sette tempi» (v. 16). Percependo la gravità del sogno, Daniele esprime educatamente l’auspicio che esso faccia riferimento ai nemici del sovrano. Tuttavia, fedele al messaggio trasmesso, il profeta ammette che nella realtà dei fatti riguarda Nabucodonosor in persona. 

Nella Bibbia, gli alberi sono spesso il simbolo di re, nazioni e imperi (Ez 17;31; Os 14; Za 11:1-2; Lu 23:31). Il grande albero del sogno è dunque una rappresentazione coerente di un re arrogante. Dio concede a Nabucodonosor il potere e il dominio, e questi, nonostante tutto ciò, non ammette che ogni cosa da lui posseduta provenga dal Signore.

`Concentriamoci su Daniele 4:30. Perché le parole del re dimostrano che non ha ancora colto il monito lanciatogli dal Signore?`

La parte più pericolosa dell’orgoglio è forse il fatto che ci possa far dimenticare la nostra totale dipendenza da Dio. Se ciò accade, ci troviamo su un terreno spirituale molto scivoloso.

`Quali traguardi hai conseguito nella tua vita? Riesci a esserne fiero, ma non orgoglioso? In che modo?`