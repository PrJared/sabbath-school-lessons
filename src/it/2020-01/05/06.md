---
title:  Umile e riconoscente
date:  30/01/2020
---

`Il re pentito dichiara: «Tutti gli abitanti della terra sono un nulla davanti a lui» (Da 4:35). Considerato il contesto, quale verità fondamentale sottolinea?`

Come facciamo a essere certi che Nabucodonosor abbia sinceramente accettato il vero Dio? La prova per eccellenza sta nel fatto che il re in persona è l’autore del capitolo 4 del libro di Daniele. In realtà, la maggior parte del capitolo sembra essere una trascrizione di una lettera che il re fa recapitare al suo vasto regno. In essa, egli parla del proprio orgoglio e della sua pazzia e riconosce umilmente l’intervento divino nella sua vita. Gli antichi monarchi raramente scrivevano qualcosa di denigratorio che li riguardasse. Sostanzialmente, tutti i documenti reali tramandatisi fino ai nostri tempi rendono gloria al sovrano. Un testo come questo, dunque, nel quale il re ammette il proprio orgoglio e un comportamento deprecabile, non può che indicare una conversione genuina. Inoltre, scrivendo una lettera che racconta la sua esperienza e confessa con umiltà la sovranità divina, egli agisce quasi come un missionario. Non può più tenere per sé quello che ha vissuto e appreso dal vero Dio. La preghiera e la lode di Nabucodonosor (vv. 34-37) rivelano la realtà della sua esperienza. Ora ha un sistema di valori diverso e riesce a riconoscere i limiti della forza dell’uomo. Durante una profonda preghiera di ringraziamento, Nabucodonosor esalta la potenza del Dio di Daniele e ammette che «Tutti gli abitanti della terra sono un nulla davanti a lui» (v. 35), e non hanno niente di cui vantarsi. E così, le ultime sue apparizioni nel libro di Daniele ci mostrano un sovrano umile e riconoscente, che canta le lodi del Signore, e mette in guardia contro i pericoli dell’orgoglio. Dio, naturalmente, continua ancora oggi a trasformare le esistenze. Le persone possono essere orgogliose e malvagie, ma in lui convivono la misericordia e la potenza necessarie a cambiare peccatori ribelli in figli del Dio del cielo.

`Leggere Filippesi 2:1-11. Chi è in grado di espellere l’orgoglio dalla nostra vita?`