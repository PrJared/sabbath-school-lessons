---
title:  Il calendario profetico
date:  27/02/2020
---

`Leggere Daniele 8:13. Quale domanda viene posta e perché è propedeutica per comprendere la risposta che arriva nel versetto successivo?`

A cosa corrispondono le 2.300 sere e mattine? Cominciamo dicendo che, dopo che a Daniele vengono mostrati il montone e il capro, seguiti dalle azioni e dai danni causati dal piccolo corno, la visione, al versetto 13, si trasforma in una domanda: ci si preoccupa di quello che accadrà alla fine di quel periodo profetico, non della sua durata. Inoltre, un simile arco temporale non può essere limitato solo alla durata delle gesta del piccolo corno, perché il termine stesso «visione» include tutto quello che accade, dal montone alle gesta del piccolo corno. Si tratta quindi di un lungo periodo storico.

Alla domanda «fino a quando durerà la visione?» (montone/Impero medo-persiano, capro/Grecia, e piccolo corna e sue gesta/Roma pagana e papale), gli altri esseri celesti rispondono così: «Fino a duemilatrecento sere e mattine; poi il santuario sarà purificato» (Da 8:14). Un periodo lungo, perché inizia in corrispondenza della dominazione medo-persiana, passa per quella greca e finisce con la Roma pagana e papale, quindi, trascorrono migliaia di anni. Secondo il metodo interpretativo storicista (vedi prima lezione), questo periodo profetico dovrebbe essere calcolato sulla base del principio giorno-anno; ne consegue che le 2.300 sere e mattine coprono in realtà un arco temporale di 2.300 anni. Altrimenti, se parlassimo di giorni letterali, si arriverebbe a poco più di sei anni, un tempo oltremodo breve per tutti gli eventi della visione. L’unica interpretazione possibile è che sia in vigore il principio giorno-anno.

Daniele 8 non ci fornisce gli elementi indispensabili per consentirci di calcolare l’inizio di questo periodo, ovviamente neanche la fine. Ma al capitolo successivo troviamo invece quest’informazione cruciale.

`La profezia dei 2.300 anni è quella che copre l’arco temporale più lungo nell’intera Bibbia. In che modo ci può aiutare a essere maggiormente pazienti con Dio e con la nostra frenesia di conoscere i tempi precisi degli eventi finali?`