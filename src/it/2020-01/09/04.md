---
title:  L’attacco al santuario
date:  25/02/2020
---

`Leggere Daniele 8:10-12. Quale genere di attività compie il piccolo corno in questo brano?`

In Daniele 8:10, il piccolo corno tenta di replicare, a livello spirituale, le gesta dei costruttori della torre di Babele (Ge 11:4). Le parole «esercito» e «stelle» possono identificare il popolo di Dio nell’Antico Testamento. Israele viene definito esercito del Signore (Es 12:41), e lo stesso Daniele parla del popolo fedele di Dio descrivendolo risplendente come il firmamento (12:3). Non si tratta di un’aggressione fisica letterale, bensì di una persecuzione del popolo di Dio, la cui «cittadinanza è nei cieli» (Fl 3:20). Quantunque migliaia di cristiani siano stati uccisi da imperatori pagani, l’oggetto del contendere sono ora le attività cosiddette verticali del piccolo corno. L’adempimento definitivo di questa profezia deve dunque essere collegato alla Roma papale e alla sua persecuzione nel corso delle epoche.

In Daniele 8:11 si parla anche di un «principe», altrove già menzionato come «unto» (9:25), «Michele vostro capo» (10:21) e «Michele, il grande capo» (12:1). Nessun altro se non Gesù Cristo può essere il riferimento di questa espressione. Gesù Cristo è l’Unto del già citato «esercito» e nostro Sommo Sacerdote in cielo. Quindi, il papato e il sistema politico-religioso da esso rappresentato offusca e tenta di soppiantare il ruolo sacerdotale di Gesù.

In Daniele 8:11, il «sacrificio quotidiano» si compie in relazione al santuario terreno per marcare gli aspetti vari e continui del rituale, compresi sacrifici e intercessione, mediante i quali i peccatori ottengono il perdono e i peccati vengono gestiti all’interno del santuario. Proprio come predice la profezia, il papato scambia l’intercessione di Cristo con quella dei sacerdoti. Grazie a questa adorazione contraffatta, il piccolo corno sottrae a Cristo il ministero intercessorio e scaraventa simbolicamente a terra il luogo del santuario di Cristo.

«La verità venne gettata a terra; ma esso prosperò nelle sue imprese» (8:12). Gesù dichiara di essere la verità (Gv 14:6) e attribuisce tale qualità anche alla parola di Dio (17:17). In contrapposizione, il papato proibì la traduzione della Bibbia nella lingua del popolo, pose sotto l’autorità della chiesa la sua interpretazione e affiancò alla Scrittura la tradizione quale regola suprema di fede.

`Quanto è preziosa e importante la conoscenza della verità biblica?`