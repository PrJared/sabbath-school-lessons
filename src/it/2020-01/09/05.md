---
title:  La purificazione del santuario
date:  26/02/2020
---

`Leggere Daniele 8:14. Che cosa accade?`

Dopo il devastante attacco del piccolo corno, giunge l’annuncio secondo cui il santuario sarà purificato. Per comprendere questo messaggio dobbiamo ricordare che quanto citato in Daniele 8:14 corrisponde alla scena del giudizio descritta al capitolo 7, nei versetti da 9 a 14. Dal momento che quel giudizio si svolge nel cielo, anche il santuario non può che trovarsi nello stesso luogo. Se al capitolo 7 si racconta l’intervento divino, in relazione alle questioni umane da una prospettiva giuridica, nel capitolo seguente si narra del medesimo evento solo da un punto di vista del santuario. Quello terreno era modellato sulla base del suo alter ego celeste e serviva a illustrare gli ampi contorni del piano della salvezza. I peccatori portavano quotidianamente i loro sacrifici al santuario, dove i peccati confessati venivano perdonati, e poi, in un certo senso, trasferiti nel santuario, che diventava contaminato. Pertanto, era necessario un regolare processo di purificazione a motivo dei peccati ivi deposti. Era il giorno dell’espiazione e cadeva una volta l’anno (Le 16).

Per quale motivo il santuario celeste aveva bisogno di essere purificato? Per analogia, possiamo dire che i peccati confessati di quanti hanno accettato Gesù sono stati «trasferiti» nel santuario celeste, proprio come i peccati degli Israeliti pentiti venivano trasferiti nel santuario terreno. In occasione del giorno dell’espiazione venivano uccisi diversi animali, simbolo della futura morte di Gesù: in questo modo i peccatori erano in grado di espiare.

E se nel giorno dell’espiazione il santuario veniva purificato, tanto più ne ha bisogno quello celeste, dove il solo sangue di Cristo ci aiuta a superare il giudizio. La purificazione del santuario di cui parla Daniele 8:14 è la controparte celeste del servizio terreno, dove il messaggio fondamentale è il seguente: noi, in quanto peccatori, abbiamo bisogno del sangue del Messia perché perdoni i nostri peccati e consenta di passare indenni il giudizio.

`Leggere Ebrei 9:23-28. Perché questi versetti confermano che abbiamo ottenuto la salvezza in Cristo mediante il suo sacrificio?`