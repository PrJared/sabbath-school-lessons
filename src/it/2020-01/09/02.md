---
title:  Il montone e il capro
date:  23/02/2020
---

`Leggere Daniele 8. Di cosa parla questa visione e quali sono le similitudini con quanto abbiamo letto ai capitoli 2 e 7?`

Come ai capitoli 2 e 7, siamo in presenza di un’altra visione centrata sull’ascesa e la caduta degli imperi di questo mondo, seppure con un diverso tipo di simbolismo a sua volta collegato direttamente al santuario di Dio. In questo caso, i simboli del montone e del capro vengono utilizzati per la loro attinenza con il rituale in uso nel santuario in occasione del giorno dell’espiazione, un tempo di giudizio per l’antico Israele. Montoni e capri erano destinati alle offerte sacrificali nel servizio del santuario, ma solo nel giorno dell’espiazione le due specie vengono citate insieme. Ne consegue che questi animali sono scelti intenzionalmente per evocare il giorno dell’espiazione, tema centrale della visione. Via via che quest’ultima si dipana, Daniele vede un montone cozzare in tre diverse direzioni: occidente, settentrione e meridione (8:4). 

Il triplo movimento indica l’espansione di questo potere: «Nessun animale poteva resistergli e non c'era nessuno che potesse liberare dal suo potere; esso faceva quello che voleva e diventò grande» (v. 4). Come spiega l’angelo, il montone con le due corna rappresenta l’Impero medo-persiano (v. 20) e quelle direzioni verosimilmente intendevano indicare letteralmente le tre principali conquiste di questa potenza terrena.

Poi emerge un capro con un grande corno, a rappresentare l’Impero greco-macedone sotto la guida di Alessandro Magno (v. 21). Il fatto che il capro si muova «senza toccare il suolo» (v. 5) significa che si sposta con rapidità, un simbolismo che richiama la velocità delle conquiste di Alessandro, presentato in Daniele 7 con le sembianze di un leopardo alato. Ma, come spiega la profezia, quando il capro «si irrobustì… il suo gran corno si spezzò» (v. 8) e al suo posto spunteranno quattro grandi corna, che si estendono fino ai quattro quadranti della bussola. La profezia si compie quando, nel giugno del 323 a.C, all’età di 33 anni, Alessandro muore a Babilonia, e il suo regno viene diviso tra i suoi quattro generali.

`Tra Daniele 2:38 e Daniele 8:20-21 ci accorgiamo che ci sono stati rivelati i nomi di tre dei quattro imperi apparsi nelle visioni. Questa straordinaria certezza non è forse la conferma della correttezza di interpretazione di queste profezie?`