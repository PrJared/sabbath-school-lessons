---
title:  La festa di Baldassar
date:  02/02/2020
---

`Leggere Daniele 5:1-4 parallelamente a Daniele 1:1-2. Cosa fa di così orribile Baldassar? In che modo rivela il suo vero carattere? Confronta il suo agire con Apocalisse 17:4-6. Quali analogie riscontri?`

Il re comanda che i sacri utensili del tempio di Gerusalemme siano usati come coppe con le quali ubriacarsi. Nabucodonosor aveva sottratto quelle coppe al tempio, collocandole però nella casa della sua divinità, a sottolineare perlomeno il suo rispetto per le cose sacre. Ma Baldassar le trasforma in utensili da profanare. Mentre bevono da quelle coppe sacre, i signori del re «lodarono gli dèi d'oro, d'argento, di bronzo, di ferro, di legno e di pietra» (Da 5:4). È opportuno sottolineare come vengano menzionati i sei materiali. I babilonesi usavano il sistema sessagesimale (basato sul numero 60), e non quello decimale utilizzato oggi. Le sei categorie di divinità rappresentavano quindi la totalità delle figure sacre babilonesi e la pienezza di quel sistema religioso. Da sottolineare come l’ordine dei materiali segua quello dei componenti della statua di Nabucodonosor, tranne nel caso del legno, che sostituisce l’argilla. Come nel sogno, la pietra compare per ultima e sebbene in questa circostanza rappresenti il materiale degli idoli, essa evoca anche il giudizio divino sugli imperi terreni (Da 2:44-45), di cui Babilonia è simbolo.

La festa è un ritratto appropriato della Babilonia degli ultimi tempi presentata nell’Apocalisse. Come Baldassar, la donna della Babilonia finale tiene in mano una coppa d’oro e offre una bevanda avvelenata alle nazioni. In altre parole, per mezzo di false ideologie e di un sistema di adorazione distorto, la nuova Babilonia attira il mondo al male (Ap 17:4-6), ignara del giudizio che si abbatterà su di essa, quel giudizio che un giorno si manifesterà.

`In che modo la società e la cultura contemporanee profanano la verità della parola di Dio? Quanta attenzione ci viene richiesta per evitare di prendere parte a quella profanazione?`