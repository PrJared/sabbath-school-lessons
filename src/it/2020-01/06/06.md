---
title:  La caduta di Babilonia
date:  06/02/2020
---

`Leggere Daniele 5:29-31 e Apocalisse 14:8;16:19 e Apocalisse 18:2. Perché la caduta di Baldassar rimanda a quella della Babilonia finale?`

A prescindere dai suoi sbagli, Baldassar è uomo di parola. Nonostante le pessime notizie, è soddisfatto per l’interpretazione fornita da Daniele e concede così al profeta i doni promessi. Tutto lascia intendere che accogliendo quel messaggio, il re, implicitamente, riconosca la realtà del Dio di Daniele. Questi, sorprendentemente, accetta quei doni rifiutati prima, forse perché non potranno più influenzare la sua interpretazione. Anche perché, a quel punto, si rivelano del tutto privi di significato dal momento che l’impero è sul punto di crollare. Quindi, il profeta li accetta per una questione di cortesia, sapendo bene che occuperà la terza carica del regno solo per poche ore.

Esattamente come annunciato, Babilonia cade, anche molto rapidamente; mentre il re e i suoi cortigiani si ubriacano, la città viene conquistata senza una battaglia. Secondo lo storico Erodoto, i Persiani scavarono un canale per deviare il corso del fiume Eufrate e marciarono dentro la città risalendone il letto asciutto. Quella stessa notte Baldassar viene ucciso. Suo padre, il re Nabonide, ha già lasciato la città e si arrenderà subito ai nuovi governanti. E così termina il più grande impero che l’umanità abbia conosciuto fino a quel momento. Babilonia, la testa d’oro, non esiste più.

«A Baldassar erano state offerte varie opportunità per conoscere e per fare la volontà di Dio. Aveva assistito alla cacciata di suo nonno Nabucodonosor dalla società degli uomini. Aveva visto la notevole capacità intellettuale, di cui l’orgoglioso monarca si vantava, sottrattagli da colui che gliel’aveva donata. Aveva visto il re mandato via dal suo regno, diventare simile agli animali dei campi. Ma l’amore di Baldassar per lo svago e per l’autocelebrazione cancellarono gli insegnamenti che non avrebbe mai dovuto dimenticare; e commise peccati simili a quelli che fecero giungere segnali di giudizio nei confronti di Nabucodonosor. Sprecò le opportunità generosamente concessegli,Bible Echo trascurando di utilizzarle per arrivare alla conoscenza della verità» - , 25 aprile 1898.