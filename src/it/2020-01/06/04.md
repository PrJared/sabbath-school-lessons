---
title:  L’entrata in scena della regina
date:  04/02/2020
---

`Leggere Daniele 5:9-12. Cosa dice la regina a proposito di Daniele e perché il re avrebbe già dovuto saperlo?`

Mentre nel salone, teatro del festino, regna la confusione per via dell’indecifrabile messaggio comparso sulla parete, arriva la regina e offe una soluzione al re disorientato, ricordandogli di Daniele, la cui abilità nell’interpretare i sogni e risolvere misteri era stata dimostrata al tempo di Nabucodonosor. Se Baldassar fosse stato intelligente come il suo predecessore, avrebbe saputo a chi rivolgersi. L’intervento della regina si rivela necessario per il monarca, che a questo punto pare del tutto incapace di decidere sul da farsi. Le sue parole suonano come un rimprovero a Baldassar per avere trascurato l’unica persona del regno in grado di interpretare quella scritta. A quelle aggiunge anche una sorta di curriculum vitae di Daniele: il profeta possiede lo Spirito del Dio santo, conoscenza, lungimiranza e un eccellente temperamento; è in grado di capire, interpretare i sogni e risolvere rebus e spiegare gli enigmi; al tempo di Nabucodonosor è stato collocato più in alto di magi, astrologi, Caldei e indovini (Dn 5:11-12).

A questo punto ci domandiamo di nuovo come mai Baldassar lo abbia ignorato. Il testo non risponde direttamente a questo interrogativo, ma presumiamo che Daniele, in quel momento, dopo aver servito il re almeno fino al terzo anno del suo regno (Dn 8:1,27), non sia più in servizio attivo. Un fattore potrebbe derivare dalla sua età, probabilmente intorno agli 80 anni, e magari il sovrano avrà voluto sostituire la vecchia dirigenza con una generazione più giovane. O forse avrà deciso di ignorare Daniele deliberatamente perché non voleva prendere alcun impegno nei confronti del suo Dio. Ma quale che sia la ragione, o le ragioni, colpisce che un personaggio con la carriera di Daniele abbia potuto essere scordato così repentinamente.

`Leggere Romani 1:16-32. Perché i princìpi che emergono da questo passaggio si manifestano nella storia appena descritta, così come anche nel mondo contemporaneo?`