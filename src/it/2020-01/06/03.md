---
title:  Un ospite non invitato
date:  03/02/2020
---

`Leggere Daniele 5:5-8. Che cosa accade e perché il re reagisce in quel modo? Quali sono le analogie con Daniele 2 e perché risultano importanti? Leggere anche Salmi 96:5 e Colossesi 1:15-17.`

Come già fatto da Nabucodonosor nelle precedenti crisi (Da 2:2;4:7), anche Baldassar convoca gli astrologi, i Caldei e gli incantatori perché chiariscano quella misteriosa scritta. Per essere certo del buon esito, promette loro onori stravaganti: abiti di porpora, un colore che nell’antichità indossavano solo i reali (Et 8:15), una collana d’oro, simbolo di elevato status sociale (Ge 41:42), e il ruolo di terza carica del regno. Quest’ultima onorificenza riflette accuratamente le circostanze storiche di Babilonia in quel tempo. Poiché Baldassar era coreggente insieme al padre Nabonide, offre la terza carica. Nonostante le ricompense annunciate, i saggi non riescono nemmeno stavolta a fornire una spiegazione.

Il re cerca così di trovare sapienza nel posto sbagliato, commettendo il più grave dei peccati. Gli esperti babilonesi non sono in grado di rivelare il significato del messaggio, seppure scritto in aramaico, la loro lingua, perché non sanno dare un senso a quelle parole. Questo ci ricorda quello che Dio disse tramite Isaia: «la saggezza dei suoi saggi perirà e l'intelligenza dei suoi intelligenti sparirà» (Is 29:14). Dopo avere citato questo passo, l’apostolo Paolo dichiara: «Dov'è il sapiente? Dov'è lo scriba? Dov'è il contestatore di questo secolo? Non ha forse Dio reso pazza la sapienza di questo mondo? Poiché il mondo non ha conosciuto Dio mediante la propria sapienza, è piaciuto a Dio, nella sua sapienza, di salvare i credenti con la pazzia della predicazione» (1 Co 1:20-21). Alcune verità sono troppo importanti per essere lasciate alla libera interpretazione degli uomini ed è per questo che Dio ce le rivela.

`Pensiamo ai doni promessi e alla loro inutilità. Ci rendiamo conto di quanto possano essere volatili le cose di questo mondo e dell’importanza di avere sempre presente nella mente la prospettiva dell’eternità?`