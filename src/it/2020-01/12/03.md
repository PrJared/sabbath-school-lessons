---
title:  Profezie sulla Siria e l’Egitto
date:  16/03/2020
---

`Leggere Daniele 11:5-14. Che cosa succede?`

In seguito alla morte di Alessandro Magno, il vasto Impero greco viene diviso tra i suoi quattro generali. Due di essi, Seleuco in Siria (nord) e Tolomeo in Egitto (sud) tramano per stabilire dinastie destinate a combattersi per il controllo dei territori.

La maggior parte degli studiosi biblici è concorde nel far coincidere i conflitti tra il re del settentrione e quello del mezzogiorno, profetizzati in Daniele 11:5-14, con le tante guerre che hanno coinvolto queste due dinastie. Secondo la profezia, ci sarebbe stato un tentativo per unirle mediante un matrimonio, ma quell’alleanza ebbe vita breve (v. 6). Secondo fonti storiche, Antioco II Theos (261-246 a.C.), nipote di Seleuco I, sposò Berenice, figlia di un re egiziano, Tolomeo II Filadelfo. Tuttavia, il patto non durò e il conflitto che coinvolgeva direttamente il popolo di Dio riesplose presto. Il capitolo 11 del libro di Daniele riguarda dunque alcuni importanti eventi che avranno delle ripercussioni sul popolo di Dio nei secoli a venire.

Di nuovo ci poniamo la domanda sul motivo che spinge il Signore a rivelare in anticipo tutti questi dettagli relativi alle guerre che coinvolgono regni in conflitto reciproco per la supremazia di quella parte del mondo. La ragione è semplice: quelle guerre hanno ripercussioni sul popolo di Dio, così il Signore annuncia per tempo le difficoltà che i suoi fedeli dovranno fronteggiare negli anni a venire. Inoltre, Dio è il Signore della storia, e quando confrontiamo il testo profetico con gli avvenimenti storici ci accorgiamo che le profezie si sono avverate. Il Dio che predice le vicissitudini di quei regni ellenici è il Dio che conosce il futuro, degno della nostra fiducia e della nostra fede. È un Dio grande, non un idolo creato dall’immaginazione dell’uomo. Egli non si limita a dirigere il corso degli eventi storici, ma fa lo stesso con le nostre vite, se solo glielo consentiamo.

`Leggere Isaia 46:9-10. Quanta teologia cristiana basilare è presente in questi due versetti e quale grande speranza ci trasmettono?`