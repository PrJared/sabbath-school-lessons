---
title:  Eventi finali
date:  19/03/2020
---

`Leggere Daniele 11:40-45. Che cosa accade in questo brano?`

Le frasi a seguire ci aiutano nella comprensione di questo testo:

Tempo della fine: questa espressione compare solo nel libro di Daniele (8:17; 11:35,40; 12:4,9). Una disamina delle profezie in esso contenute indica che il tempo della fine si estende dalla prigionia del papa, nel 1798, fino alla risurrezione dei defunti (Da 12:2).

Re del settentrione: questo titolo designa da principio, geograficamente, la dinastia seleucide, ma poi si riferisce prima alla Roma pagana, poi a quella papale. Di conseguenza, non identifica una località geografica, ma il nemico spirituale del popolo di Dio. Inoltre, occorre notare che il re del settentrione rappresenta una contraffazione del vero Dio, nella Bibbia associato simbolicamente al settentrione (Is 14:13).

Re del mezzogiorno: titolo che identifica la dinastia tolemaica in Egitto, a sud della terra santa. Ma a mano a mano che la profezia si sviluppa, acquisisce una dimensione teologica, tanto che alcuni studiosi lo associano all’ateismo. Come dice Ellen G. White, commentando il riferimento all’Egitto in Apocalisse 11:8: «questo è ateismo» - GC, p. 269 [cap. 15, p. 234].

Il bel monte santo: nell’Antico Testamento quest’espressione indicava Sion, capitale e cuore di Israele, geograficamente collocata nella terra promessa. Dopo la croce, il popolo di Dio non risponde più a criteri di definizione etnica e geografica. Perciò, il bel monte santo deve essere una descrizione simbolica del popolo di Dio sparso in tutto il mondo.

A questo punto, forse, possiamo interpretare in questo modo gli eventi: 

1. Il re del mezzogiorno attacca quello del settentrione: la rivoluzione francese tentò di sradicare la religione e di sconfiggere il papato, ma fallì.
2. Il re del settentrione attacca e sconfigge quello del meridione: le forze della religione guidate dal papato e dai suoi alleati sconfiggeranno alla fine quelle atee e formeranno una coalizione insieme al nemico battuto.
3. Edom, Moab e buona parte di Ammon scamperanno dalle sue mani: alcuni di quelli non conteggiati come appartenenti al popolo del vero Dio si uniranno al gregge nell’ultima ora.
4. Il re del settentrione si prepara ad attaccare il monte santo, ma giunge la sua fine: le forze del male vengono distrutte e si afferma il regno di Dio.