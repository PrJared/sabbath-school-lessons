---
title:  Roma e il principe dell’alleanza
date:  17/03/2020
---

`Leggere Daniele 11:16-28. Nonostante la difficoltà del testo, quali immagini qui presenti ricorrono altrove nel libro di Daniele?`

Daniele 11:16 sembra descrivere una transizione di potere dai re ellenisti alla Roma pagana: «L'invasore venuto contro il re del mezzogiorno farà ciò che gli piacerà, non essendovi chi possa resistergli, e si fermerà nel paese splendido, il quale sarà interamente in suo potere» (11:16). Il paese splendido è Gerusalemme, un’area nella quale è esistito l’antico Israele, e la nuova potenza che subentra in quel territorio è la Roma pagana, appunto. Il medesimo evento viene rappresentato anche nell’espansione orizzontale del piccolo corno, che raggiunge il paese splendido (8:9). Pare evidente che la potenza padrona del mondo in questa fase sia Roma. 

Alcuni indizi suppletivi nel testo biblico rafforzano questa percezione. Per esempio, l’«esattore» non può che essere Cesare Augusto, durante la cui reggenza è nato Gesù, dato che Giuseppe e Maria viaggiano a Betlemme per il censimento (11:20). E ancora, secondo la profezia, a questo imperatore farà seguito un «uomo spregevole» (v. 21). Come ci racconta la storia, ad Augusto successe Tiberio, suo figlio adottivo, noto per essere stato un imperatore eccentrico e ignobile. Non solo: secondo il testo biblico, fu durante il regno di Tiberio che il «principe del patto» sarebbe stato tolto (v. 22). Un riferimento palese alla crocifissione di Cristo, chiamato anche «unto» (9:25), dal momento che viene messo a morte proprio durante il suo regno. Il riferimento a Gesù, quale «principe del patto», è un efficace indicatore che ci aiuta a cogliere il flusso degli eventi storici, offrendo ancora una volta al lettore la chiara dimostrazione della straordinaria preconoscenza da parte di Dio. Questi ha avuto ragione su tutto quello che è stato predetto in queste profezie e, di conseguenza, è certamente degno di credito in merito alle cose che avverranno nel futuro e di cui ci ha parlato.

`Gesù di Nazaret, il «principe del patto», viene rivelato in questi passi. In che modo questo ci aiuta a capire che, nonostante gli intrighi e le bassezze della politica, egli resta centrale nella Scrittura?`