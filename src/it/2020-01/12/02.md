---
title:  Profezie sulla Persia e la Grecia
date:  15/03/2020
---

`Leggere Daniele 11:1-4. Quali sono alcuni elementi comuni alle precedenti profezie studiate nel libro di Daniele?`

Gabriele dice a Daniele che sorgeranno tre re dalla Persia, ai quali ne farà seguito un quarto, il più ricco di tutti, che provocherà la Grecia. 

Dopo Ciro sono succeduti tre sovrani che hanno esercitato il dominio sulla Persia: Cambise (530-522 a.C.), il falso Smerdi (522 a.C.) e Dario I (522-486 a.C.). Il quarto re è Serse, citato nel libro di Ester con il nome di Assuero. È estremamente ricco (Et 1:1-7) e guida un vasto esercito contro l’invasione della Grecia, come predetto dalla profezia. Ma, nonostante la sua forza, viene respinto da un manipolo più piccolo di valorosi soldati greci.

In Daniele 11:3 non è difficile riconoscervi Alessandro Magno, il re potente che sorge e diventa monarca assoluto del mondo antico. Egli muore all’età di 32 anni e non lascia alcun erede, così il regno viene diviso tra i suoi quattro generali: Seleuco controlla la Siria e la Mesopotamia, Tolomeo è a capo dell’Egitto, Lisimaco nella Tracia e porzioni di Asia minore, Cassandro in Macedonia e Grecia.

`Metti a confronto Daniele 11:2-4 con Daniele 8:3-8,20-22. In che modo questi testi contribuiscono a identificare in Alessandro le potenze qui descritte?`

Cosa ci insegna questo assortimento di nomi, date, luoghi ed eventi storici? Prima di tutto, che la profezia si è compiuta come predetto dal messaggero divino; la parola di Dio non sbaglia mai. Poi impariamo che Dio è Signore della storia. Nonostante la sensazione che la successione di poteri politici, leader e regni sia azionata dall’ambizione di imperatori, dittatori e politici di tutti i tipi, la Bibbia chiarisce che Dio ha il controllo finale e muoverà il timone della storia secondo il suo proposito, per poi arrivare allo sradicamento definitivo del male e alla costituzione del regno eterno di Dio.