---
title:  La prossima potenza
date:  18/03/2020
---

`Leggere Daniele 11:29-39. Qual è la potenza che sorge dopo la Roma pagana?`

Daniele 11:29-39 fa riferimento a un nuovo sistema di potere che, sebbene si collochi in continuità con l’Impero romano pagano e ne erediti alcune caratteristiche, sembra comunque distinguersi per certi aspetti. Il testo biblico dice che «quest'ultima volta l'impresa non riuscirà come la prima» (v. 29). Andando avanti nella lettura scopriamo che agisce come un potere religioso e dirige i suoi attacchi principalmente contro Dio e il suo popolo. Diamo un’occhiata ad alcuni dei misfatti perpetrati da questo re. 

1. Egli «riverserà la sua ira contro il patto santo» (v. 30), un cenno al patto di salvezza di Dio, cui il re si oppone.
2. Il re produrrà delle forze che «profaneranno il santuario… sopprimeranno il sacrificio quotidiano» (v. 31). Al capitolo 8 abbiamo letto che il piccolo corno abbatte le fondamenta del santuario di Dio e rimuove i «sacrifici quotidiani» (v. 11). Lo si deve interpretare come un’aggressione spirituale contro il ruolo di Cristo nel santuario del cielo.
3. In conseguenza di tale attacco, questo potere colloca «l’abominazione della desolazione» nel tempio di Dio. L’espressione parallela «trasgressione della desolazione» rimanda alle azioni intrise di apostasia e ribellione compiute dal piccolo corno (8:13).
4. Questo potere perseguita il popolo di Dio: «E di quei saggi alcuni cadranno per essere affinati, purificati, resi candidi fino al tempo della fine» (v. 35). Altra immagine che ci ricorda il piccolo corno, che fa cadere a terra una parte dell’esercito del cielo e delle stelle e le calpesta (8:10; cfr. con Da 7:25).
5. Questo re «si esalterà al di sopra di ogni dio e pronuncerà parole inaudite contro il Dio degli dèi» (11:36). Prevedibilmente, il piccolo corno pronuncia anche «parole arroganti» (7:8), persino contro Dio (v. 25).

`Potremmo citare altre analogie, ma, considerato quanto letto nei capitoli 7 e 8, di chi si sta parlando e perché è importante rimanere saldamente coerenti con la sua identificazione?`