---
title:  La statua d’oro
date:  19/01/2020
---

`Leggere Daniele 3:1-7. Che cosa, presumibilmente, spinge il re a far costruire questa statua?`

Tra il sogno e la costruzione della statua si calcola siano trascorsi circa vent’anni. Nonostante ciò, sembra che il re non possa più dimenticarlo, come anche il fatto che Babilonia sia destinata a essere soppiantata da altre potenze. Non contento di essere solo la testa d’oro, Nabucodonosor vuole essere rappresentato da una statua intera fatta di quel metallo, per comunicare ai suoi sudditi che il suo regno durerà per tutto il corso della storia. Questo atteggiamento di estremo orgoglio ricorda quello dei costruttori della torre di Babele, i quali, con arroganza, cercano di lanciare la sfida a Dio in persona. Ecco, in questa circostanza, Nabucodonosor si dimostra non meno arrogante. Ha ottenuto tanto come sovrano di Babilonia, e non può convivere con l’idea che alla fine quel suo regno sarà sostituito. Quindi, in preda all’autoesaltazione, fa costruire una statua che evochi il suo potere e valuti anche la lealtà dei sudditi. Anche se non è chiaro chi volesse rappresentare quella statua, se una divinità o il sovrano stesso, ricordiamo che nei tempi antichi le linee di demarcazione tra politica e religione spesso si confondevano, se mai esistessero. Inoltre, occorre ribadire che Nabucodonosor ha già avuto due opportunità per conoscere il vero Dio. In occasione della prima, ha messo alla prova i giovani Ebrei scoprendoli dieci volte più saggi rispetto agli altri omologhi babilonesi; nella seconda, dopo che i suoi esperti di fiducia non sono riusciti a ricordargli il sogno, è grazie a Daniele che riesce a ricomporre quella situazione e a capirne l’interpretazione. Alla fine, il re ammette la superiorità del Dio di Daniele ma, sorprendentemente, quei precedenti insegnamenti teologici non impediscono a Nabucodonosor di fare ritorno all’idolatria. Perché? Con ogni probabilità, per orgoglio. L’uomo peccatore oppone resistenza quando si tratta di ammettere che le sue conquiste materiali e intellettuali sono vanità destinate a scomparire. Talvolta rischiamo di agire come piccoli Nabucodonosor, per esempio, quando diamo troppa attenzione ai nostri traguardi e ci dimentichiamo quanto siano privi di senso alla luce dell’eternità.

`Come evitare di ripetere il medesimo errore di Nabucodonosor?`