---
title:  L’appello ad adorareLa prova del fuoco
date:  20/01/2020
---

`Leggere Daniele 3:8-15 e Apocalisse 13:11-18. Quali analogie si possono cogliere tra ciò che avviene ai tempi di Daniele e quello che invece accadrà nel futuro?`

La statua d’oro, che si erge nella pianura di Dura, il cui nome in accadico significa «luogo cinto da mura», conferisce a quell’area l’impressione di essere un grande santuario. Come se non bastasse, la vicina fornace può evocare un altare. La musica babilonese deve essere parte della liturgia; vengono elencati sette strumenti, quasi a voler trasmettere la completezza e l’efficacia del protocollo di adorazione.

Oggi veniamo bombardati da appelli all’adozione di nuovi stili di vita, nuove ideologie e ad abbandonare il nostro impegno nei confronti dell’autorità divina che si esprime nella sua Parola, pronti a sottomettere la nostra lealtà ai successori contemporanei dell’Impero babilonese. Il richiamo del mondo talvolta sembra travolgente; ricordiamoci però che è necessario offrire totale devozione solo al Dio creatore. 

Secondo il calendario profetico, stiamo vivendo nell’ultima fase della storia di questa terra. Apocalisse 13 anticipa che i suoi abitanti saranno chiamati ad adorare l’immagine della bestia. Quell’entità farà sì che a «tutti, piccoli e grandi, ricchi e poveri, liberi e servi, fosse posto un marchio sulla loro mano destra o sulla loro fronte» (v. 16). Vengono citate sei categorie di persone che rendono onore all’immagine della bestia: «piccoli e grandi, ricchi e poveri, liberi e schiavi». Il suo numero è 666. Ciò dimostra che la statua fatta erigere da Nabucodonosor non è altro che una riproduzione di ciò che la Babilonia escatologica farà negli ultimi giorni (vedi Daniele 3:1 per il simbolismo dei numeri 6 e 60). Facciamo dunque molta attenzione a ciò che traspare da questa narrazione e a come Dio diriga gli affari di questo mondo.

`Adorare non significa semplicemente inginocchiarsi davanti a qualcosa o a qualcuno per esprimergli lealtà. In quale altro modo più subdolo si può adorare qualcosa che non sia il Signore?`