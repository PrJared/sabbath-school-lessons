---
title:  Il quarto uomo
date:  22/01/2020
---

`Leggere Daniele 3:19-27. Che cosa accade? Chi è l’altra persona che compare tra le fiamme?`

Dopo aver fatto gettare i tre Ebrei nel fuoco, Nabucodonosor è sconvolto quando si accorge della presenza di una quarta persona all’interno della fornace. In un momento di ispirazione, il re la identifica nella figura di «un figlio degli dèi» (3:25). Non può dire di più, ma noi sappiamo chi fosse la quarta persona. Appare ad Abraamo prima della distruzione di Sodoma e Gomorra, lotta con Giacobbe accanto al ruscello Jabbok, e si rivela a Mosè sotto forma di un pruno ardente. Si tratta della parola di Dio prima dell’incarnazione (Gesù Cristo), venuta a mostrare che Dio soccorre il suo popolo in ogni tribolazione. «Il Signore, però, non dimenticò i suoi figli. Quando i tre giovani furono gettati nella fornace, il Salvatore si presentò direttamente in mezzo a loro e camminò con loro nel fuoco. In presenza del Signore, creatore del caldo e del freddo, le fiamme persero il loro potere distruttivo»PK - , pp. 508,509 [cap. 41, p. 293].

Come dice Dio in Isaia: «Quando passerai attraverso le acque io sarò con te, o attraverserai i fiumi, non ti sommergeranno; quando camminerai in mezzo al fuoco, non sarai bruciato e la fiamma non ti consumerà» (Is 43:2). Anche se storie come questa ci piacciono, sollevano interrogativi sui motivi che impediscono a Dio di liberare miracolosamente altri suoi figli dalla persecuzione per motivi di fede. Quegli uomini conoscono di certo l’esperienza di Isaia e Zaccaria, condannati a morte da re malvagi. Nel corso di tutta la storia sacra, fino ai giorni nostri, cristiani fedeli hanno sopportato terribili sofferenze che per loro si sono concluse non con una liberazione miracolosa, ma con una dolorosa morte. Nel racconto di Daniele 3 il fedele viene straordinariamente liberato ma, lo sappiamo, generalmente non accade così.

`Qual è la liberazione miracolosa che riceveranno tutti i fedeli di Dio, indipendentemente dalla sorte toccata loro su questa terra?`