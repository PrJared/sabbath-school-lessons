---
title:  Il segreto di una grande fede
date:  23/01/2020
---

Riflettendo sull’esperienza di Sadrac, Mesac e Abed-Nego, è lecito domandarsi: qual è il segreto di una fede così salda? Dove hanno trovato la forza per essere disposti ad ardere vivi piuttosto che adorare quella statua? Pensiamo a tutti i ragionamenti che possono aver fatto per giustificare l’eventuale sottomissione agli ordini del re. Eppure, anche se presero consapevolezza della loro possibile morte, come è successo a tanti altri, sono rimasti saldi.

`Leggere Ebrei 11. Cosa ci dice a proposito della fede?`

Per arrivare ad avere una fede simile, occorre prima capire cosa sia la fede. Qualcuno ha una percezione quantitativa di essa; misura la propria sulla base delle risposte che crede di ricevere da Dio. Si reca al centro commerciale e prega per poter trovare un parcheggio. Se ciò si verifica, si convince di avere una grande fede. Se non ci sono posti liberi, magari pensa di non averne abbastanza, perché non ha ascoltato la sua preghiera. Una comprensione della fede di questo tipo diventa pericolosa perché tenta di manipolare il Signore e non fa i conti con la sua sovranità e saggezza.

La vera fede, invece, come hanno manifestato gli amici di Daniele, si misura sulla qualità della nostra relazione con Dio e genera assoluta fiducia in lui. La fede autentica non cerca di piegare la volontà divina a conformarsi alla nostra, anzi, la sottomette alla sua. I tre giovani Ebrei non sanno esattamente che cosa Dio ha in mente per essi quando decidono di sfidare il re, decidono di fare la cosa giusta a dispetto delle conseguenze. Ecco che cosa caratterizza una fede davvero matura. Dimostriamo di avere una fede vera quando preghiamo Dio chiedendogli cose precise, ma confidando che egli farà ciò che è meglio per noi, anche se talvolta non capiremo che cosa sta succedendo o perché.

`In che modo possiamo esercitare la nostra fede, giorno dopo giorno, anche nelle «piccole cose»? Perché proprio le piccole cose, se vissute con fede, si rivelano le più importanti?`