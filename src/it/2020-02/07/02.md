---
title:  Capire la Scrittura
date:  10/05/2020
---

`Leggere 2 Timoteo 3:16-17. Per quale scopo ci è stata data la Bibbia?`

La Bibbia è stata scritta come testimonianza dell’azione di Dio nella storia, del suo piano per riscattare l’umanità caduta e per educarci in tutte le vie della giustizia. Il Signore ha scelto di farlo utilizzando il linguaggio umano, rendendo comprensibili i suoi pensieri e le sue idee. Salvando Israele dall’Egitto, egli ha scelto una nazione precisa per trasmettere il suo messaggio a tutti gli abitanti della terra, consentendole di comunicare la sua Parola mediante il loro idioma, l’ebraico (in alcune parti l’aramaico, simile comunque all’ebraico). L’affermazione della cultura greca ha offerto una nuova opportunità, veicolando il Nuovo Testamento mediante la lingua universale greca, ampiamente parlata all’epoca in quella parte del mondo. 

Questa lingua «universale» ha permesso agli apostoli e alla chiesa primitiva, dopo la morte di Cristo, di diffondere in lungo e in largo il messaggio con nuovo zelo missionario. In seguito, l’apostolo Giovanni «ha attestato come parola di Dio e testimonianza di Gesù Cristo tutto ciò che ha visto» (Ap 1:2). In questo modo, la Bibbia indica la continuità di questa testimonianza «ispirata» dal primo all’ultimo autore della Scrittura.

`Leggere Deuteronomio 32:46-47. Perché per i figli d’Israele era così importante ubbidire a «tutte le parole di questa legge» (v. 46), ovvero la Torah? In che senso la parola di Dio «prolunga i nostri giorni»? Cosa potrebbe significare nel nostro attuale contesto?`

C’è chi non solo gode del privilegio di avere la Bibbia tradotta nella propria lingua, ma addirittura in più versioni. Altri, quando va bene, dispongono di un’unica traduzione. Ma indipendentemente da ciò, il punto chiave è apprezzarla in quanto parola di Dio e, soprattutto, osservarne i suoi precetti.

`Per quale motivo non sarà mai «senza valore» (v. 47) rispettare la parola di Dio e insegnarla ai nostri figli?`