---
title:  Le parole e il loro significato
date:  11/05/2020
---

Ogni lingua contiene vocaboli profondi e densi di significato difficili da tradurre adeguatamente con un altro vocabolo in un diverso idioma. Parole simili richiedono un ampio studio del loro utilizzo nella Bibbia per comprenderne la profondità del senso.

`Leggere 1 Re 3:6; Salmi 57:3;66:20;143:8; Michea 7:20. In che modo la misericordia e la bontà di Dio si prolungano fino alle sue creature?`

La parola ebraica chesed (misericordia) è una delle più ricche e profonde dell’Antico Testamento. Essa descrive l’amore, la benignità, la pietà e l’atteggiamento collaborativo di Dio nei confronti del suo popolo: «Tu hai trattato con gran benevolenza [chesed] il tuo servo Davide… tu gli hai conservato questa grande benevolenza» [chesed] (1 R 3:6); «Dio manderà la sua grazia [chesed] e la sua fedeltà» (Sl 57:3). A proposito di Israele è scritto «mostrerai la tua fedeltà a Giacobbe, la tua misericordia [chesed] ad Abraamo» (Mi 7:20). Sul vocabolo chesed sono stati scritti libri interi, nel tentativo di catturare la profondità della misericordia e dell’amore che Dio ha per noi.

`Leggere Numeri 6:24-26; Gb 3:26; Sl 29:11; Is 9:6 e Is 32:17. Cos’è la pace, o shalom, di cui si parla in questi versetti?`

Il termine ebraico shalom è spesso tradotto con «pace», ma il suo significato è molto più ampio e profondo. Si potrebbe rendere con parole come «completezza, integrità, benessere». La benedizione e la benignità di Dio ci conservano in una condizione di shalom, un dono divino (Nu 6:24-26). All’opposto, l’esperienza sofferta di Giobbe produce uno stato nel quale egli non si trova a proprio agio, perché gli manca lo shalom. In questo mondo tumultuoso è una grande benedizione accogliere il giorno del sabato pronunciando la parola shalom shabbat, perché la nostra comunione con Dio genera quella pace e integrità assolute cui la nostra vita ambisce.

`In che modo si può esprimere al meglio la realtà veicolata da queste parole che abbiamo appena studiato?`