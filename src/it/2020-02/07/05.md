---
title:  Testi e contesti
date:  13/05/2020
---

Le parole della Scrittura sono sempre inserite all’interno di un contesto, non hanno senso compiuto se le si estrapola. Un vocabolo trova il suo contesto immediato all’interno di una frase, e la prima cosa da comprendere è proprio questa unità. Poi abbiamo il contesto più ampio dell’unità complessiva nella quale si colloca la frase. Può trattarsi di un paragrafo, di un capitolo o di una serie di capitoli. È fondamentale comprendere al meglio il contesto delle parole e delle frasi, per evitare di arrivare a conclusioni sbagliate.

`Confrontare Genesi 1:27 con Genesi 2:7; poi leggere anche Genesi 2:15-23. Come interpretare, da questi brani e contesti differenti, la definizione di adam, parola ebraica che significa «uomo»?`

La ripetizione del termine bara’ in Genesi 1:27, come abbiamo già studiato, vuole evidenziare la creazione dell’uomo. Nel contesto di questo versetto, leggiamo ora che l’uomo viene definito «maschio e femmina». Significa che il termine ebraico adam, in questo brano, deve essere inteso come riferimento generico al genere umano.

Tuttavia, in Genesi 2:7, lo stesso vocabolo è invece utilizzato nella descrizione della creazione di Adamo dalla polvere della «terra» (in ebraico, si noti il gioco di parole, adamah). In questo caso si parla esclusivamente del maschio Adamo, perché Eva verrà creata in seguito e secondo una modalità completamente diversa. Abbiamo quindi a che fare con un’unica parola, che compare in due brani e contesti distinti e in due diversi capitoli, ma che in un caso definisce il genere umano (Ge 1:27), nell’altro l’uomo Adamo (2:7). Quest’ultimo è una persona che in seguito sarà rinominata nelle genealogie (Ge 5:1-5; 1 Cr 1:1; Lu 3:38) e in riferimento a Gesù, che diventa il «secondo Adamo» (Ro 5:12-14).

Così, come la parola Adamo si colloca in un testo specifico, anche il contesto della creazione di Adamo ed Eva è quello più allargato del racconto creativo di Genesi 1 e Genesi 2. Questo è ciò che si intende con unità più grande. Essa informa l’interprete dell’esistenza di tematiche, idee e sviluppi ulteriori. Genesi 2:4-25 è stato in qualche maniera definito il secondo racconto creativo, ma in realtà c’è solo una differenza nell’enfasi (lo vedremo la prossima settimana). A ogni modo, in entrambi i racconti ci vengono mostrate le origini precise dell’umanità.

`Uomo e donna, dunque il genere umano, sono creazioni dirette di Dio. Ci rendiamo conto quanto sia sciocca la «saggezza del mondo» (1 Co 1:20), secondo cui saremmo il prodotto del caso?`