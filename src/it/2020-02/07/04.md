---
title:  Ripetizione, modello linguistico e significato
date:  12/05/2020
---

Nel pensiero ebraico, ci sono vari modi per esprimere idee che rafforzano e sottolineano l’importanza dei concetti. Diversamente dagli idiomi europei, l’ebraico è privo di punteggiatura, così la struttura della lingua ha sviluppato altri modi per comunicare tali idee.

`Leggere Genesi 1:26-27 e Isaia 6:1-3. Quali parole vengono ripetute in questi brani? Perché il loro significato viene reso più chiaro dai diversi concetti introdotti mediante la ripetizione?`

Per riuscire a enfatizzare una determinata qualità divina l’autore ebraico la ripeteva tre volte. Quando la creazione giunge al culmine mediante l’azione divina, il testo sottolinea l’importanza unica della nascita del genere umano. Il soggetto di bara’, «creare», è sempre e solo Dio, attestando che solo lui ha il potere di creare senza dipendere dalla materia pre-esistente. Nel nostro caso, il testo parla della creazione dell’uomo: «Dio creò l'uomo a sua immagine; lo creò a immagine di Dio; li creò maschio e femmina» (Ge 1:27). Notare la triplice ripetizione del verbo «creare». Mosè ha rimarcato più volte il fatto che gli esseri umani sono creati da Dio, a sua immagine. Queste verità hanno alimentato la sua enfasi.

Nella visione e nella chiamata di Isaia, il serafino ripete le parole «Santo, santo, santo è il Signore degli eserciti!» (Is 6:3). L’enfasi viene posta sulla santità di un Dio grandioso, la cui presenza riempie il tempio. Santità espressa anche dalle parole di Isaia, mentre si trova alla presenza dell’Altissimo: «Guai a me, sono perduto!» (v. 5). Perfino un profeta della sua levatura, a confronto con la santità e il carattere di Dio, rabbrividisce per la propria indegnità. Ben prima, quindi, della descrizione fatta da Paolo sulla condizione di peccato dell’umanità e la necessità di un Salvatore (Ro 1:3), vediamo che la Bibbia manifesta la realtà della natura caduta del genere umano, anche in una persona «buona» come Isaia.

In Daniele 3 troviamo una ripetizione (con variazioni) della frase «Nabucodonosor fece una statua» (vv. 1,2,3,5,7,12,14,15,18). Per ben dieci volte nel capitolo viene reiterato il concetto, perché risalti il gesto di sfida di Nabucodonosor rispetto all’immagine che Dio gli ha rivelato tramite Daniele (2:31-45). In questo caso si punta a evidenziare il tentativo da parte dell’uomo di trasformarsi in una divinità da adorare, in contrapposizione al vero Dio, unico veramente degno della nostra adorazione.