---
title:  Libri e loro messaggio
date:  14/05/2020
---

Le unità più grandi della Bibbia sono i libri, scritti per scopi diversi e in contesti differenti. Alcuni hanno avuto la funzione di annunciare messaggi profetici, altre, sono compilazioni, come i Salmi. Poi ci sono i libri storici, come 1 e 2 Re, oppure le lettere indirizzate alle varie chiese, scritte prevalentemente da Paolo, ma anche da altri autori. Quando cerchiamo di comprendere il messaggio e il significato di un libro è importante partire da chi lo ha scritto e in quale ambiente. Molti libri hanno autori identificati; i primi cinque sono attribuiti a Mosè (Gs 8:31-32; 1 Re 2:3; 2 Re 14:6;21:8; Ed 6:18; Ne 13:1; Da 9:11-13; Ml 4:4). Lo confermano anche Gesù (Mr 12:26; Gv 5:46-47;7:19) e gli apostoli (At 3:22; Ro 10:5). In altri casi, ci sono autori non accertati (p.es., quelli dei libri di Ester e Rut, ma anche di alcuni libri storici come Samuele e Cronache).

`Leggere Genesi 15:1-5 e Genesi 22:17-18. Perché è importante sapere che la Genesi è stata scritta da Mosè?`

I libri da Esodo a Deuteronomio sono stati scritti da Mosè, naturalmente dopo l’esodo dall’Egitto. Ma poiché la Genesi è un libro fondamentale, in quanto narra l’azione di Dio dalla creazione fino al periodo dei patriarchi, è logico che la sua redazione sia antecedente all’Esodo. «Per anni, mentre vagava con il gregge in quei luoghi solitari, meditò sulle condizioni degli Ebrei oppressi. Ricordava il patto di alleanza che aveva unito Dio ai suoi padri e le promesse che costituivano l’eredità del popolo eletto: pregava il Signore giorno e notte per la liberazione d’Israele. Gli angeli lo circondavano della loro luce. Allora, ispirato dallo Spirito Santo, egli scrisse il libro della Genesi» - PP, p. 251 [cap. 22, p. 204]. La Genesi ci svela non solo le nostre origini, ma anche il piano della salvezza, o gli strumenti mediante i quali Dio redimerà l’umanità caduta. Un piano che diventa ancora più nitido grazie al patto che egli stabilisce con Abraamo, che prevede la promessa di far nascere attraverso il patriarca una grande nazione composta dalla sua «discendenza come le stelle del cielo e come la sabbia che è sul lido del mare» (Ge 22:17).

`Quali altre grandi verità ci sono state insegnate grazie alla Genesi?`