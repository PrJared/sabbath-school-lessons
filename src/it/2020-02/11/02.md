---
title:  Storicismo e profezia
date:  07/06/2020
---

Il metodo di riferimento adottato dagli avventisti per lo studio delle profezie è il cosiddetto storicismo. Si basa sull’idea secondo cui molte delle principali profezie bibliche seguono un flusso lineare ininterrotto della storia, dal passato al presente e verso il futuro. È un metodo assimilabile a quello dello studio della storia a scuola. Lo applichiamo perché è così che la Bibbia stessa interpreta per noi queste profezie.

`Leggere Daniele 2:27-45. Quali aspetti del sogno indicano una successione continua e ininterrotta di poteri nella storia? In che senso è la Bibbia stessa a indicarci come interpretare la profezia apocalittica?`

Osserviamo che il regno di Nabucodonosor viene identificato nella testa d’oro. In questo modo, Daniele attribuisce a Babilonia il titolo di primo regno (Da 2:38). Poi il profeta aggiunge: «Dopo di te sorgerà un altro regno… poi un terzo regno… poi vi sarà un quarto regno» (vv. 39,40). Il fatto che essi si susseguano uno dopo l’altro senza soluzione di continuità è implicito nell’immagine stessa, poiché ciascuno di quei regni è rappresentato da parti di un corpo più grande che si muovono dalla testa fino alle dita dei piedi. Queste parti sono collegate, proprio come il tempo e la storia.

In Daniele 7 e Daniele 8 non viene adottata un’immagine, ma specifici simboli di animali, anche se l’insegnamento non cambia. Abbiamo una sequenza ininterrotta di quattro poteri terreni (tre al capitolo 8), affermatisi nell’antichità, che hanno attraversato la storia fino a oggi e nel futuro, quando Cristo ritornerà e Dio stabilirà il suo regno eterno. L’immagine di Daniele 2 e le visioni successive dei capitoli 7 e 8 rappresentano quindi la base per l’interpretazione storicistica protestante della profezia, in cui gli avventisti ancora oggi si riconoscono.

`Leggere Giovanni 14:29. Cosa dice Gesù per aiutarci a comprendere meglio il meccanismo della profezia?`

`Quale vantaggio possiamo avere oggi, dato che molti eventi storici si sono già consumati?`