---
title:  La tipologia intesa come profezia
date:  11/06/2020
---

I simboli delle profezie apocalittiche, come quelli presenti in Daniele e Apocalisse, corrispondono a un singolo compimento. Per esempio, il capro corrisponde alla Grecia, un regno a sé (Da 8:21). È il testo stesso a esplicitarlo; la Bibbia non avrebbe potuto essere più chiara.

La tipologia, tuttavia, si concentra su persone, eventi o istituzioni reali dell’Antico Testamento che hanno corrispondenza nella realtà storica, ma rimandano a una realtà più grande e futura. L’uso della tipologia come metodo interpretativo ci riporta a Gesù e agli autori del Nuovo Testamento, ma è riscontrabile in alcuni casi nello stesso Antico Testamento. L’unico strumento per individuare un tipo e un antitipo è la sua stessa identificazione da parte di un autore ispirato della Scrittura.

`Leggere 1 Corinzi 10:1-13. A quali eventi storici si riferisce Paolo mentre ammonisce la chiesa di Corinto?`

Paolo fa riferimento alla realtà storica dell’Esodo e sviluppa una tipologia basata sull’esperienza degli antichi Ebrei nel deserto. In questo modo, egli dimostra che nelle intenzioni di Dio, il quale ispirò Mosè a fare un resoconto di quegli avvenimenti, «queste cose avvennero per servire da esempio a noi» (1 Co 10:6), esortando in questo modo l’Israele spirituale a resistere alla tentazione degli ultimi giorni.

**Indicare per ciascun versetto riportato qui sotto ogni tipo e antitipo che hanno trovato una corrispondenza, secondo quanto detto da Gesù e dagli autori del Nuovo Testamento.**

`Matteo 12:40`

`Giovanni 19:36`

`Giovanni 3:14-15`

`Romani 5:14`

`Giovanni 1:29.`

In ciascuno di questi casi, Gesù e gli autori del Nuovo Testamento applicano l’interpretazione basata su tipo e antitipo, che consente al valore profetico di emergere. In questo modo, anticipano un compimento di più alta portata della realtà storica.

`I servizi del santuario terreno erano tipo dell’intero piano della salvezza. Perché il messaggio del santuario è oggi ancora attuale e importante per ciascuno di noi?`