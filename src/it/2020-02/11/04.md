---
title:  Identificare il piccolo corno
date:  09/06/2020
---

Per secoli, i riformatori protestanti hanno identificato il piccolo corno di Daniele 7 e Daniele 8 nel papato. Come mai?

`Leggere Daniele 7:1-25;8:1-13. Quali sono le caratteristiche comuni del piccolo corno in entrambi i capitoli?`

Ecco sette caratteristiche comuni tra il piccolo corno di Daniele 7 e Daniele 8:

1. Sono entrambi chiamati corno;

2. Rappresentano entrambi un potere persecutorio (Da 7:21,25;8:10,24);

3. Tutti e due si autoesaltano e sono blasfemi (Da 7:8,20,25;8:10,11,25);

4. Hanno entrambi come bersaglio il popolo di Dio (Da 7:25;8:24);

5. Alcuni aspetti della loro azione sono definiti dal tempo profetico (Da 7:25;8:13,14);

6. Entrambi durano fino alla fine dei tempi (Da 7:25,26;8:17,19);

7. Tutti e due vengono distrutti grazie a un intervento soprannaturale (7:11,26; 8:25).

La storia identifica il primo regno nella città di Babilonia (Da 2:38), il secondo nella Medo-Persia (Da 8:20), il terzo nella Grecia (v. 21). Non ci sono dubbi sul fatto che dopo tali imperi arrivi sulla scena quello romano.

Nel capitolo 2 di Daniele, il ferro che rappresenta Roma prosegue fino ai piedi, nei quali si mescola all’argilla; il senso è chiaro: durerà fino alla fine dei tempi. Il piccolo corno di Daniele 7 arriva dopo la quarta bestia, ma rimane parte di essa.

Qual è quel potere sorto da Roma, la cui influenza politico-religiosa è proseguita per almeno 1.260 anni (Da 7:25)? Uno solo ha questi requisiti presentati nella profezia: il papato. Esso prese il potere subito nel periodo in cui l’Europa era devastata dalle dieci tribù barbare, e ne sradicò tre (v. 24). Il papato fu «diverso dai precedenti», una dichiarazione che attesta la sua unicità paragonata agli altri poteri. Il papato parlò «contro l'Altissimo» (v. 25) e «si innalzò fino al capo di quell'esercito» (Da 8:11) usurpando il ruolo di Gesù e sostituendolo con la figura del papa.

Il papato ha rappresentato il compimento della profezia che annunciava la persecuzione contro «i santi dell’Altissimo» (Da 7:25) e l’abbattimento di «una parte dell’esercito» (Da 8:10) durante la fase della controriforma, quando furono trucidati tantissimi protestanti. Il papato cercò di «mutare i giorni festivi e la legge» (Da 7:25) rimuovendo il secondo comandamento e modificando il quarto, con il passaggio dal sabato alla domenica.

`Nei capitoli di Daniele 2,7-8 sorge un potere destinato a durare fino alla fine dei tempi. Quale altro potrebbe essere, se non quello di Roma, attualmente nella fase papale? Stiamo affrontando un tema forse politicamente scorretto, ma per quale motivo quello relativo al messaggio dei tre angeli è un insegnamento determinante, quindi, un componente fondamentale della verità presente?`