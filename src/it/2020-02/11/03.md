---
title:  Il principio giorno = anno
date:  08/06/2020
---

Una delle chiavi interpretative dello storicismo è il principio secondo cui un giorno equivale a un anno. Molti studiosi lo hanno applicato nel corso dei secoli alle profezie di Daniele e Apocalisse, avendolo desunto da numerosi testi chiave e dal contesto immediato delle profezie stesse.

`Leggere Numeri 14:34 ed Ezechiele 4:6. In che modo tale principio viene esplicitato da Dio in persona?`

Questi brani ci mostrano chiaramente l’idea del principio di cui stiamo parlando. Ma come giustificarne l’utilizzo in alcune profezie temporali come Daniele 7:25;8:14; Apocalisse 11:2-3;12:6,14;13:5? Ci sono altri tre elementi a supporto di questo principio nelle profezie di Daniele e Apocalisse: l’utilizzo dei simboli, archi di tempo molto lunghi ed espressioni peculiari.

Partiamo dal primo elemento: la natura simbolica delle bestie e dei corni che rappresentano i regni suggerisce che anche i riferimenti temporali debbano essere considerati simbolicamente. Bestie e corni non devono essere presi alla lettera, sono simbolo di qualcos’altro. Quindi, poiché il resto della profezia è simbolica e non letterale, per quale motivo dovremmo considerare tali solo le profezie temporali?

Secondo elemento: molti avvenimenti e regni descritti nelle profezie coprono un arco di molti secoli, cosa che non avrebbe senso se dovessimo considerarle alla lettera. Una volta applicato il principio giorno = anno, notiamo che il tempo si adatta agli eventi in maniera straordinariamente precisa, cosa impossibile se interpretassimo letteralmente quelle profezie.

Per finire, le espressioni peculiari usate per indicare questi periodi di tempo presumono un’interpretazione simbolica. In altri termini, la modalità nella quale queste profezie vengono espresse (p.es. «2.300 sere e mattine» di Daniele 8:14) non è quella consueta quando ci si riferisce al tempo, quindi non possiamo che considerarle simboliche, non letterali.

`Esaminiamo la profezia delle 70 settimane, di Daniele 9:24-27. Leggiamo che «dal momento in cui è uscito l'ordine di restaurare e ricostruire Gerusalemme fino all'apparire di un unto, di un capo» (v. 25), passeranno 69 settimane letterali, ovvero 1 anno, 4 mesi e 1 settimana.`

`La profezia non ha alcun senso se interpretata in questo modo. Cosa succede invece se applichiamo il principio del giorno = anno?`