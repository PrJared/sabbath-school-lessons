---
title:  Isaia, Ezechia e Sennacherib
date:  01/06/2020
---

`Leggere Isaia 36:1-3;37:14-38. In questi brani, che narrano una massiccia aggressione assira contro Giuda, in che modo Dio salva il suo popolo?`

Nel 701 a.C., Sennacherib attacca Giuda. La Bibbia riporta la cronaca dell’evento, che lo stesso re Assiro ha voluto ricordare in diversi modi, come nei suoi annali storici, ritrovati nella città di Ninive, dove si vanta di avere «assediato e conquistato 46 sue (di Ezechia) città fortificate e innumerevoli villaggi». All’interno del suo palazzo a Ninive, Sennacherib celebra la vittoria sulla città giudea di Lachish, con dipinti in rilievo che adornano le pareti di una stanza centrale e che ricordano l’assedio e la battaglia. Scavi recenti a Lachish hanno fatto emergere i resti distrutti della città, che fu fatta bruciare da Sennacherib. Ma Gerusalemme viene miracolosamente risparmiata. Il re Assiro può rivendicare solo questo: «Per quanto riguarda Ezechia il giudeo, l’ho rinchiuso nella sua città come un uccello in gabbia». Non si fa alcun cenno a un’eventuale distruzione di Gerusalemme e non si parla di prigionieri deportati in schiavitù.

È vero che Gerusalemme fu assediata, ma secondo la Bibbia l’assedio durò un solo giorno, prima che l’angelo del Signore la liberasse. Come Isaia aveva predetto: «Perciò così parla il Signore riguardo al re d'Assiria: “Egli non entrerà in questa città e non vi lancerà freccia; non l'assalirà con scudi e non alzerà terrapieno contro di essa. Egli se ne tornerà per la via da cui è venuto, e non entrerà in questa città”, dice il Signore. “Io proteggerò questa città per salvarla, per amor di me stesso e per amore di Davide, mio servo”» (Is 37:33-35).

È singolare il fatto che a Ninive, la capitale assira, si ritrovino accurate descrizioni della sola Lachish. Sulle pareti del palazzo non vi sono disegni o iscrizioni che rimandino a Gerusalemme. Sennacherib poté vantarsi di avere conquistato solo la città di Lachish. La resa dei conti finale tra il Dio del cielo e le divinità assire si rivela nella liberazione del popolo Israelita. Il Signore vede l’aggressione assira, ascolta le parole della preghiera di Ezechia. Egli agisce nella storia.

`Cosa può aiutarti a ricordare che il Dio intervenuto così miracolosamente per salvare e liberare Israele in quell’epoca è lo stesso al quale ti rivolgi in preghiera oggi?`