---
title:  Daniele, Nabucodonosor e Babilonia
date:  02/06/2020
---

Nel mese di luglio del 2007, un professore dell’università di Vienna stava lavorando a un progetto presso il British Museum di Londra, quando scoprì una tavoletta risalente all’epoca di Nabucodonosor, re di Babilonia. Su quell’oggetto era inciso un nome “Sarsekim”, quello di un ufficiale babilonese citato in Geremia 39:3, uno dei tanti individui, tra sovrani e funzionari, che grazie all’archeologia sono stati riscoperti dai tempi di Daniele e Nabucodonosor.

`Leggere i capitoli 1 e 5 del libro di Daniele. In che misura le prime decisioni di Daniele sono coerenti con la scelta di Dio di utilizzarlo come servitore e profeta, per avere un impatto sulla vita di milioni di esseri umani nel corso della storia?`

Daniele «prese in cuor suo la decisione» (Da 1:8) di rimanere fedele a Dio anche nel modo di alimentarsi e di pregare. Queste buone abitudini, che entrarono presto a far parte del suo bagaglio di esperienze, diventarono il modello che gli avrebbe conferito forza nel corso della sua lunga vita e generarono un pensiero lucido, saggezza e comprensione che provenivano dall’alto. Ciò gli fu riconosciuto anche da Nabucodonosor e Baldassar, e gli valse grandi onorificenze e ruoli di prestigio nel regno. Ma soprattutto, il suo esempio e la sua rettitudine provocarono la conversione del re Nabucodonosor (4:34-37). Egli era figlio di Nabopolassar, insieme al quale aveva costruito una città gloriosa, senza pari nel mondo antico (v. 30). Babilonia era enorme, ospitava oltre 300 templi e un meraviglioso palazzo, ed era circondata da una doppia e spessa cerchia muraria. Le mura erano intervallate da otto porte principali, tutte dedicate alle principali divinità babilonesi. La più famosa è quella di Ashtar, riportata alla luce da archeologi tedeschi e ricostruita all’interno del museo Pergamon di Berlino. In Daniele 7:4, Babilonia viene descritta come un leone con ali d’aquila. La via sacra che conduceva alla porta di Ishtar è affiancata dalle sculture di 120 leoni. Nel corso degli scavi fu ritrovata quella di uno, in particolare, che si avventa su un uomo e tutt’oggi campeggia all’esterno dei resti della città. Queste sculture testimoniano che quell’animale feroce era il simbolo appropriato di Babilonia, la grande. La storia biblica e il suo messaggio profetico vengono confermati.

`Daniele 1:8 disse che Daniele «prese in cuor suo la decisione». Cosa significa? Quali sono alcune cose che devi decidere di fare o non fare?`