---
title:  Davide, Salomone e la monarchia
date:  31/05/2020
---

La monarchia di Davide e Salomone coincide con l’età d’oro della storia di Israele. E se i due, come sostiene qualcuno, non fossero mai esistiti? E se il loro regno non fosse stato così esteso come narrato dalla Bibbia e come altri ancora affermano? Senza Davide non ci sarebbe stata Gerusalemme, capitale della nazione (2 S 5:6-10) e nemmeno il tempio costruito da suo figlio Salomone (1 R 8:17-20). Infine, se non ci fosse stato Davide, non avremmo avuto il futuro Messia, che secondo promessa sarebbe arrivato dalla sua discendenza (Gr 23:5-6;Ap 22:16). La storia israelita avrebbe dovuto essere completamente riscritta. Tuttavia è esattamente quella storia, come si legge nella Scrittura, che conferisce a Israele e alla chiesa il loro unico ruolo.

`Leggere 1 Samuele 17. Dio in che modo interviene per assicurare a Israele una vittoria decisiva, e dove? Chi utilizza a tale proposito?`

Notare l’accurata descrizione geografica dei due schieramenti in 1 Samuele 17:1-3. Il sito archeologico di Khirbet Qeiyafa è collocato esattamente sulle colline che delimitano la zona narrata in questo capitolo. Scavi recenti hanno portato alla luce un presidio militare massicciamente fortificato che dominava la vallata, risalente all’epoca di Saul e Davide. Sono state ritrovate due porte dello stesso periodo e, dal momento che la maggior parte delle città in Israele era dotata di un’unica porta di ingresso, questa caratteristica porta a credere che si tratti di Saaraim (1 S 17:52), che in ebraico significa «due porte». Se le cose stanno effettivamente così, avremmo identificato per la prima volta quest’antica città cui si accenna nella Bibbia. Nel 2008 e nel 2013 sono state ritrovate due iscrizioni, che a parere di molti rappresentano l’esempio più antico di Scrittura ebraica mai scoperto. La seconda cita il nome di Esbaal, lo stesso di uno dei figli di Saul (1 Cr 9:39).

Nel 1993, scavi effettuati nella città settentrionale di Tel Dan hanno portato alla luce un’iscrizione monumentale incisa dal re Azael di Damasco, che celebra la sua vittoria sul «re di Israele» e su quello della «casa di Davide». Coincide con la descrizione della dinastia di Davide che si ritrova nella Bibbia, con l’aggiunta di una notevole prova archeologica che dimostra l’esistenza storica di questo re, proprio come dice la Scrittura.

`Quali implicazioni avrebbe sulla nostra fede la convinzione, come alcuni affermano, che quella di Davide non sia una figura storica realmente esistita?`