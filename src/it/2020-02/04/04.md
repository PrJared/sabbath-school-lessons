---
title:  Cultura
date:  21/04/2020
---

Apparteniamo e siamo tutti parte di una determinata cultura. Ciascuno di noi è influenzato e formato dalla cultura di riferimento, è ineluttabile. Eppure, pensiamo al fatto che buona parte dell’Antico Testamento riproduca la storia dell’antico Israele, corrotto dalle culture che lo circondavano. Cosa può farci credere che le cose oggi vadano in modo diverso, o migliore?

La parola di Dio è stata consegnata in un contesto specifico, ma non era riservata esclusivamente a quello. Se i fattori culturali hanno un inevitabile influsso sulla nostra comprensione della Bibbia, non dobbiamo perdere di vista il fatto che essa trascende le categorie stabilite in base all’etnia, al potere o allo status sociale. È una delle ragioni per cui la Scrittura supera ogni limite imposto dalla cultura umana ed è persino in grado di trasformare e correggere gli elementi di peccato presenti in ogni società.

`Leggere 1 Giovanni 2:15-17. Giovanni cosa intende quando afferma che non dobbiamo amare le cose del mondo? Come si fa a vivere in questo mondo e a non condividerne la mentalità?`

La cultura, come ogni altro elemento del creato divino, è contaminata dal peccato, quindi è sottoposta al giudizio divino. Alcuni aspetti della cultura nella quale viviamo sono ben conformi alla nostra fede, ma facciamo attenzione a distinguere sempre tra le due cose. Da un punto di vista ideale, la fede biblica dovrebbe mettere alla prova, se necessario, la cultura prevalente e creare una sorta di controcultura fedele alla parola di Dio. Se non saremo saldamente ancorati a principi che giungono dall’alto, cederemo rapidamente alle consuetudini che ci circondano.

Ecco un importante consiglio da parte di Ellen G. White: «I seguaci di Cristo devono essere separati dai principi e dagli interessi del mondo, ma non isolare se stessi dal mondo. Il Salvatore si mescolava continuamente con gli uomini, non per incoraggiarli a fare cose contrarie alla volontà divina, ma per elevarli e nobilitarli» - CP, p. 323.

`Quali aspetti della tua cultura sono in totale antitesi con la fede biblica?`