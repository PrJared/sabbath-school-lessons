---
title:  Esperienza
date:  20/04/2020
---

`Leggere Romani 2:4 e Tito 3:4-5. Come si sperimentano la bontà, la pazienza, il perdono, la dolcezza e l’amore di Dio? Perché è importante fare in modo che la nostra fede non resti una conoscenza astratta, ma qualcosa di personalmente vissuto? Allo stesso tempo, in quali casi le nostre esperienze possono entrare in conflitto con la Bibbia e addirittura fuorviarci nel cammino della fede?`

L’esperienza fa parte dell’esistenza umana. Condiziona fortemente i nostri sentimenti e pensieri. Dio ci ha progettati in maniera tale che le nostre relazioni con il suo creato, e con lui stesso, siano significativamente collegate e modellate dalla nostra esperienza. Egli desidera che ciascuno di noi sperimenti la bellezza dei rapporti interpersonali, dell’arte e della musica, delle meraviglie della natura, come anche la gioia della salvezza e la potenza delle promesse nella sua Parola. La nostra religione, la nostra fede, vanno ben oltre la dottrina e le decisioni razionali. Ciò che viviamo condiziona in modo importante la nostra visione di Dio e la comprensione della sua Parola. Ma abbiamo altresì bisogno di capire con chiarezza i limiti e le carenze delle nostre esperienze quando si tratta di conoscere la volontà divina.

`Quale avviso è contenuto in 2 Corinzi 11:1-3? Quali pericoli comporta il confidare nelle proprie esperienze?`

Le esperienze possono essere molto ingannevoli. Da un punto di vista biblico, ciascuna di esse ha bisogno della propria sfera, di essere informata, modellata e interpretata alla luce della Scrittura. Talvolta, desideriamo provare cose che non sono in armonia con la Parola e la volontà divine. In quei frangenti, dobbiamo imparare a confidare nella Bibbia anche al di là delle nostre esperienze e dei nostri desideri. Dobbiamo restare in guardia per assicurarci che ogni nostra esperienza sia compatibile con la parola di Dio e non contraddica il suo chiaro insegnamento.

`Una fede nella quale l’amore per Dio e per il prossimo (cfr. Mr 12:28-31) siano le colonne portanti è, naturalmente, una fede nella quale l’esperienza è vitale. Perché è importante vagliare sempre ogni nostra esperienza al banco di prova rappresentato dalla parola di Dio?`