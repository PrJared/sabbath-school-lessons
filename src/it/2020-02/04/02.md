---
title:  Tradizione
date:  19/04/2020
---

La tradizione in sé non è un male. Essa conferisce alle azioni ricorrenti della nostra quotidianità una certa routine e struttura. Può aiutarci a rimanere connessi con le nostre radici; di conseguenza, non c’è da stupirsi se ha un ruolo importante anche nella religione. Ma ci sono alcuni pericoli a essa legati.

`Secondo Marco 7:1-13, Gesù come reagì davanti ad alcune tradizioni umane del suo tempo?`

La tradizione contro la quale si batte Gesù era stata accuratamente trasmessa nella comunità giudaica dagli insegnanti agli allievi. In quel periodo, aveva ormai guadagnato un ruolo collaterale a quello della Scrittura. La tradizione, però, tende a crescere nel tempo, accumulando così dettagli e aspetti che non facevano originariamente parte della parola e dei piani di Dio. Queste consuetudini umane, nonostante fossero promosse da rispettabili «anziani» (cfr. Mr 7:3,5), come, per esempio, i capi religiosi della comunità ebraica, non equivalevano ai comandamenti divini (7:8-9). Si trattava di tradizioni umane che alla fine avrebbero determinato una situazione per cui avrebbero «annullato la parola di Dio» (v. 13).

`Leggere 1 Corinzi 11:2 e 2 Tessalonicesi 3:6. Come si distingue tra parola di Dio e tradizione umana? Perché è importante fare questa distinzione?`

La parola vivente di Dio stimola in noi un atteggiamento fedele e riverente nei suoi confronti. La fedeltà genera una certa tradizione, tuttavia deve sempre rimanere fedele al Dio vivente, il quale ha fatto conoscere la sua volontà nella propria Parola scritta. La Bibbia riveste dunque un ruolo unico che sostituisce qualsiasi tradizione umana, si staglia al di sopra e oltre ogni consuetudine, anche le migliori. Le tradizioni che nascono al di fuori della nostra esperienza con il Signore e la sua Parola, hanno costantemente bisogno di superare il banco di prova rappresentato da quella cartina di tornasole che è la sacra Scrittura.

`Quali sono le attività della nostra chiesa che possono essere catalogate alla voce «tradizione»? Perché è sempre bene distinguerle da un insegnamento biblico?`