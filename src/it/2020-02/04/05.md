---
title:  Ragione
date:  22/04/2020
---

`Leggere 2 Corinzi 10:5-6; Proverbi 1:7;9:10. Perché è importante ubbidire a Cristo nei nostri pensieri? Come mai il timore di Dio rappresenta l’inizio della saggezza?`

Dio ci ha donato la capacità di pensare e ragionare. Ogni attività dell’uomo e ogni argomentazione teologica presume da parte nostra la possibilità di riflettere e trarre delle conclusioni. Non possiamo abbracciare una fede irragionevole. Eppure, sull’onda della cultura illuministica prevalente nel 18º secolo, la ragione umana ha assunto un ruolo dominante, in particolare nella società occidentale, che va ben oltre la nostra capacità di pensare e giungere alle corrette conclusioni.

In contrasto con il concetto secondo cui tutta la nostra conoscenza si basa sull’esperienza sensoriale, vi è un’altra visione che considera la ragione umana fonte principale della conoscenza. Stiamo parlando del razionalismo, che promuove la teoria di una verità non sensoriale ma intellettuale, quindi derivante dalla ragione. Detto altrimenti, certe verità sono inconfutabili e sarà solo la nostra ragione a coglierle direttamente, elevandola quindi a rango di prova e norma della verità stessa. La ragione è diventata la nuova autorità davanti alla quale ogni altra cosa cede il passo, compresa l’autorità della chiesa e, purtroppo, anche la Bibbia intesa come parola di Dio. Tutto quello che non risulta provato alla ragione umana è stato abbandonato, mettendone in dubbio la legittimità. Questo atteggiamento ha colpito buona parte della Scrittura. Ogni miracolo e azione soprannaturale compiuta da Dio, come la risurrezione corporale di Cristo, la nascita dalla vergine o la creazione in sei giorni, solo per citarne alcuni, non è più stato considerato vero e attendibile.

Il punto è che anche la nostra capacità di ragionamento è stata contaminata dal peccato e deve essere ricondotta nell’alveo del regno di Cristo. Gli esseri umani sono ottenebrati nella loro comprensione e alienati da Dio (Ef 4:18). Abbiamo bisogno di essere illuminati dalla sua Parola; il fatto che Dio sia il Creatore indica che, biblicamente parlando, la nostra ragione non deriva da qualcosa di indipendente o autonomo rispetto a lui. Piuttosto, «il principio della saggezza è il timore del Signore» (Pr 9:10; cfr. 1:7). Solo nel momento in cui accettiamo la supremazia nella nostra vita della rivelazione che arriva dal Signore, incorporata nella sua Parola scritta, e solo se siamo disposti a osservare il precetto biblico, potremo dire di ragionare nel modo corretto.

`Secoli fa, il presidente americano Thomas Jefferson propose una sua personale versione del Nuovo Testamento, tagliando tutto ciò che lui riteneva essere contrario alla ragione. Eliminò così quasi tutti i miracoli di Gesù e anche la sua risurrezione. Cosa ci dice questo episodio circa i limiti della ragione umana di fronte alla comprensione della verità?`