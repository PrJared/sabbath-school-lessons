---
title:  La Bibbia
date:  23/04/2020
---

Lo Spirito Santo, che ha rivelato e ispirato agli uomini il contenuto della Bibbia, non ci guiderà mai su sentieri contrari alla parola di Dio, né ci allontanerà da essa. La Scrittura, per noi avventisti, detiene un’autorità superiore a quella della tradizione, dell’esperienza, della ragione o della cultura umane. Essa è l’unica norma sulla base della quale ogni altra cosa deve essere messa alla prova.

`Leggere Giovanni 5:46-47 e Giovanni 7:38. Secondo Gesù, la Scrittura è la fonte definitiva per comprendere le questioni di natura spirituale? In che modo la Bibbia conferma che Gesù è il vero Messia?`

Ci sono persone che affermano di avere ricevuto «rivelazioni» e istruzioni speciali dallo Spirito Santo, ma sono in netta antitesi con il chiaro messaggio biblico. Essi ritengono però che lo Spirito Santo detenga un’autorità superiore rispetto alla parola di Dio. Chiunque invalidi la Parola scritta e ispirata ed eluda le chiare istruzioni in essa contenute, cammina su un crinale molto pericoloso e dimostra di non seguire la guida dello Spirito di Dio. La Bibbia rappresenta la nostra unica protezione spirituale, è l’unica norma affidabile in materia di fede e pratica della stessa.

«Attraverso le Scritture, lo Spirito parla alla mente, imprime la verità nel cuore e, rendendo palesi gli errori, a poco a poco li elimina. Mediante lo Spirito della verità, che opera servendosi della parola di Dio, Cristo lega a sé il suo popolo» - DA, p. 671 [cap. 73, p. 515].

Non si deve pensare che lo Spirito Santo si sostituisca alla parola di Dio. Anzi, egli opera in armonia con la stessa e attraverso di essa per attirarci a Cristo, confermando in questo modo che la Bibbia resta l’unica norma per la spiritualità autentica. Grazie alla Scrittura abbiamo la buona dottrina (cfr. 1 Ti 4:6). Non è compito nostro ergerci a giudici della Bibbia, è vero piuttosto il contrario: la parola di Dio ha il diritto e l’autorità per giudicare noi e i nostri pensieri, perché è parola scritta del Signore.

`Perché la Bibbia è una guida più sicura delle impressioni soggettive rispetto alle questioni di natura spirituale? Se non accettiamo tale guida, come modello in base del quale mettere alla prova ogni insegnamento ed esperienza spirituale, quali saranno le conseguenze?`