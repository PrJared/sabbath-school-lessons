---
title:  L’unità della Scrittura
date:  27/04/2020
---

La Bibbia afferma che «ogni Scrittura è ispirata da Dio» (2 Ti 3:16) e che «nessuna profezia della Scrittura proviene da un'interpretazione personale; infatti nessuna profezia venne mai dalla volontà dell'uomo, ma degli uomini hanno parlato da parte di Dio, perché sospinti dallo Spirito Santo» (2 Pietro 1:20-21). Essendo Dio autore ultimo della Bibbia, possiamo dare per scontato che tra le varie parti vi siano un’armonia e un’unità di fondo relativamente ai temi chiave lì insegnati.

`Leggere Tito 1:9 e 2 Timoteo 1:13. Perché l’unità della Bibbia è così importante per il nostro credo?`

Solo sulla base della sua intrinseca unità, derivante dall’ispirazione divina, la Scrittura può fungere da interprete di se stessa. Se nei suoi insegnamenti mancasse quest’unità di fondo, non potremmo trovare un’armonia nella dottrina o in qualsiasi altro tema trattato. Senza quest’unità, la chiesa non avrebbe modo di distinguere la verità dall’errore e ripudiare l’eresia. Verrebbero meno le basi per applicare le misure disciplinari o per correggere le deviazioni dalla verità divina. La Scrittura smarrirebbe la sua forza persuasiva e liberatrice. Gesù e gli altri autori biblici, tuttavia, danno per certa l’unità della Scrittura, frutto della sua origine divina. Lo capiamo nell’abitudine comune di citare diversi libri dell’Antico Testamento attribuendo a essi un armonioso e pari peso (cfr. Ro 3:10-18, dove Paolo ricorre a citazioni tratte da Ecclesiaste 7:20, Salmi 14:2-3;5:9;10:7 e Isaia 59:7-8). 

Gli autori biblici considerarono la Scrittura un insieme inseparabile e coerente all’interno del quale vengono ulteriormente sviluppate le principali tematiche. Non vi è discordanza tra Antico e Nuovo Testamento, e quest’ultimo non è latore di un nuovo vangelo o una nuova religione. L’Antico si svela nel Nuovo, il Nuovo edifica sull’Antico. In questo modo, i due Testamenti stringono una relazione reciproca nella quale si fanno luce a vicenda.

L’unità della Scrittura implica anche che, quando studiamo un soggetto biblico, venga preso in considerazione l’intero impianto (tota Scriptura), piuttosto che costruire il nostro insegnamento su dichiarazioni isolate.

`Che cosa dovremmo fare in presenza di testi o concetti che appaiono in contraddizione tra loro nella Bibbia? Come lavorare per risolvere queste apparenti incongruenze?`