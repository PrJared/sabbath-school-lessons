---
title:  La Scrittura interpreta se stessa
date:  29/04/2020
---

La Scrittura può agire da interprete di se stessa solo grazie alla sua originaria unità, senza la quale non potrebbe sviluppare quella luce che ne rivela il significato, là dove certe sezioni ne interpretano altre e diventano la chiave per comprendere i passaggi correlati.

`Leggere Luca 24:27,44-45. In che modo Gesù utilizza la Scrittura per spiegare la propria essenza? Cosa può insegnarci?`

La bellezza, insita nel lasciare che la Scrittura interpreti se stessa, si rivela quando fa ulteriore luce sul suo significato. Così facendo, non dobbiamo accorpare indiscriminatamente dei brani per dimostrare la nostra opinione; piuttosto, considerare attentamente il contesto di ogni passaggio. Oltre alla circostanza immediata e, dopo un testo che desideriamo investigare, dovremmo analizzare il contesto del libro nel quale esso si trova. E ancora, in base alle parole di Paolo - «tutto ciò che fu scritto nel passato, fu scritto per nostra istruzione» (Ro 15:4) - dovremmo studiare tutto quello che la Scrittura dice su un determinato argomento.

«La Bibbia si commenta da sé. La Scrittura deve essere confrontata con la Scrittura. Coloro che la studiano dovrebbero imparare a considerarla come un tutto, e a vedere la relazione esistente fra le sue varie parti. Inoltre, dovrebbero conoscerne il grande tema centrale, il piano originario di Dio per il mondo, l’inizio della grande lotta fra il bene e il male e l’opera della redenzione» - ED, p. 190 [cap. 20, p. 107].

Quando utilizziamo la Scrittura per confrontarla con se stessa, è importante studiare a fondo la Bibbia, se possibile, nell’idioma originale o almeno utilizzando una versione fedele al significato contenuto nel testo greco ed ebraico. Anche se non è necessaria la conoscenza delle lingue originali, certo aiuta quando è possibile. In caso contrario, lo studio fedele e consacrato della Parola, accompagnato da un atteggiamento umile e sottomesso, porterà ottimi frutti.

`Se in relazione a una dottrina, come lo stato dei morti, ci concentrassimo solo su alcuni passi trascurandone altri, potremmo essere indotti all’errore. Perché è importante riunire e leggere tutto ciò che la Bibbia dice su un tema per capirne al meglio l’insegnamento?`