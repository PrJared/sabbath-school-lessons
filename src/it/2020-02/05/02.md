---
title:  Scrittura, la norma dominante
date:  26/04/2020
---

Fin da subito, la Chiesa Cristiana Avventista del Settimo Giorno si è definita popolo del libro, vale a dire cristiani che credono nella Bibbia. Per confermare il principio della “sola Scrittura”, noi riconosciamo l’autorità unica della Bibbia. La “sola Scrittura” è la norma dominante della nostra teologia e l’autorità definitiva per la vita e la dottrina. Altre fonti, come l’esperienza religiosa, la ragione umana, la tradizione, sono subordinate alla Bibbia. In realtà, il principio in oggetto era destinato a proteggere l’autorità della Scrittura dalla dipendenza e interpretazione della chiesa, ed escludeva la possibilità che il parametro della sua interpretazione provenisse da fonti esterne alla Bibbia.

`Leggere 1 Corinzi 4:1-6, con particolare attenzione al v. 6, dove Paolo dice di non andare «oltre quel che è scritto». Perché si tratta di un concetto fondamentale per la nostra fede?`

Evitare di andare oltre ciò che è scritto non esclude approfondimenti da altri ambiti di studio, come la storia o l’archeologia biblica. Queste possono fare luce su alcuni aspetti e sullo sfondo di certi passaggi della Scrittura, aiutandoci così a comprendere meglio il testo biblico. E non esclude neanche il contributo che può provenire da altre risorse nel lavoro di interpretazione, come i dizionari, le concordanze e altri libri o commentari. Tuttavia, per un’interpretazione appropriata, il testo della Scrittura ha la precedenza su tutti gli altri aspetti, sulle scienze e sugli aiuti secondari. Altri eventuali punti di vista dovranno essere valutati con attenzione partendo dalla posizione complessiva della Scrittura.

Quando mettiamo in pratica il principio della “sola Scrittura”, affermiamo positivamente il concetto che nel caso di un conflitto nell’interpretazione della nostra fede, solo la Bibbia ha quell’autorità che trascende e giudica qualsiasi altra fonte o tradizione legata alla chiesa. Non dobbiamo andare oltre né contro quello che è scritto nella parola di Dio. Il vero cristianesimo e la predicazione vera e convincente del vangelo dipendono da un fermo impegno nei confronti dell’autorità della Scrittura.

«La sola Scrittura è la vera guida di tutti gli scritti e l’unica dottrina sulla terra» - Martin Lutero, Le opere di Lutero, vol. 32, pp. 11,12.

`Leggere Atti 17:10-11. Perché in questi versetti si parla di supremazia della Scrittura?`