---
title:  Comprendere la Bibbia in fede
date:  09/04/2020
---

`Leggere Ebrei 11:3,6. Perché la fede ha un ruolo essenziale nella comprensione di Dio e della sua Parola? Perché è impossibile essere graditi a Dio senza la fede?`

Ogni vero apprendimento si realizza nel contesto della fede. È grazie alla fede implicita che il bambino ha nei confronti dei genitori, che egli impara cose nuove. È merito di una relazione basata sulla fiducia se il bambino apprende gli aspetti basilari e fondamentali della vita e dell’amore. La conoscenza e la comprensione nascono quindi da un rapporto d’amore e di fiducia. Nella stessa ottica, un bravo musicista riesce a suonare al meglio una composizione quando non solo ha la padronanza tecnica necessaria per suonare uno strumento, ma quando dimostra anche di amare la musica, il compositore e lo strumento stesso. Quando ci accostiamo alla Bibbia con atteggiamento scettico o dubbio metodologico, non la comprendiamo in maniera corretta. Occorre da parte nostra uno spirito di amore e fede. Scrive l’apostolo Paolo: «Or senza fede è impossibile piacergli» (Eb 11:6). È indispensabile avvicinarsi alla Scrittura con fede, riconoscendone l’origine soprannaturale e non considerandola un libro umano. Gli avventisti del settimo giorno hanno chiaramente espresso convinzione sull’origine divina della Bibbia nella prima delle dottrine fondamentali: «Le sante Scritture, Antico e Nuovo Testamento, sono la parola scritta di Dio, trasmessaci per ispirazione divina. I suoi autori ispirati hanno parlato e scritto guidati dallo Spirito Santo. Tramite questa parola, Dio ha comunicato all’umanità la conoscenza necessaria per la salvezza. Le Scritture sono la rivelazione infallibile della sua volontà. Esse rappresentano il modello per il carattere, un banco di prova per l’esperienza, l’autorevole rivelazione delle dottrine e la narrazione fedele delle azioni di Dio nella storia (cfr. Sl 119:105; Pr 30:5-6; Is 8:20; Gv 17:17; 1 Te 2:13; 2 Ti 3:16-17; Eb 4:12; 2 P 1:20-21)».

`Cosa manca a una persona che si avvicina alla Bibbia senza dimostrare fede? Perché non si tratta di una fede cieca? Quali sono le ragioni valide per averla e perché resta una necessità ogni volta che affrontiamo le verità presentate nella Scrittura?`