---
title:  La rivelazione divina della Bibbia
date:  05/04/2020
---

`Leggere 2 Pietro 1:19-21. In che modo Pietro esprime la sua convinzione sull’origine del messaggio profetico biblico?`

La Bibbia non somiglia a nessun altro libro. Secondo l’apostolo Pietro, i profeti furono sostenuti a tal punto dallo Spirito Santo che il contenuto del loro messaggio provenne da Dio, non si trattò di farina del loro sacco. Piuttosto che andare dietro a «favole abilmente inventate» (2 P 1:16), il messaggio profetico della Bibbia ha origine divina ed è quindi vero e attendibile. «Degli uomini hanno parlato da parte di Dio, perché sospinti dallo Spirito Santo» (v. 21).

Dio ha agito di persona durante il processo della rivelazione, quando ha reso nota la sua volontà a esseri umani da lui scelti.

La comunicazione verbale diretta tra Dio e determinati individui è un’evidenza inconfutabile della Scrittura. Ecco perché la Bibbia ha un’autorità speciale, divina e non possiamo trascurare questo elemento nella nostra interpretazione. I testi biblici, avendo nel nostro Dio santo l’autore ultimo, sono giustamente definiti «sacre Scritture» (Ro 1:2; 2 Ti 3:15). Sono arrivate fino a noi anche per ragioni di ordine pratico, perché sono «utili a insegnare, a riprendere, a correggere, a educare alla giustizia, perché l'uomo di Dio sia completo e ben preparato per ogni opera buona» (2 Ti 3:16-17). Ci serve l’aiuto dello Spirito Santo anche per applicare personalmente quello che Dio ha rivelato nella sua Parola. Secondo l’apostolo Pietro, l’interpretazione della Parola divinamente rivelata non dipende dalle nostre personali opinioni; abbiamo bisogno della parola di Dio e dello Spirito Santo per comprenderne correttamente il significato.

«Poiché il Signore, Dio, non fa nulla senza rivelare il suo segreto ai suoi servi, i profeti» (Am 3:7). I termini biblici tradotti con «rivelazione» (nelle svariate forme) esprimono l’idea di qualcosa di precedentemente nascosto che ora è stato svelato, quindi reso noto e manifesto. Noi uomini abbiamo la necessità di questa rivelazione, perché siamo esseri che il peccato ha separato da Dio, quindi dipendiamo da lui per conoscerne la volontà.

`Non è facile osservare i precetti biblici nemmeno se crediamo alle loro origini divine, cosa accadrebbe se diffidassimo a tal proposito?`