---
title:  Il processo dell’ispirazione
date:  06/04/2020
---

Dato che Dio utilizza il canale del linguaggio per rivelare la sua volontà all’uomo, la rivelazione divina è in grado di essere scritta. Eppure, la Bibbia è il risultato della verità di Dio rivelataci grazie all’azione dello Spirito Santo, il quale ne trasmette e salvaguarda il messaggio servendosi di strumenti umani. Per questo motivo possiamo confidare nell’unità fondamentale presente nel testo biblico dalla Genesi all’Apocalisse (cfr. Genesi 3:14-15 con Apocalisse 12:17).

`Leggere 2 Pietro 1:21; 2 Timoteo 3:16 e Deuteronomio 18:18. Cosa ci dicono questi passi in materia di ispirazione della Scrittura?`

Tutta la Scrittura è divinamente ispirata, anche se non in ogni sua parte nella stessa misura o necessariamente applicabile alla nostra realtà attuale (pensiamo alle sezioni che riguardano le festività ebraiche, ispirate anche se non ci viene oggi richiesto di osservarle). Tuttavia, abbiamo bisogno di apprendere dalla Scrittura, nel suo complesso, anche quelle parti non semplici da leggere e da comprendere o non specificatamente applicabili al presente.

Aggiungiamo poi che non ogni parte della Bibbia è stata rivelata direttamente o in modo soprannaturale. A volte, Dio ha utilizzato autori biblici che hanno indagato accuratamente le cose o altri documenti esistenti (Gs 10:13; Lu 1:1-3) per comunicare il suo messaggio. Anche in queste circostanze, la Scrittura è ispirata (2 Ti 3:16), tanto da indurre Paolo ad affermare che qualsiasi cosa sia stata scritta è stato fatto per istruirci, affinché «mediante la pazienza e la consolazione che ci provengono dalle Scritture, conserviamo la speranza» (Ro 15:4).

«La Bibbia indica Dio come suo autore, ma essa è stata scritta da uomini. Nella differenza di stile dei suoi vari libri, essa presenta le caratteristiche dei suoi autori. Le verità rivelate sono state trasmesse per ispirazione divina (cfr. 2 Ti 3:16), ma espresse con parole umane» - GC, p. VII [Introduzione, p. 15].

`Alcuni studiosi della Bibbia negano oggi l’autorità divina in diverse parti del testo biblico, includendo insegnamenti fondamentali come quelli relativi alla creazione, all’esodo e alla risurrezione. Perché, da parte nostra, è vitale non aprire nemmeno uno spiraglio a simili dubbi?`