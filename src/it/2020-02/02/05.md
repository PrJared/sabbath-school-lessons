---
title:  Il parallelismo tra Cristo e la Scrittura
date:  08/04/2020
---

`Leggere Giovanni 1:14;2:22;8:31-32;17:17. Quali analogie sono riscontrabili tra Gesù, la parola di Dio fatta carne e la Scrittura, la parola scritta di Dio?`

Esiste un parallelismo tra la parola di Dio, diventata carne (Gesù Cristo) e la parola scritta di Dio (la Scrittura). Così come Gesù è stato concepito in modo soprannaturale dallo Spirito Santo, seppure nato da donna, anche la Scrittura è di origine soprannaturale, sebbene redatta da esseri umani. Gesù Cristo diventò uomo nel tempo e nello spazio vivendo in un periodo specifico, abitando determinati luoghi. Ma questi dati non annullano la sua divinità né rendono Gesù relativo da un punto di vista storico. Egli è il solo Redentore di tutti gli uomini, in tutto il mondo e per ogni epoca (At 4:12). Similmente, la parola scritta di Dio, la Bibbia, è stata consegnata in un tempo preciso, nel contesto di una particolare cultura. Proprio come Cristo, nemmeno la Bibbia è imprigionata nel tempo, non è confinabile a un dato periodo e luogo, ma continua a essere vincolante per ogni individuo, in tutto il pianeta. Quando Dio ha rivelato se stesso ha deciso di farsi uomo; la natura umana di Gesù ha mostrato tutti i segni che ne certificano la debolezza e gli effetti di circa 4.000 anni di depravazione. Eppure, lui è rimasto senza peccato. Analogamente, il linguaggio della Scrittura è umano, non si tratta di un idioma «perfetto» e di spessore così elevato che nessuno è in grado di parlare o comprendere. Se è vero che ogni lingua ha dei limiti, il Creatore del genere umano, come anche del linguaggio, è perfettamente in grado di comunicare la propria volontà all’uomo in modo affidabile, senza fuorviarlo. Ovviamente, ogni paragone ha i suoi limiti; Gesù Cristo e la Scrittura non sono identici, la Bibbia non è un’incarnazione di Dio. Il Signore non è un libro. Dio, in Gesù, è diventato uomo e noi amiamo la Bibbia perché adoriamo il Salvatore proclamato nelle sue pagine. La Bibbia costituisce un’unione unica e inseparabile tra parola divina e parola umana, come ha spiegato chiaramente Ellen G. White: «La Bibbia, invece, con le sue verità divine espresse con un linguaggio umano, presenta l’unione del divino con l’umano. Questa unione esisteva anche nella natura di Cristo che era allo stesso tempo Figlio di Dio e figlio dell'uomo. Della Bibbia si può dire quello che fu detto di Gesù: “E la Parola è stata fatta carne e ha abitato per un tempo fra noi...” (Gv 1:14)» - GC, p. VI [Introduzione, p. 15].

`Perché la Scrittura deve essere considerata fondamentale per la nostra fede?`