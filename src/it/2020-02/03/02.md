---
title:  È scritto
date:  12/04/2020
---

Il battesimo di Gesù a opera di Giovanni il battista ha segnato l’inizio del ministero del Salvatore; a partire da quel momento, Gesù è stato guidato dallo Spirito Santo nel deserto, dove, nella sua condizione umana di estrema debolezza, è stato tentato da Satana.

`Leggere Matteo 4:1-11. Come si difende Gesù dalle tentazioni di Satana nel deserto? Cosa ci insegna questo episodio?`

Tentato dalla fame, Gesù risponde: «Non di pane soltanto vivrà l'uomo, ma di ogni parola che proviene dalla bocca di Dio» (Mt 4:4). Cristo rimanda alla parola vivente come fonte divina e definitiva e, così facendo, ribadisce l’autorità della Scrittura. Tentato dalla gloria e dai possedimenti terreni, egli reagisce così: «poiché sta scritto: “Adora il Signore Dio tuo e a lui solo rendi il culto”» (v. 10; Lu 4:8)

Cristo ci ricorda che la vera adorazione deve concentrarsi su Dio e nessun altro, e che la sottomissione alla sua Parola rappresenta la vera adorazione. Davanti alla tentazione imperniata sull’amore per l’esibizione e la presunzione, egli risponde: «Non tentare il Signore Dio tuo» (v. 7; Lu 4:12). In ciascuna delle tre diverse tentazioni Gesù ribatte sempre con l’espressione «sta scritto», va quindi dritto alla parola di Dio per controbattere gli attacchi e gli inganni di Satana. Un insegnamento autorevole per ciascuno di noi: la Bibbia, e solo la Bibbia, è il modello definitivo e fondamentale del nostro credo.

Ebbene sì, il metodo difensivo di Gesù davanti agli assalti del nemico è stata solo la Bibbia. Gesù è Dio, ma per proteggersi da Satana si sottopone esclusivamente alla parola di Dio. Non ricorre a un’opinione, a un’argomentazione elaborata e contorta, nemmeno a frasi dense di animosità, ma alle semplici e profonde parole della Scrittura. Per Cristo, la Scrittura ha potere e autorità supreme. In questo modo, il suo ministero comincia con basi solide e prosegue edificando sull’attendibilità della Bibbia.

`Come si impara a confidare nella parola di Dio e a sottoporsi a essa?`