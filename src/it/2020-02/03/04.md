---
title:  Gesù e tutta la Scrittura
date:  14/04/2020
---

`Leggere Luca 24:13-15,44-45. In che modo Gesù utilizza la Scrittura per insegnare ai discepoli il messaggio del vangelo?`

Dopo la morte di Cristo, i suoi fedeli erano confusi e pieni di dubbi. Come era potuta accadere una cosa simile? Che cosa significava? In questo capitolo del Vangelo di Luca, Gesù appare ai discepoli due volte, la prima ai due che si trovavano sulla strada per Emmaus, la seconda a tutti gli altri. Egli spiega loro in due circostanze distinte come tutto si sia compiuto rispetto alle profezie dell’Antico Testamento: «E, cominciando da Mosè e da tutti i profeti, spiegò loro in tutte le Scritture le cose che lo riguardavano» (Lu 24:27). Poi, ai versetti 44 e 45, dice: «“Queste sono le cose che io vi dicevo quando ero ancora con voi: che si dovevano compiere tutte le cose scritte di me nella legge di Mosè, nei profeti e nei Salmi”. Allora aprì loro la mente per capire le Scritture». Da notare, al v. 27, il riferimento specifico a «tutte le Scritture», concetto ulteriormente sottolineato al v. 44, quando cita la «legge di Mosè, nei profeti e nei Salmi». Questi passi stabiliscono inconfutabilmente che Gesù, la Parola fatta carne (Gv 1:1-3,14), fa affidamento sull’autorità della Scrittura, per spiegare che gli eventi che si stavano verificando erano stati annunciati secoli prima. Facendo riferimento alla totalità della Scrittura, egli insegna ai discepoli con l’esempio. Nel momento in cui sarebbero usciti a diffondere il vangelo, anche loro avrebbero dovuto presentare l’intera Scrittura per trasmettere la comprensione e la forza ai nuovi convertiti di ogni parte del mondo. Da notare ancora come, in Matteo 28:18-20, Gesù si rivolga ai discepoli (ma anche a noi oggi) dicendo che «Ogni potere mi è stato dato in cielo e sulla terra». Ma quel potere resta radicato nel Padre e nella divinità completa, perché continua affermando, «Andate dunque e fate miei discepoli tutti i popoli battezzandoli nel nome del Padre, del Figlio e dello Spirito Santo» (v. 19).

Giungiamo quindi al passaggio chiave: «insegnando loro a osservare tutte quante le cose che vi ho comandate» (v. 20). Che cosa ha insegnato e comandato? Ogni suo insegnamento si è basato sull’intera Scrittura. Gesù è venuto sulla base dell’autorità profetica della Parola e si è sottoposto al Padre in adempimento alle profezie bibliche.

`Se Gesù accetta tutte le Scritture, possiamo noi fare altrimenti?`