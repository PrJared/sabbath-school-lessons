---
title:  Gli apostoli e la Bibbia
date:  16/04/2020
---

Gli autori del Nuovo Testamento si approcciano alla Bibbia esattamente come ha fatto Gesù. In materia di dottrina, etica e compimento profetico essi considerano l’Antico Testamento parola autorevole di Dio. Da nessuna parte troviamo un loro gesto o una parola che confuti l’autenticità di una sola singola parte della Bibbia.

**Secondo i passi a seguire, in che modo gli apostoli compresero l’autorità della parola di Dio?**

`Atti 4:24-26`

`Atti 13:32-36`

`Romani 9:17`

`Galati 3:8.`

Osservare come in tutti questi versetti la Scrittura risulti strettamente legata alla voce stessa di Dio. In Atti 4, poco prima di ricevere lo Spirito Santo, i discepoli rendono lode a Dio per la liberazione di Pietro e Giovanni. Alzano le loro voci riconoscendo che Dio è Creatore e ha parlato mediante Davide, il suo servitore. Significa che le parole di Davide sono quelle di Dio. In Atti 13:32-36, Davide viene ancora una volta citato da Paolo, ma le sue parole vengono attribuite a Dio, perché il v. 32 recita: «la promessa fatta ai padri».

In Romani 9:17, dove sarebbe logico aspettarsi il nome «Dio» quale soggetto, Paolo usa il termine «Scrittura»: «La Scrittura infatti dice al faraone», quando si potrebbe tranquillamente leggere «Dio infatti dice al faraone». In Galati 3:8, il soggetto «Scrittura» sostituisce «Dio», a dimostrazione del legame inscindibile e stretto tra Dio e la sua Parola. Gli autori del Nuovo Testamento fanno omogeneamente affidamento all’Antico Testamento considerandolo parola di Dio, per questo troviamo centinaia di citazioni tratte da questa sezione. Uno studioso ha compilato un elenco di 2.688 riferimenti specifici, 400 tratti da Isaia, 370 dai Salmi, 220 dall’Esodo e così via. Se volessimo aggiungere a questa lista allusioni, argomenti e temi, il numero aumenterebbe sensibilmente. I libri sono pieni di nessi che rimandano alle profezie dell’Antico Testamento, spesso introdotte dall’espressione «è scritto» (Mt 2:5; Mr 1:2;7:6; Lu 2:23-24;3:4, Ro 3:4;8:36;9:33; 1 Co 1:19; Ga 4:27; 1 P 1:16). È un’ulteriore conferma del fatto che gli scritti dell’Antico Testamento rappresentano il fondamento sul quale poggiano gli insegnamenti di Gesù e degli apostoli.

`In base a questi esempi, quanto sono pericolose le idee che mirano a ridimensionare la nostra fiducia nell’autorità delle Scritture?`