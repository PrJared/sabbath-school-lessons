---
title:  Gesù e la legge
date:  13/04/2020
---

`Leggere Matteo 5:17-20;22:29;23:2-3. Cosa dice Gesù in tali contesti?`

Gesù insegna ai discepoli l’ubbidienza alla parola di Dio e alla legge. Non è possibile cogliere in lui nemmeno un minimo dubbio sull’autorità e l’importanza della Scrittura. Al contrario, si riferisce costantemente a essa quale fonte di autorità divina; ai sadducei dice: «Voi errate, perché non conoscete le Scritture, né la potenza di Dio» (Mt 22:29). Ci insegna che la pura conoscenza intellettuale della Bibbia e del suo insegnamento è insufficiente se si vuole scoprire la verità e, soprattutto, il Signore.

`Secondo Matteo 22:37-40, Gesù cosa pensa della legge di Mosè?`

In questa affermazione trasmessa al dottore della legge, Gesù riassume i dieci comandamenti dati a Mosè circa 1.500 anni prima. Non si può che ammettere la concentrazione di Gesù sull’Antico Testamento, che egli eleva a livelli supremi. Molti credenti cristiani sono erroneamente giunti alla conclusione secondo cui in questo passaggio verrebbe dato un nuovo comandamento, che in qualche modo determina il superamento della legge veterotestamentaria con il vangelo neotestamentario. Ma la realtà è che l’insegnamento di Cristo si basa proprio sulla legge dell’Antico Testamento, che egli rivela e spiega più a fondo in modo che «Da questi due comandamenti (sintesi dei dieci, i cui primi quattro si dedicano alla relazione tra uomo e Dio, e gli altri sei alle relazioni interpersonali tra esseri umani) dipendono tutta la legge e i profeti» (Mt 22:40).

Così, Gesù eleva l’intero Antico Testamento quando parla di «legge e profeti», abbreviazione per riferirsi alla legge, ai profeti e agli scritti di quella parte della Scrittura.

«Egli [Cristo] insegnò che la parola di Dio doveva essere compresa da tutti. Indicò le Scritture come autorità indiscutibile, e noi dovremmo fare lo stesso. La Bibbia deve essere presentata come la parola del Dio infinito, come la fine di ogni polemica e il fondamento di tutta la fede» - COL, pp. 39-40 [21].

`Quali eventuali fonti competitive di autorità (famiglia, filosofia, cultura) potrebbero contrapporsi alla tua sottomissione alla parola di Dio?`