---
title:  Vivere in armonia con la Parola di Dio
date:  20/06/2020
---

### Letture
Filippesi 2:12-16; Luca 4:4,8,10-12; Salmi 37:7;46:10;62:1-2,5; Colossesi 3:16.

> <p></p>
> «Ma mettete in pratica la parola e non ascoltatela soltanto, illudendo voi stessi» Giacomo 1:22.

Il miglior metodo possibile di studio della Bibbia non è di alcuna utilità se non siamo determinati a vivere rispettando quello che apprendiamo dalla Scrittura. Ciò che vale per l’istruzione in generale vale anche per lo studio della parola di Dio in particolare: s’impara meglio non tanto leggendo o ascoltando, ma mettendo in pratica ciò che si conosce. Questa ubbidienza dischiude un tesoro intero di benedizioni divine che altrimenti ci sarebbero precluse, e ci guida a esercitare abitudini che aumenteranno le nostre conoscenze e la nostra comprensione, trasformando in maniera straordinaria la nostra vita. Se non siamo disposti ad attenerci alla parola di Dio e a non applicare ciò che abbiamo studiato, non cresceremo. La nostra testimonianza risulterà compromessa perché non viviamo coerentemente con quello che diciamo.

Cresciamo in grazia e saggezza grazie a modelli ispiratori che ci mostrano cosa significhi vivere in armonia con la Scrittura. Non esiste migliore esempio e forza motivazionale più efficace di Gesù Cristo, il quale ci dona un modello da seguire. Lui che ha vissuto in totale sintonia con la volontà del Padre. 

Questa settimana studieremo cosa significhi vivere coerentemente con la Bibbia e sotto la sua autorità divina.