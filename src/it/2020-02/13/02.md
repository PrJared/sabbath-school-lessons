---
title:  La parola vivente di Dio e lo Spirito Santo
date:  21/06/2020
---

Studiare con attenzione e con il giusto metodo la parola di Dio è molto importante. Ma lo è altrettanto, se non di più, mettere in pratica quanto abbiamo appreso. Il fine ultimo di quello studio non è acquisire maggiori conoscenze, per quanto meravigliose. Non è quello di avere la padronanza della parola di Dio, ma far sì che la stessa ci guidi, trasformi la nostra vita e il nostro modo di pensare. Questo è ciò che davvero conta. Essere disposti a vivere praticamente la verità che abbiamo imparato significa essere disposti a sottomettersi a essa. Questa scelta talvolta implica intensi conflitti interiori, perché stiamo combattendo una battaglia il cui vincitore avrà poi la supremazia rispetto al nostro modo di pensare e di vivere. In definitiva, la scelta è ridotta a due soli aspetti.

`Leggere Filippesi 2:12-16. Come ci esortano a vivere questi passi?`

Sì, il Signore agisce in noi, ma lo fa attraverso lo Spirito Santo, il solo in grado di donarci la saggezza necessaria per comprendere la Scrittura. Siamo dei peccatori e spesso ci opponiamo alla verità di Dio; se ci affidiamo a noi stessi non ubbidiremmo alla sua Parola (Ro 1:25; Ef 4:17-18). Senza lo Spirito Santo non può esserci affezione per il messaggio, e nemmeno la speranza, la fiducia o l’amore che esso induce. Ma mediante la sua azione, Dio «produce in voi il volere e l'agire, secondo il suo disegno benevolo» (Fl 2:13).

Lo Spirito Santo è un insegnante che desidera guidarci a una comprensione più profonda della Scrittura e a un gioioso gradimento per la parola di Dio. Egli stimola in noi l’attenzione per la verità in essa contenuta e ci offre intuizioni che ci consentono di assimilarla e che trasformano la nostra vita grazie alla fedeltà e all’ubbidienza alla volontà divina. 

«Nessuno è in condizione di spiegare la Scrittura senza l’aiuto dello Spirito Santo. Ma quando prendete in mano la parola di Dio con cuore umile e disposto ad apprendere, gli angeli del Signore saranno al vostro fianco per imprimere in voi le evidenze della verità» - 1SM, p. 411. 

In questo modo, le cose spirituali vengono interpretate spiritualmente (1 Co 2:13-14) e noi possiamo seguire con gioia la parola di Dio «ogni mattina» (Is 50:4).

`In Filippesi 2:16 è scritto che dovremmo tenere «alta la parola della vita». Cosa significa secondo te? In che modo possiamo farlo? Cfr. anche Deuteronomio 4:4, che insegna qualcosa di simile. Qual è il nostro ruolo in tutto questo processo?`