---
title:  Momenti di quiete con la parola di Dio
date:  24/06/2020
---

Viviamo in modo febbrile, carichi di tensioni e stress. A volte facciamo fatica anche solo ad andare avanti, a sopravvivere, a garantire il cibo in tavola. Oppure diventiamo frenetici perché desideriamo sempre di più, anche quando abbiamo tutto quello che occorre. Vogliamo possedere quelle cose che crediamo ci renderanno felici e appagati. Ma, come ammonisce Salomone nell’Ecclesiaste, le cose non vanno sempre in questo modo. A prescindere dai motivi, la nostra vita può essere davvero convulsa, e in queste condizioni è facile escludere Dio. Non dipende dal fatto di non credere, ma solo dalla rinuncia a dedicare del tempo di qualità alla lettura, alla preghiera, al rapporto con Dio, «che ha nella sua mano il tuo soffio vitale» (Da 5:23). 

Ci sono altre cose che possono distrarci. Abbiamo tutti bisogno di spazi nei quali rallentare e incontrarci con Gesù, il nostro Salvatore. Come può lo Spirito Santo parlarci, se non ci fermiamo ad ascoltarlo? I momenti di quiete speciali con Dio, grazie alla lettura della sua Parola e al canale comunicativo della preghiera, sono la fonte della nostra vita spirituale.

`Leggere Salmi 37:7;46:10;62:1-2,5. Cosa dicono questi passi a proposito dei momenti di pace con Dio? Perché sono così importanti?`

Se ami una persona non vedi l’ora di poterci trascorrere del tempo. Scegli un luogo nel quale poter leggere e riflettere sulla parola di Dio senza interruzioni. Nella nostra esistenza febbrile possiamo riuscirci solo se decidiamo in modo convinto di riservarci un momento ben preciso per questo appuntamento. Momenti del genere, prima che inizi la giornata lavorativa, possono diventare una benedizione per tutte le ore che restano, perché i pensieri preziosi immagazzinati ti accompagneranno. Cerca di essere creativo per trovare il momento di qualità adatto a soddisfare la tua necessità di incontrare il Signore senza essere interrotto.

Connettersi con il Dio vivente mediante la preghiera cambia la tua vita come nessun’altra cosa e contribuisce a farti diventare sempre più simile a Gesù.

`Sei determinato a trovare dei momenti da trascorrere solo con il Signore? Come li trovi e quanto ti aiutano a conoscere meglio il suo amore?`