---
title:  Gesù contro la Scrittura?
date:  23/06/2020
---

`Leggere Giovanni 5:45-47. Quale messaggio potente ci lascia Gesù in merito al suo rapporto con la Bibbia?`

Qualcuno dice che le parole di Gesù spesso erano in netto contrasto con quelle della Scrittura, soprattutto dell’Antico Testamento. Questa linea di pensiero considera che le affermazioni di Cristo vadano elevate al di sopra di quelle della Bibbia. Nel Nuovo Testamento si legge: «Voi avete udito che fu detto… ma io vi dico…» (Mt 5:43-44; cfr. Mt 5:21-22,27-28,33-34,38-39). Quando Gesù pronunciò queste parole famose durante il sermone sul monte, non intendeva abbandonare o abolire l’Antico Testamento, come alcuni sostengono. Egli rispose piuttosto a varie interpretazioni della Scrittura e alle tradizioni orali, utilizzate da alcuni studiosi del suo tempo per giustificare comportamenti verso il prossimo che Dio non aveva mai ordinato; per esempio, ama il tuo nemico (Mt 5:43).

Gesù non ha abolito in alcun modo l’Antico Testamento né ha leso o ridotto la sua autorità. È vero il contrario. Proprio l’Antico Testamento dimostra chi egli sia. Si può ragionevolmente affermare che Gesù ha reso anzi più intenso il significato delle dichiarazioni di quella parte della Scrittura, indicandoci le intenzioni originali di Dio.

Servirsi dell’autorità di Gesù per gettare discredito sulla Scrittura o per denigrare alcuni passaggi della Bibbia giudicandoli non ispirati, è forse una delle critiche più subdole o pericolose, perché viene fatta addirittura utilizzando il nome di Gesù. L’esempio che egli ci ha lasciato dimostra invece quanta autorità egli attribuiva alla Scrittura che, al suo tempo, coincideva con il solo Antico Testamento. Abbiamo bisogno di ulteriori prove?

Cristo, ben lungi dall’indebolire l’autorità della Scrittura, la confermò coerentemente quale guida degna di fiducia e attendibilità. A conferma di ciò, egli disse senza alcuna ambiguità nello stesso sermone sul monte: «Non pensate che io sia venuto per abolire la legge o i profeti; io sono venuto non per abolire ma per portare a compimento» (Mt 5:17). E prosegue così: «Chi dunque avrà violato uno di questi minimi comandamenti e avrà così insegnato agli uomini, sarà chiamato minimo nel regno dei cieli» (v. 19).

`Quali sono alcune delle dottrine chiave le cui radici derivano dall’Antico Testamento (pensiamo alla creazione e al peccato)? Quali altre sono poi state amplificate nel Nuovo Testamento?`