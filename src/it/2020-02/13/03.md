---
title:  Imparare da Gesù
date:  22/06/2020
---

Non esiste esempio migliore e più ispiratore di Gesù Cristo. Egli aveva familiarità con la Scrittura, seguì consapevolmente le sue disposizioni e si attenne a essa.

`Leggere Luca 4:4,8,10-12. In che modo Gesù utilizza la Scrittura per contrastare le tentazioni di Satana? Perché è fondamentale, soprattutto davanti alla tentazione, porla al centro della nostra fede?`

Gesù conosceva molto bene la Scrittura. Aveva una familiarità così intima con la parola di Dio da poterla citare a memoria. Una condizione simile non poteva che essere frutto del prezioso tempo trascorso con Dio a studiarla. Se Cristo non avesse saputo le parole esatte e il contesto in cui erano scritte, facilmente l’avversario avrebbe potuto ingannarlo. Anche questi le citava e le usava per i suoi propositi. Non basta, quindi, citare a memoria dei versetti, occorre sapere cos’altro dice la Bibbia a proposito di una determinata materia e conoscerne il corretto significato. Solo una familiarità di questo genere con il testo biblico potrà aiutarci, come Gesù, a non essere raggirati dal nemico di Dio, a resistere ai suoi attacchi. Quante volte leggiamo che Gesù ha aperto le menti dei suoi fedeli alla comprensione della Scrittura proprio riferendosi a ciò che «è scritto» (Lu 24:45-46; Mt 11:10; Gv 6:45). Sapeva che chi legge la Scrittura può coglierne il corretto significato: «Nella legge che cosa sta scritto? Come la leggi?» (Lu 10:26). Egli considerava gli scritti biblici la norma alla quale attenersi. In Giovanni 7:38, Gesù - la parola di Dio che si è fatta carne - rimanda i suoi fedeli a quello che la Scrittura ha detto. Solo grazie alla Bibbia sappiamo che egli è il Messia promesso. E sempre la parola di Dio rende testimonianza di lui (Gv 5:39). Cristo stesso si è sempre attenuto a essa. Se lo ha fatto lui, sappiamo già come dovremmo comportarci anche noi.

`Davanti alla tentazione, ti sei mai affidato alla Bibbia? Che cosa è successo, e cosa ti ha insegnato?`