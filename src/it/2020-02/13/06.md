---
title:  Memoria e canto
date:  25/06/2020
---

`«Ho conservato la tua parola nel mio cuore per non peccare contro di te» (Sl 119:11).`

Memorizzare la Scrittura porta molteplici benedizioni. Quando immagazziniamo nella mente i preziosi passi della parola di Dio possiamo rivitalizzare ciò che è stato affidato alla memoria e metterlo in pratica in circostanze nuove e mutate. Così facendo la Bibbia ha un impatto diretto sul nostro modo di pensare, sulle nostre decisioni e influenza i nostri valori, come il nostro comportamento. Memorizzare la Scrittura significa rendere viva la Bibbia nella nostra esperienza quotidiana. Inoltre, ci aiuta ad adorare Dio e a vivere fedelmente secondo la Scrittura.

Ricordare parola per parola è una protezione poderosa contro gli inganni e le false interpretazioni. Impararla a memoria ci consente di citarla anche quando non abbiamo una Bibbia sotto mano. Può diventare una forza notevole per il bene in situazioni nelle quali nascono le tentazioni, o quando le condizioni sono avverse. Ricordare le promesse divine e fissare nella nostra memoria la parola di Dio, piuttosto che i nostri problemi, eleva a lui i nostri pensieri. Il Signore dispone di migliaia di modi per aiutarci anche quando non riusciamo a vederne uno.

`Leggere Efesini 5:19 e Colossesi 3:16. In che modo il canto della parola di Dio contribuisce a fissarla e consolidarla nella nostra mente?`

Cantare le parole della Bibbia può essere anch’esso un mezzo straordinario per memorizzare il testo della Scrittura. Nel canto, le parole vengono ricordate più facilmente. Combinare i passi della Bibbia con splendide melodie le ancorerà più saldamente ai nostri pensieri, tanto da farle diventare un modo efficace per disperdere la nostra ansia. I brani della Scrittura collegati a melodie semplici ma armoniche possono essere cantati agevolmente e imparati a memoria tanto dai bambini quanto dagli adulti. La Bibbia è stata fonte di ispirazione per numerose e celeberrime sinfonie e opere, come per altri generi musicali che hanno influenzato la cultura cristiana nel corso dei secoli. Quelle composizioni che elevano la mente e guidano i nostri pensieri a Dio rappresentano una straordinaria benedizione e un influsso positivo.

«In cielo, Dio viene adorato anche attraverso la musica e noi, nei nostri canti di lode, dovremmo sforzarci di avvicinarci il più possibile all’armonia dei cori degli angeli» - PP, p. 594 [cap. 58, p. 492].