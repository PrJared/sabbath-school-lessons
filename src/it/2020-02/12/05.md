---
title:  Determinazione e pazienza
date:  17/06/2020
---

`Leggere Galati 6:9. Se Paolo parla della necessità di persistere nel bene, lo stesso atteggiamento deve manifestarsi di fronte alle difficoltà. Perché la determinazione e la pazienza sono determinanti nella risoluzione dei problemi?`

La vera conquista richiede sempre tenacia. Le cose ottenute con troppa facilità spesso le consideriamo troppo alla leggera. Le difficoltà nella Bibbia ci offrono l’opportunità di mettere all’opera il nostro cervello; la determinazione e l’insistenza con le quali inseguiamo una soluzione rivelano quanto sia importante per noi quella materia. Ogni momento che dedichiamo allo studio della Bibbia, per cercare di scoprire qualcosa in più relativamente al suo significato e messaggio, è tempo ben speso. Forse il fatto di investigare la Scrittura con metodo e applicazione per avere una risposta, anche in modo prolungato, risulterà una benedizione superiore anche rispetto all’eventuale soluzione che saremo riusciti a trovare. Dopo tutto, la risposta a un problema che ci tormenta è qualcosa che riteniamo molto prezioso.

Quando non troviamo una soluzione rapida non significa che sia impossibile riuscirci, ed è un dato di fatto evidente che spesso trascuriamo. Tante persone, davanti a una difficoltà di interpretazione della Bibbia, non si soffermano a riflettere e balzano precipitosamente alla conclusione che quel problema sia irrisolvibile. C’è chi inizia addirittura a dubitare dell’attendibilità della Bibbia stessa. Ma non ci dimentichiamo che può esserci una soluzione molto comoda, anche se la nostra limitata saggezza, o ignoranza, non riesce a vederla. Cosa ci verrebbe da pensare se un principiante in algebra, dopo avere inutilmente cercato di risolvere un’equazione complessa, dichiara che non esiste soluzione solo perché lui non è stato in grado di trovarla? Lo stesso vale per lo studio della Bibbia. Quando una difficoltà mette alla prova anche i nostri migliori sforzi, mettiamola da parte per un po’; nel frattempo, mettiamo in pratica quello che il Signore ci ha chiaramente mostrato. Potremo far luce su alcune questioni spirituali solo dopo aver dimostrato di seguire quello che Dio ci ha già detto di fare. Dimostriamo quindi di essere persistenti e pazienti nel nostro studio della Bibbia. La pazienza, in fondo, è la virtù che caratterizza i credenti alla fine dei tempi (Ap 14:12).

`Cosa ci insegnano le persone che hanno studiato con applicazione e pazienza i brani della parola di Dio? Come si incoraggia qualcun altro a non rinunciare alla ricerca della verità? Perché i passi difficili della Scrittura non devono spaventarci?`