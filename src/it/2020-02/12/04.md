---
title:  Gestire le difficoltà con umiltà
date:  16/06/2020
---

`Leggere Giacomo 4:6-10; 2 Cronache 7:14 e Sofonia 3:12. Perché è importante l’umiltà quando tentiamo di affrontare i passi difficili della Scrittura?`

Tante persone sono giunte alla straordinaria consapevolezza e umile riflessione di dipendere da qualcosa o qualcuno al di fuori di se stesse. Si sono rese conto di non essere l’unità di misura di tutte le cose. Attribuiscono alla verità un valore che supera il bisogno del proprio ego di essere nel giusto, e sanno che quella verità non è farina del proprio sacco, piuttosto, ciò con cui si confrontano; probabilmente, hanno veramente capito che non conoscono affatto quella verità.

Come ha scritto Paolo: «ora vediamo come in uno specchio, in modo oscuro» (1 Co 13:12). I vantaggi di questo modo di pensare contraddistinto dall’umiltà sono molteplici: l’inclinazione a un’umile investigazione è alla base di qualsiasi crescita nella conoscenza, perché genera una libertà che produce con naturalezza uno spirito tendente a imparare facilmente. Questo non significa che gli umili sbaglino di frequente né che cambieranno sempre idea dimostrando di non possedere convinzioni ferme. Vuole solo dire che si tratta di individui remissivi alla verità biblica, consapevoli dei limiti del proprio sapere e, dunque, in grado di espanderlo e di comprendere la parola di Dio molto più efficacemente rispetto alla persona intellettuale, arrogante e orgogliosa. «Chiunque si rivolgerà con atteggiamento umile e curioso alla parola di Dio per avere una guida, deciso a conoscere i termini della salvezza, capirà che cosa dice la Scrittura. Ma quelli che si accostano all’investigazione della Parola con spirito che questa non approva, acquisiranno un atteggiamento che la Parola stessa non ha mai avallato. Il Signore non parlerà a una mente indifferente. Egli non spreca il tempo a dispensare istruzioni a chi è deliberatamente irriverente o corrotto. Ma il tentatore educa ogni individuo che si affida alle proprie suggestioni ed è disposto a neutralizzare ogni effetto della sacra legge di Dio. Abbiamo bisogno che i nostri cuori siano più umili e ricercare con sincerità e riverenza la Parola della vita; perché solo con un atteggiamento simile potremo vedere la luce» - The Advent Review and Sabbath Herald, 22 agosto 1907.

`Riesci a trovare il corretto equilibrio tra umiltà e certezze?`