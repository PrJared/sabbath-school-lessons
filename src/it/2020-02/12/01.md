---
title:  Come gestire i brani difficili
date:  13/06/2020
---

### Letture
2 Timoteo 2:10-15; 1 Cronache 29:17; Giacomo 4:6-10; Galati 6:9; Atti 17:11.

> <p></p>
> «E considerate che la pazienza del nostro Signore è per la vostra salvezza, come anche il nostro caro fratello Paolo vi ha scritto, secondo la sapienza che gli è stata data; e questo egli fa in tutte le sue lettere, in cui tratta di questi argomenti. In esse ci sono alcune cose difficili a capirsi, che gli uomini ignoranti e instabili travisano a loro perdizione come anche le altre Scritture» 2 Pietro 3:15-16.

Riferendosi alle epistole di Paolo, l’apostolo Pietro scrive che in esse, come in altre parti della Scrittura, «ci sono alcune cose difficili a capirsi». Quelle parole vengono alterate o distorte da «uomini ignoranti e instabili» determinando la loro stessa rovina. Pietro non dice che ogni cosa è difficile da comprendere, ma solo alcune. Noi lo sappiamo bene, non è così? Quale sincero e onesto lettore della Bibbia non si è trovato davanti a versetti apparentemente strani e difficili da capire? È per questo che questa settimana ci dedicheremo ad alcuni di questi passi, non tanto per la loro difficoltà in sé, quanto per conoscere le possibili ragioni di queste complessità e come possa affrontarle chiunque ricerchi fedelmente la verità.

In ultima analisi, alcuni tra i passaggi più complessi non saranno mai risolti su questa terra, ma è altresì vero che la stragrande maggioranza dei passi biblici non presenta difficoltà e non dobbiamo consentire che pochi esempi senza risposta indeboliscano la nostra fiducia nell’attendibilità e nell’autorità della parola di Dio nel suo insieme.