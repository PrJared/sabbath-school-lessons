---
title:  Gestire le difficoltà con onestà e attenzione
date:  15/06/2020
---

Ti è mai capitato di imbatterti in un testo o in una serie di testi per te incomprensibili, oppure difficili da armonizzare con altri testi o con la realtà in senso più generale? Difficile pensare che non ti sia mai successo. Il punto è questo: come hai reagito? Ma soprattutto, come dovresti reagire?

`Leggere 1 Cronache 29:17; Proverbi 2:7 e 1 Timoteo 4:16. Quali difficoltà di comprensione pongono questi passi?`

Solo grazie all’onestà possiamo affrontare, nella maniera adeguata, le difficoltà. L’onestà ci impedisce di evadere i problemi o di provare a oscurarli. L’onestà ci frena quando si tratta di rispondere superficialmente. Dio si compiace davanti all’onestà e all’integrità, noi siamo quindi chiamati a emularne il carattere in ogni cosa che facciamo, anche nello studio della Bibbia. La persona onesta gestirà i passi complessi della Scrittura con prudenza, evitando di presentare informazioni fuori dal contesto, di distorcere la verità attingendo a un linguaggio troppo carico e di fuorviare altri manipolando l’evidenza. È molto meglio attendere e riuscire a fornire una risposta sostenibile davanti a una difficoltà, che cercare di offrire una soluzione evasiva o insoddisfacente. Un effetto collaterale positivo dell’onestà nello studio della Bibbia è il fatto di alimentare la fiducia, e la fiducia è alla base di ogni relazione personale sana. È molto più convincente di fronte a tante risposte fragili. Meglio dire di non sapere come rispondere a un dubbio o spiegare nei dettagli un passo, piuttosto che interpretarlo a modo proprio e dire cose inesatte.

Le persone attente desiderano sinceramente conoscere la verità della parola di Dio, quindi, si assicurano sistematicamente di non arrivare a conclusioni precipitose basate su una conoscenza limitata o su una fragile evidenza. Le persone attente sono determinate a non trascurare alcun aspetto o dettaglio che potrebbero risultare importanti. Non ragionano in modo irruento, ma sono meticolose e coscienziose nello studio della Scrittura e di tutte le informazioni a essa collegate.

`Come ti comporti di fronte a passi che non capisci o che sembrano non combaciare con la tua comprensione della verità?`