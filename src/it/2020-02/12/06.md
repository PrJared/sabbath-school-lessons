---
title:  Gestire le difficoltà affidandosi alla Scrittura e alla preghiera
date:  18/06/2020
---

`Leggere Atti 17:11;8:35;15:15-16. Che cosa fecero gli apostoli e i membri della chiesa primitiva quando si confrontarono con brani complessi? Perché la Scrittura resta la migliore fonte per la propria interpretazione?`

La soluzione migliore ai passaggi complessi che troviamo nella Bibbia è la Bibbia stessa. I passi problematici si affrontano meglio quando sono studiati alla luce della Scrittura, piuttosto che isolarli dal contesto o dal resto della Scrittura stessa. Serviamoci della Bibbia perché ci aiuti a comprendere se stessa. Apprendere le grandi verità bibliche è una delle cose più importanti che possiamo fare. Se non capiamo un passaggio, proviamo a farci aiutare da altri brani biblici che trattano lo stesso argomento, ricercando sempre frasi chiare che fanno luce su quei passi meno comprensibili. È altrettanto importante evitare di offuscare e confondere i passaggi palesi della Scrittura appesantendoli e accostandoli ad altri brani di difficile interpretazione. Piuttosto che affidarsi a fonti esterne per spiegare la Bibbia, come la filosofia o la scienza, consentiamo al testo della stessa Scrittura di svelarci il suo significato. Si dice che quando ci inginocchiamo osserviamo le difficoltà da una prospettiva nuova, perché quando preghiamo attestiamo di aver bisogno dell’aiuto divino per interpretare e comprendere la Scrittura. Nella preghiera, ricerchiamo l’illuminazione della nostra mente mediante quello stesso Spirito Santo che ha ispirato gli autori biblici nella redazione dei loro testi. Nella preghiera, le nostre motivazioni vengono svelate e possiamo dire a Dio per quale motivo desideriamo capire ciò che leggiamo. Nella preghiera, chiediamo al Signore di aprirci gli occhi sulla sua Parola e di donarci uno spirito disponibile a seguire e mettere in atto la sua verità. Quando egli ci guida attraverso il suo Spirito, rispondendo alle nostre preghiere, non contraddirà ciò che ha rivelato nella Bibbia, anzi, sarà sempre in armonia con quello che vi è scritto; confermerà e aggiungerà elementi sulle verità che ha ispirato gli autori biblici a comunicarci.

`In che modo la preghiera ti aiuta a raggiungere il giusto stato d’animo per comprendere meglio e ubbidire alla parola di Dio?`