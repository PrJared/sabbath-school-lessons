---
title:  Possibili motivi di apparenti contraddizioni
date:  14/06/2020
---

`Leggere 2 Timoteo 2:10-15. Paolo ammonisce Timoteo perché sia coscienzioso e «dispensi rettamente la parola della verità». Quale messaggio importante dobbiamo individualmente recepire?`

Nessuno studioso della Scrittura attento e onesto potrà negare il fatto che essa contenga cose difficili da comprendere. La situazione non dovrebbe disturbarci. In fondo, alcune complessità non possono essere inattese. Siamo esseri finiti e imperfetti e non esiste essere umano dotato di una conoscenza profonda di ogni area dello scibile umano, figuriamoci dell’ambito divino. Quando uomini limitati e ignoranti tentano di comprendere la saggezza del Dio infinito della Scrittura, non possono che esserci alcuni problemi. Ma le difficoltà nel capire gli insegnamenti biblici non dimostrano in alcun modo che quanto affermano non risponda al vero.

Quelli che rigettano l’insegnamento della rivelazione e dell’ispirazione divine affermano spesso che quelle difficoltà sono dovute a contraddizioni ed errori. Dato che considerano la Bibbia né più né meno che un’opera di origine umana, ritengono che essa debba contenere imperfezioni e imprecisioni. Chi ha una simile mentalità, difficilmente farà un tentativo serio per cercare una spiegazione che tenga conto dell’unità e dell’attendibilità che traspaiono dalla sua ispirazione divina. Le persone che fin dalle prime pagine cominciano a metter in dubbio la Scrittura, a partire proprio dal racconto creativo, arriveranno ben presto a dubitare e diffidare di tutte le sue altre pagine. La Bibbia contiene alcune discrepanze, dovute forse a piccoli errori commessi dai copiatori o dai traduttori. 

Ellen G. White, a tal proposito, afferma: «Alcuni ci guardano con il volto serio e dicono: “Non pensate che i copiatori o i traduttori abbiano commesso degli errori?”. È assolutamente probabile e coloro i quali vacillano e inciampano davanti a questa possibilità saranno suscettibili a vacillare anche davanti ai misteri della Parola ispirata, perché le loro deboli menti non riescono a scorgere i propositi di Dio. Sì, inciamperanno con la medesima facilità davanti ai fatti più lineari, accettati da ogni mente comune che discerne il divino, e per i quali le dichiarazioni del Signore risultano chiare e belle, ricche di spessore e contenuti. Tutti gli errori non provocheranno difficoltà a un’anima né la faranno vacillare, a meno che non si inventi dei problemi relativi a soggetti di verità rivelate in maniera chiara» - 1SM, p. 16.

`Perché dobbiamo accostarci alla lettura della Bibbia con uno spirito di umiltà e remissione?`