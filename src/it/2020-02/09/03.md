---
title:  La creazione nell’antica letteratura
date:  25/05/2020
---

Gli archeologi hanno scoperto testi provenienti dall’antico Egitto e dal Medio Oriente che contengono racconti primordiali della creazione e del diluvio. Qualcuno si è conseguentemente domandato se il racconto della Genesi non sia stato tratto da queste culture o in qualche maniera gli sia debitore. Ma le cose stanno davvero così?

`Leggere Genesi 1-2:4, e poi questi estratti dal poema epico Atrahasis, che qualcuno ha ribattezzato «l’altra Genesi»:`

«Quando gli dei erano uomini, / sottostavano alla corvée, / portavano il canestro di lavoro; / il canestro di lavoro degli dei era troppo grande, / il lavoro oltremodo pesante, la fatica enorme… / Tu sei la dea-madre, creatrice dell'umanità, / crea l'uomo primigenio, ché possa portare il giogo / possa l'uomo sollevare il canestro di lavoro degli dei… / Con la sua carne e il suo sangue / possa Nintu mescolare l'argilla».

`Quali differenze riesci a cogliere?`

Nonostante le somiglianze innegabili tra i racconti (i primi esseri umani tratti dall’argilla) le differenze sono molto più delineate.

1. In Atrahasis l’uomo fa il lavoro degli dèi affinché si possano riposare. In Genesi, Dio crea la terra, e tutto ciò che in esso è contenuto, per l’uomo e la donna, l’apice della creazione; poi si riposa insieme a loro. I due sono collocati in un giardino, invitati alla comunione con Dio e alla cura del suo creato; concetto assente nel poema epico.

2. In Atrahasis viene ucciso un dio minore e il suo sangue mescolato all’argilla per formare sette maschi e femmine. Nella Genesi, il primo Adamo prende «forma» personalmente da Dio, che soffia in lui il suo alito vitale, la donna sarà creata in seguito per essere sua «compagna». Il Signore non crea l’uomo e la donna dal sangue di una divinità uccisa.

3. Nel testo della Genesi non c’è traccia di conflitti o violenze, diversamente dalla storia narrata in Atrahasis. Il racconto biblico è sublime nel descrivere un Dio onnipotente che conferisce all’umanità un obiettivo solenne in un mondo perfetto. Questa radicale distinzione ha portato gli studiosi a concludere che, in definitiva, sono due resoconti della creazione estremamente diversi.

`Qualcuno sostiene che, nei secoli, le storie sulla creazione e il diluvio siano state tramandate, vagamente basate sull’effettiva successione degli eventi, ma distorte con il passare del tempo. Al contrario, Mosè, ispirato dallo Spirito Santo, ha rivelato ciò che era davvero avvenuto. Perché quest’ultima ipotesi risulta più plausibile rispetto a quella secondo cui il patriarca avrebbe “copiato” da racconti pagani?`