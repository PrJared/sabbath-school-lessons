---
title:  Genesi contro paganesimo
date:  26/05/2020
---

Lungi dal dipendere da antichi miti pagani sulla creazione, la Genesi sembra essere stata scritta in maniera tale da confutare quei miti e distanziare da essi il Dio Creatore.

`Leggere Genesi 1:14-19. Come vengono descritti gli elementi introdotti nel quarto giorno e quali sono le loro funzioni?`

I termini «sole» e «luna» vennero di certo evitati perché in ebraico i corrispondenti nomi identificavano le antiche divinità egizie e mediorientali legate a quei due elementi. L’uso dell’espressione «luce maggiore» e «luce minore» dimostra che erano state create per assolvere a funzioni precise, «dei segni per le stagioni, per i giorni e per gli anni» e per «fare luce» (vv. 14,15). Il testo è molto esplicito, il sole e la luna non erano divinità, ma oggetti creati con una precisa funzione naturale, quella funzione che oggi viene loro riconosciuta.

`Leggere Genesi 2:7,18-24. In che modo Dio è personalmente coinvolto nella creazione di Adamo ed Eva?`

I miti dell’antico vicino Oriente rappresentano unanimemente la creazione dell’uomo come un ripensamento, dovuto al tentativo di alleviare la dura fatica degli dèi. Questa nozione mitica viene contraddetta dall’idea biblica secondo cui l’uomo è stato creato per governare il mondo in qualità di vice-reggente di Dio. Semmai, il testo esalta la nascita dell’uomo in quanto apice della creazione, facendo emergere ancor più palesemente le differenze tra il racconto biblico e quelli pagani.

La Genesi, dunque, costituisce un correttivo rispetto ai miti del mondo antico. Mosè ha usato una determinata terminologia e dei concetti incompatibili con quelli pagani. Lo ha fatto semplicemente esprimendo la comprensione biblica di una realtà, del ruolo e dello scopo di Dio nella creazione.

`Migliaia di anni fa, il racconto biblico della creazione era in disaccordo con la cultura prevalente del tempo. Oggi, le cose non sono cambiate. Perché non ci deve stupire?`