---
title:  Una terra piatta
date:  24/05/2020
---

Come risaputo e dimostrato, nel mondo antico molti erano convinti che la terra fosse piatta. I più, comunque, per una varietà di buone ragioni, capirono che era rotonda. Anche oggi, c’è qualcuno che sostiene che, secondo la stessa Bibbia, la terra sarebbe piatta.

`Leggere Apocalisse 7:1;20:7-8. Qual è il contesto di questi versetti? Ma soprattutto, insegnano forse che la terra è piatta?`

Giovanni, autore di questi testi, scrive in merito alla profezia sugli ultimi tempi, che parla di quattro angeli del cielo «che stavano in piedi ai quattro angoli della terra, e trattenevano i quattro venti della terra» (Ap 7:1), dove per tre volte ripete il numero «quattro», collegando così gli angeli ai quattro punti cardinali.

Riassumendo, sta semplicemente usando un linguaggio figurato, come talvolta facciamo noi oggi; per esempio, quando diciamo «il sole sta tramontando», oppure «sorge da est». Insistere su un’interpretazione letterale di questi passi profetici quando il contesto indica un’idea figurata di nord, sud, est e ovest, equivale a estrapolarli per far dire loro qualcosa che in realtà non insegnano. Dopo tutto, quando Gesù ha detto «poiché dal cuore vengono pensieri malvagi, omicidi, adultèri, fornicazioni, furti, false testimonianze, diffamazioni» (Mt 15:19), non stava riferendosi alla fisiologia umana o al cuore dell’uomo in senso letterale, ma utilizzava una figura retorica per fare emergere un concetto morale.

`Leggere Giobbe 26:7-10 e Isaia 40:21-22. Cosa ci spiegano relativamente alla natura della terra?`

In Giobbe 26:7 si parla della terra sospesa nello spazio: «Egli distende il settentrione sul vuoto, sospende la terra sul nulla». La terra è «un cerchio» (v. 10), o meglio una sfera. Isaia 40:22 afferma: «Egli è assiso sulla volta della terra, da lì gli abitanti appaiono come cavallette; egli distende i cieli come una cortina e li spiega come una tenda per abitarvi».

`Mettiti nei panni di chi ha vissuto migliaia di anni fa. Che prove poteva avere del fatto che la terra si muove? Poteva magari essere più convincente la tesi della sua immobilità?`