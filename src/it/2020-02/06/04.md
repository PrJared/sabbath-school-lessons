---
title:  Bibbia e cultura
date:  05/05/2020
---

`Leggere Atti 17:16-32. In questo capitolo, Paolo cerca di annunciare il messaggio del vangelo in un contesto nuovo: la filosofia della cultura greca. In che modo ambienti culturali differenti condizionano il nostro modo di valutare l’importanza di varie idee?`

Una conoscenza del contesto culturale tipico della società del Vicino Oriente è utile per comprendere alcuni brani biblici. «Per esempio, la cultura ebraica attribuiva all’individuo la responsabilità per azioni non compiute da lui in prima persona, ma da lui consentite. Perciò, gli autori ispirati della Scrittura, generalmente, attribuiscono a Dio il merito di fare attivamente ciò che, secondo il pensiero occidentale, noi diremmo, permette o non impedisce che accada; come, per esempio, all’indurimento del cuore del faraone» - Methods of Bible Study, sezione 4.

La cultura solleva anche importanti dubbi ermeneutici. La Bibbia è culturalmente condizionata, quindi pertinente solo a quella cultura in ciò che asserisce? Oppure il messaggio divino consegnato in un particolare contesto trascende questo aspetto e si rivolge a tutti gli esseri umani? Cosa succede se l’esperienza culturale del singolo diventa la cartina di tornasole per la nostra interpretazione della Scrittura?

In Atti 17:26, l’apostolo Paolo offre una prospettiva interessante su una realtà spesso trascurata, quando si legge questo testo. Egli dichiara che Dio ha fatto gli uomini tutti da un unico sangue. Seppure culturalmente distinti, da un punto di vista biblico esiste un legame comune che unisce tutti gli esseri umani, nonostante le differenze culturali; perché Dio è Creatore di tutta l’umanità. La nostra condizione di peccatori e la necessità della salvezza non sono limitate a un’unica cultura. La morte e la risurrezione di Cristo offrono a ogni uomo la liberazione.

Anche se Dio ha parlato a generazioni specifiche, ha fatto in modo che quelle future leggessero la sua Parola e comprendessero che quelle verità superano le circostanze locali e limitate nelle quali furono scritti i testi biblici.

Pensiamo all’algebra, inventata a Baghdad nel IX secolo dopo Cristo. Significa che le verità e i principi enunciati da questo ramo della matematica erano limitati solo a quei luoghi e a quei tempi? Non è così, ovviamente.

Lo stesso principio si applica alle verità contenute nella parola di Dio. Anche se la Bibbia è stata scritta tanti secoli fa in contesti culturali profondamente diversi dagli attuali, le sue verità sono altrettanto fondamentali per noi oggi quanto lo furono per i destinatari dell’epoca.