---
title:  L’importanza dell’interpretazione
date:  07/05/2020
---

`Leggere Neemia 8:1-3,8. Perché una chiara comprensione della Scrittura è importante per ogni singolo individuo ma anche per la chiesa nel suo insieme?`

Il tema più importante della Bibbia è quello della salvezza e della sua modalità. In fondo, se pensiamo a lungo raggio, cos’altro conta? A che serve, come ha detto Gesù, possedere tanti beni materiali se poi perdiamo la nostra anima (Mt 16:26)?

La conoscenza dell’insegnamento biblico sulla salvezza dipende in buona parte dall’interpretazione. Se ci accostiamo in modo sbagliato alla lettura giungeremo, con ogni probabilità, a false conclusioni, non tanto per quanto riguarda la comprensione della salvezza, ma per le altre cose insegnate dalla Bibbia. Infatti, anche al tempo degli apostoli l’errore teologico si era già insinuato nella chiesa, con l’appoggio di interpretazioni infondate della Scrittura.

`Leggere 2 Pietro 3:15-16. Quanto incide una lettura corretta della Scrittura?`

Se davvero ci consideriamo il popolo del libro, che desidera vivere secondo la Bibbia e la Bibbia soltanto, non disponendo di altre autorevoli fonti interpretative come la tradizione, il credo o l’insegnamento della chiesa, il punto di una corretta ermeneutica è fondamentale perché solo la Bibbia potrà dirci in cosa credere e come vivere.

Il tema dell’interpretazione della Scrittura è vitale per la salute teologica e missiologica della chiesa. Se non vi sarà la necessaria correttezza, non potranno esserci unità di dottrina e insegnamento, né unità della chiesa e della nostra missione. Una teologia pessima e distorta determinerà inevitabilmente una missione carente e alterata. Se abbiamo un messaggio da comunicare al mondo, ma siamo confusi rispetto al suo significato, come faremo a presentarlo efficacemente?

`Leggere il messaggio dei tre angeli in Apocalisse 14:6-12. Quali sono le questioni teologiche in ballo e perché la loro corretta comprensione è vitale per la nostra missione?`