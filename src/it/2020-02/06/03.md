---
title:  Traduzione e interpretazione
date:  04/05/2020
---

La Bibbia è stata scritta in idiomi molto antichi: l’Antico Testamento prevalentemente in ebraico, con alcuni inserti in aramaico; il Nuovo in lingua greca koinè. La stragrande maggioranza della popolazione mondiale attuale non parla e non legge alcuna di queste lingue, per questo la Bibbia è stata tradotta in quasi tutte quelle moderne. Ma, come ogni traduttore sa bene, ogni traduzione implica un qualche tipo di interpretazione. Ci sono vocaboli che in una lingua non sono l’esatto equivalente di un’altra. L’arte e la capacità di tradurre accuratamente e di interpretare i testi viene definita «ermeneutica».

`Leggere 1 Corinzi 12:10;14:26; Giovanni 1:41;9:7; Atti 9:36 e Luca 24:27. Tutti questi passi contengono il concetto di interpretazione e traduzione. In quello di Luca, Gesù deve persino spiegare ai discepoli il significato della Scrittura. Cosa ci dice questo circa l’importanza dell’interpretazione?`

Il termine greco hermeneuo, da cui la parola “ermeneutica” (interpretazione biblica), deriva dal Dio ellenico Hermes. Egli era considerato emissario e messaggero delle divinità e in quanto tale responsabile, tra le altre cose, di tradurre i messaggi divini per le altre persone. L’elemento per noi cruciale rispetto all’ermeneutica è la consapevolezza che, anche se non sappiamo leggere le lingue originali, l’unico accesso possibile alla Bibbia sono le traduzioni. Per fortuna, in molti casi è stato fatto un buon lavoro di trasmissione del messaggio essenziale. Non occorre conoscere la lingua originale per poter capire le verità fondamentali rivelate nella Scrittura, anche se naturalmente può essere un vantaggio. Tuttavia, anche in presenza di una buona traduzione, rimane importante un’adeguata interpretazione dei testi, come si vede in Luca 24:27. Lo scopo principale dell’ermeneutica è quello di trasmettere accuratamente il significato dei testi biblici e aiutarci ad applicare in modo appropriato l’insegnamento di quei testi nella nostra vita. Come dimostra il passo di Luca già citato, lo ha fatto anche Gesù. Prova a immaginare come sarebbe se Gesù in persona interpretasse per te alcuni brani della Bibbia!

`Tanti hanno accesso a varie traduzioni bibliche, ma tanti altri no. Perché, a prescindere dalla versione, è importante studiare la Parola con devozione e cercare di rispettare i suoi insegnamenti?`