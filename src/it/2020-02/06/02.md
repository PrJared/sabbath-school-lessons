---
title:  Presupposti
date:  03/05/2020
---

`Leggere Luca 24:36-45. Che cosa impedisce ai discepoli, considerata la loro familiarità con le Scritture, di capire il vero significato della parola di Dio anche quando gli eventi annunciati si consumano davanti ai loro occhi?`

Nessuno si accosta a un testo biblico con la mente vuota. Ogni lettore, ogni studioso vi si accosta con il bagaglio di una storia particolare e di un’esperienza personale che inevitabilmente condizionerà il processo interpretativo. Persino i discepoli avevano ciascuno le proprie idee sulla vera essenza del Messia e su cosa dovesse fare, sulla base delle aspettative del loro tempo. Le loro forti convinzioni impedivano una comprensione più chiara del testo sacro; ciò spiega il motivo dei loro frequenti fraintendimenti riguardanti Gesù e gli eventi correlati alla sua vita, morte e risurrezione.

Ciascuno di noi possiede convinzioni legate a questo mondo, alla realtà ultima, a Dio, che presumiamo o accettiamo - anche involontariamente o inconsciamente - ogni volta che interpretiamo la Bibbia. Nessuno si accosta a essa con la mente vuota. Se, per esempio, la visione del mondo di un individuo esclude categoricamente qualsiasi intervento soprannaturale divino, egli non leggerà e comprenderà la Scrittura come un rapporto vero e attendibile di ciò che Dio ha fatto nella storia, ma la interpreterà in maniera molto diversa da chi accetta la realtà del soprannaturale. Chi interpreta la Bibbia non può liberarsi totalmente dal proprio passato, dalle proprie esperienze, idee consolidate, nozioni e opinioni preconcette. La neutralità totale, od oggettività assoluta, non si può ottenere. Lo studio della Bibbia e la riflessione teologica si sviluppano sempre nel contesto di presupposti relativi alla natura del mondo e di Dio. Ma la buona notizia è che lo Spirito Santo può allargare e correggere le nostre prospettive e i nostri presupposti limitati, donandoci mente aperta e cuore onesto. La Bibbia ribadisce che persone di estrazione più varia furono tutte in grado di capire la parola di Dio, perché lo Spirito Santo ci guida «in tutta la verità» (Gv 16:13).

`Quali sono alcuni tuoi presupposti relativi al mondo? Come puoi fare per sottoporli tutti a Dio e consentire alla Parola di rimodellare le tue idee secondo gli insegnamenti biblici?`