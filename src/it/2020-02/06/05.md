---
title:  La nostra natura caduta e peccaminosa
date:  06/05/2020
---

`Leggere Giovanni 9:39-41 e Giovanni 12:42-43. Cosa impedì a quelle persone di accettare la verità del messaggio biblico? Cosa possiamo imparare?`

È facile guardare con disprezzo i capi religiosi che respinsero Gesù, nonostante le prove evidenti. Attenzione, però, perché occorre evitare da parte nostra un atteggiamento simile nei confronti della sua Parola. Non c’è dubbio che il peccato abbia radicalmente alterato e fratturato la nostra relazione con Dio. Il peccato condiziona l’intera nostra esistenza, anche la capacità di interpretare la Scrittura. Non significa che i meccanismi del pensiero sono facilmente utilizzabili a fini malvagi, ma che le nostre menti e riflessioni sono corrotte, quindi chiuse alla ricezione della verità divina. Nel nostro modo di pensare possono manifestarsi le seguenti caratteristiche di questa corruzione: orgoglio, illusione, dubbio, distanza e disobbedienza. La persona superba eleva se stessa oltre Dio e la sua Parola, perché l’orgoglio induce colui che interpreta ad attribuire eccessiva enfasi alla ragione umana quale arbitro ultimo della verità, anche di quella biblica. Un simile atteggiamento ridimensiona l’autorità divina della Scrittura.

C’è chi tende ad ascoltare solo quei concetti che gli risultano gradevoli, anche se contraddicono la volontà rivelata del Signore, il quale ci ha messo in guardia dal pericolo dell’illusione (Ap 3:17). Il peccato rafforza anche il dubbio, per effetto del quale vacilliamo e siamo inclini a non credere alla parola di Dio. Se il dubbio è il presupposto, l’interpretazione non ci farà mai arrivare alla certezza, ma accadrà il contrario; l’individuo perplesso si eleva velocemente a giudice di ciò che è, e che non è accettabile nella Bibbia: una posizione quanto mai rischiosa.

Dovremmo invece accostarci al testo in fede e spirito di sottomissione, non dominati da atteggiamento critico e dubbioso. La superbia, l’illusione e il dubbio creano distanza tra noi e il Signore, tra noi e la Bibbia; il risultato certo sarà la disubbidienza e la mancata disponibilità a seguire la volontà divina rivelata.

`Ti è mai capitato di leggere un passo che chiaramente ti indicava una strada diametralmente opposta a quella che avevi scelto? Che cosa è successo e cosa ti ha insegnato quell’esperienza?`