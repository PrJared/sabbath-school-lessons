---
title:  Chi ha scritto la Bibbia e perché?
date:  30/03/2020
---

La varietà di autori, delle località di provenienza e delle rispettive estrazioni offrono una testimonianza unica del fatto che Dio opera per comunicare il suo messaggio a persone culturalmente diverse e in epoche differenti della storia, quali suoi primi destinatari.

`Cosa ci rivelano i seguenti passi sugli autori biblici e le loro origini? Esodo 2:10; Amos 7:14; Geremia 1:1-6; Daniele 6:1-5; Matteo 9:9; Filippesi 3:3-6; Apocalisse 1:9.`

La Bibbia è stata scritta da persone di estrazione molto diversa e nelle più svariate circostanze. Qualcuno ha scritto dall’interno di palazzi, altri da una prigione, in una condizione d’esilio, altri ancora mentre affrontavano viaggi missionari per diffondere il vangelo. Uomini con formazione e occupazioni differenti. C’è chi, come Mosè, era destinato a diventare re o chi, come Daniele, a svolgere ruoli di alta responsabilità. Alcuni, poi, erano semplici pastori. C’erano autori giovani e altri piuttosto anziani; eppure, nonostante queste distinzioni, tutti avevano una cosa in comune: furono chiamati da Dio e ispirati dallo Spirito Santo a scrivere messaggi per il suo popolo, a prescindere da dove e quando hanno vissuto.

Alcuni di quegli autori sono stati testimoni oculari degli eventi narrati, altri hanno fatto accurate indagini o un uso attento dei documenti esistenti (Gs 10:13; Lu 1:1-3). Ma tutte le parti della Bibbia sono comunque ispirate (2 Ti 3:16) ed è per questa ragione che Paolo dichiara «tutto ciò che fu scritto… fu scritto per nostra istruzione, affinché mediante la pazienza e la consolazione che ci provengono dalle Scritture, conserviamo la speranza» (Ro 15:4). Il Dio che ha creato il linguaggio umano consente a personaggi selezionati di comunicare un pensiero ispirato con parole umane e in modo affidabile.

«Dio, desiderando rivelare la sua verità al mondo tramite agenti umani, li ha qualificati con il suo Spirito e resi idonei per compiere quest’opera. Egli ha guidato la loro mente nella scelta di quello che doveva essere detto e scritto. Il tesoro è stato affidato a “vasi di terra”, ma appartiene al cielo» - 1SM, p. 26.

`Tanti autori diversi, provenienti da contesti differenti, hanno rivelato lo stesso Dio. Perché questo dato di fatto ci aiuta a confermare in noi la convinzione della veridicità della parola di Dio?`