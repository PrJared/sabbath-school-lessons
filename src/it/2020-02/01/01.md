---
title:  L’unicità della Bibbia
date:  28/03/2020
---

### Letture
Deuteronomio 32:45-47; Genesi 49:8-12; Isaia 53:3-7; 1 Corinzi 15:3-5, 51-55; Romani 12:2

> <p></p>
> «La tua parola è una lampada al mio piede e una luce sul mio sentiero» Salmi 119:105.

Composta da 66 libri e scritta nell’arco di 1.500 anni in tre continenti (Asia, Africa ed Europa), da oltre 40 autori, la Bibbia è un’opera unica. Nessun altro libro, sacro o religioso, le assomiglia. La cosa è perfettamente comprensibile, trattandosi della parola di Dio.

Oggi esistono più di 24.600 manoscritti del Nuovo Testamento risalenti ai primi quattro secoli dopo Cristo. Per avere un termine di paragone, basti pensare che si sono conservate solo sette opere originali di Platone, otto di Erodoto e 263 copie dell’Iliade di Omero. Questi numeri confermano la straordinaria evidenza dell’integrità del testo neotestamentario.

La Bibbia è stato il primo libro conosciuto a essere tradotto, il primo che nell’Occidente sia stato stampato e il primo diffuso così ampiamente e in tante lingue, al punto che il 95 per cento dell’attuale popolazione globale è in grado di leggerlo.

La Bibbia è unica anche per quanto riguarda il contenuto e il messaggio, che si concentra sull’azione redentiva di Dio nella storia. Una storia che si intreccia con la profezia, la quale anticipa il futuro dei piani divini e del suo regno eterno. Parliamo di parola vivente di Dio, perché il medesimo Spirito di Dio, dal quale la Scrittura è ispirata (2 Ti 3:16-17), viene promesso ai credenti contemporanei perché ci guidi in tutta la verità nel momento in cui studiamo la Parola (cfr. Gv 14:16;15:26;16:13).