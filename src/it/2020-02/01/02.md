---
title:  La Parola vivente di Dio
date:  29/03/2020
---

Le parole più importanti sono spesso le ultime che una persona pronuncia. Mosè, autore dei primi cinque fondamentali libri biblici, eleva un canto a Dio alla presenza di tutto il popolo poco prima della sua morte (De 31:30-32:43).

`Leggere Deuteronomio 32:45-47. Con quali parole Mosè descrive la parola di Dio e la sua potenza nella vita degli Ebrei ormai in procinto di entrare nella terra promessa?`

Tra le ultime parole pronunciate da Mosè è contenuta una forte esortazione. Indirizzando i loro cuori alle cose che Dio aveva dette mediante la sua persona, il patriarca intendeva inculcare nel popolo il concetto di rimanere aderenti al Signore e alla sua volontà per il bene delle loro vite. Insegnando quei principi ai loro figli, si sarebbe tramandato in ogni generazione il piano della salvezza insito nel patto con Dio. Vale la pena sottolineare che non viene detto loro di scegliere delle parole, ma di osservare e mettere in pratica «tutte le parole di questa legge» (32:46). Alla fine della storia terrena, il Signore potrà disporre di un popolo rimasto fedele a tutta la Scrittura, che avrà osservato i suoi comandamenti e custodito la fede di Gesù (Ap 12:17). Questo popolo sarà stato fedele all’insegnamento della Bibbia, condizione che garantisce non solo una vita più feconda sulla terra, ma anche la salvezza eterna nella casa che Gesù ci ha preparato (Gv 14:1-3).

`Leggere Giovanni 1:1-5,14 e Giovanni 14:6. Cosa ci dicono questi passi a proposito di Gesù e della vita eterna? In che modo la Parola diventata carne si collega alla rivelazione e all’ispirazione della Scrittura?`

Gesù è centro e scopo dell’intera Scrittura. Il suo avvento sulla terra in qualità di Messia ha rappresentato il compimento delle promesse fatte nell’Antico Testamento. Grazie alla sua vita, morte e risurrezione non solo la parola di Dio è stata confermata ma, soprattutto, si è compiuta la grande promessa della vita eterna in un’esistenza totalmente nuova.

`Rileggere Deuteronomio 32:47. Puoi personalmente testimoniare che l’ubbidienza alla parola di Dio non è «una parola senza valore per te»? Perché la fede e l’ubbidienza in Dio non sono mai vane?`