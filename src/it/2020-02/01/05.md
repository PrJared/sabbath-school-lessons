---
title:  La Bibbia in quanto storia
date:  01/04/2020
---

La Bibbia è unica se paragonata ad altri libri «sacri», perché si compone nella storia. Significa che non contiene semplicemente i pensieri filosofici di un essere umano (pensiamo a Confucio o a Buddha), ma narra gli interventi divini nella storia, funzionali a un obiettivo ben preciso. Nel caso della Bibbia, la promessa di un Messia e il ritorno di Gesù. Tale progressione è unica per quanto attiene alla fede giudaico-cristiana, contrariamente alla visione ciclica di tante altre religioni globali, dall’antico Egitto a quelle attuali di matrice orientale.

`Leggere 1 Corinzi 15:3-5,51-55; Romani 8:11; 1 Tessalonicesi 4:14. Cosa dicono questi testi circa la verità storica della risurrezione di Gesù e cosa significano per ciascuno di noi?`

Secondo la testimonianza dei quattro vangeli e di Paolo, Gesù è morto, è stato sepolto e poi il suo corpo è risorto ed è apparso a diversi esseri umani. La cosa è corroborata dalle testimonianze oculari di quelli che lo hanno deposto nella tomba e in seguito l’hanno vista vuota. Alcuni testimoni hanno toccato Gesù ed egli ha mangiato insieme a loro. Maria Maddalena, Maria (madre di Gesù) e altre donne lo hanno visto nei panni del Cristo risorto. I discepoli ci hanno parlato lungo la strada che conduceva a Emmaus; Gesù è apparso per affidare loro il grande mandato evangelistico. Paolo scrive che nel caso la testimonianza della Scrittura venga respinta, la nostra predicazione e la nostra fede saranno vane (1 Co 15:14). I discepoli dichiarano: «Il Signore è veramente risorto» (Lu 24:34). Il termine greco ontos si riferisce a una cosa che è veramente accaduta e viene tradotto con l’avverbio «veramente».

Cristo viene inoltre rappresentato come «primizia» (1 Co 15:20) di tutti coloro che sono morti. Il dato storico secondo cui egli è effettivamente risorto, e oggi vive, rappresenta la garanzia che anch’essi risorgeranno come lui. Tutti i giusti «in Cristo saranno vivificati» (v. 22). Il verbo «vivificati» implica in questo caso un atto creativo futuro, quando quelli che «appartengono a Cristo» o che gli sono rimasti fedeli, risorgeranno «alla sua venuta» (v. 23), «al suono dell’ultima tromba» (v. 52).

`Perché la promessa della risurrezione è così centrale rispetto alla nostra fede, soprattutto quando comprendiamo il fatto che i defunti stanno dormendo?`