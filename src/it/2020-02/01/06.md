---
title:  La potenza trasformatrice della Parola
date:  02/04/2020
---

`Leggere 2 Re 22:3-20. Perché il re Giosia si straccia le vesti? Come cambia dopo avere letto il libro, e cosa accade alla nazione di Giuda?`

Nel 621 a.C., quando Giosia aveva circa 25 anni, Chilchia, il sommo sacerdote, scopre «il libro della legge», riferendosi probabilmente al Pentateuco, oppure, più specificatamente, al Deuteronomio. Durante i regni di Amon, suo padre, e soprattutto del suo malvagio nonno, Manasse, il rotolo era stato smarrito e prosperava invece l’adorazione a Baal, Ascerah e a «tutto l’esercito del cielo» (2 R 21:3-9). Quando Giosia prese coscienza della trasgressione del patto, si stracciò le vesti per la disperazione, consapevole di quanto lui e il suo popolo si fossero allontanati dall’adorazione del vero Dio. Così avviò immediatamente una riforma in tutto il territorio, abbattendo gli alti palazzi e distruggendo le immagini dedicate alle divinità straniere. Quando terminò, rimase un solo luogo di adorazione in Giuda: il tempio di Dio a Gerusalemme. La scoperta della parola di Dio conduce alla convinzione e al ravvedimento e ha il potere di trasformare. Nel nostro caso, il cambiamento parte da Giosia e poi si diffonde in tutta Giuda.

`In che modo la Bibbia ci garantisce di poter trasformare la nostra vita e ci mostra la strada per la salvezza? Giovanni 16:13;17:17; Ebrei 4:12; Romani 12:2.`

Una delle testimonianze più efficaci di quanto la Bibbia sia potente è la vita trasformata di un individuo. È la Parola a passare attraverso il peccato e la depravazione dell’uomo per rivelare la nostra vera natura e la necessità di un Salvatore. Un libro unico come la Bibbia, che si radica nella storia, è impregnato di profezia e ha la forza di trasformare la vita, deve anche essere interpretato in maniera unica, non come qualsiasi altro testo, perché la parola vivente di Dio deve essere compresa alla luce di un Cristo vivente, il quale ha promesso che avrebbe mandato il suo Spirito per guidarci «in tutta la verità» (Gv 16:13). La Bibbia, dunque, in quanto rivelazione della verità divina, deve contenere in sé i principi stessi per la sua interpretazione. Tali principi possono essere individuati studiando come gli autori abbiano usato la Scrittura e siano stati da essa guidati per consentire alla stessa di interpretarsi.