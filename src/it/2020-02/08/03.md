---
title:  I giorni della creazione
date:  18/05/2020
---

Negli ultimi anni si è sempre più sviluppata la tendenza a considerare la settimana creativa non letterale, bensì una metafora, una parabola, addirittura un mito. Il tutto sull’onda della teoria evoluzionista, secondo cui si deve ragionare in termini di ere temporali lunghissime per giustificare la vita sul pianeta terra. Cosa dice la Bibbia a tal proposito? Perché i «giorni» della creazione di Genesi 1 vanno intesi in senso letterale?

`Leggere Genesi 1:3-5 ed Esodo 20:8-11. Che significato assume il termine «giorni» in quei contesti?`

La parola ebraica yôm, «giorno», viene sistematicamente impiegata nell’intera narrazione creativa per indicare il giorno letterale. Non c’è niente che lasci pensare a un significato diverso. In realtà, alcuni studiosi, che non credono si tratti di giorni letterali, ammettono che l’intenzione dell’autore era quella di parlare di giorni letterali. È interessante osservare che Dio in persona “conia” questo nome per la prima unità temporale. Yôm, o giorno, viene delineato con la frase «fu sera, poi fu mattina: primo giorno» (Ge 1:5,8, ecc.). La parola è nella forma singolare, non plurale, quindi si parla di singolo giorno. Ecco allora che i sette giorni della creazione vanno intesi come unità temporale completa, introdotta dall’aggettivo numerale cardinale ‘echad (uno), seguito da aggettivi ordinali (secondo, terzo, quarto, ecc.). Questa struttura indica una sequenza consecutiva di giorni, che culmina nel settimo. Nell’uso dei vocaboli, come nella forma narrativa stessa, niente lascia intendere che vi sia un buco tra i giorni. I sette giorni della creazione sono proprio sette giorni letterali come li intendiamo oggi. E ancora, la natura letterale viene data per scontata quando Dio scrive di proprio pugno il quarto comandamento, attestando che il fondamento del settimo giorno poggia sulla sequenza dei giorni della settimana creativa.

`Quello della Genesi non è l’unico racconto creativo presente nella Bibbia. Si parla infatti anche di nuova creazione al ritorno di Cristo, quando Dio trasformerà il mortale in immortale, «in un momento, in un batter d'occhio, al suono dell'ultima tromba. Perché la tromba squillerà, e i morti risusciteranno incorruttibili, e noi saremo trasformati» (1 Co 15:52). Se tutto questo Dio può farlo in un battere di ciglia, perché avrebbe dovuto impiegare miliardi di anni nel caso della prima creazione, come insegna l’evoluzione teistica?`