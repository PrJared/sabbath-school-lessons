---
title:  Il sabato e la creazione
date:  19/05/2020
---

Il sabato inteso come settimo giorno è una realtà sempre più sconosciuta alla società secolare ma anche alle comunità religiose, come si può facilmente notare negli orari lavorativi delle principali società globali; diversi Paesi europei adottano un calendario che prevede il lunedì come primo giorno sella settimana e la domenica come settimo; esemplificativa a tal proposito anche la recente enciclica papale sul cambiamento climatico, che definisce il settimo giorno «sabato ebraico» e incoraggia il mondo a osservare un giorno di riposo per mitigare il riscaldamento globale (Papa Francesco, Laudato si’, Città del Vaticano, stampa vaticana, 2015, pp. 172,173).

`Leggere Genesi 2:1-3; Esodo 20:8-11; Marco 2:27 e Apocalisse 14:7. Qual è la connessione tra settimana creativa e quarto comandamento? In che modo il tutto si lega al messaggio dei tre angeli?`

La Bibbia dice: «il settimo giorno, Dio compì l'opera che aveva fatta» (Ge 2:2). Molti creazionisti contemporanei sottolineano l’opera divina compiuta nei sei giorni della creazione, ma trascurano di riconoscere che essa non terminò il sesto giorno, bensì quando fu creato il sabato. È per questo che Gesù dichiara: «Il sabato è stato fatto per l'uomo e non l'uomo per il sabato» (Mr 2:27). Ha l’autorità di affermarlo perché egli stesso ha fatto il sabato quale segno eterno e sigillo del patto di Dio con il suo popolo. Non riservandolo esclusivamente al popolo ebraico, ma all’intero genere umano.

Il libro della Genesi parla di tre cose fatte da Gesù dopo avere creato il sabato: «si riposò» (2:2), offrendoci un esempio divino del suo desiderio di riposare con noi; «benedisse il settimo giorno» (v. 3) - nella narrazione creativa vengono benedetti gli animali (1:22), come anche Adamo ed Eva (v. 28), ma l’unico giorno specificatamente benedetto è il settimo; «lo santificò» (2:3), lo rese santo. Nessun altro giorno nella Bibbia ottiene questi tre riconoscimenti, che, per altro, si ripetono nel quarto comandamento, quello scritto da Dio di proprio pugno e che rimanda alla creazione quale fondamento del sabato (Es 20:11).

`In Apocalisse 14:7 ed Esodo 20:11, il comandamento del sabato è esplicitamente citato quale base per l’adorazione del Creatore. In che modo questo collegamento diretto rimanda agli eventi degli ultimi giorni?`