---
title:  Creazione e matrimonio
date:  20/05/2020
---

L’ultimo decennio ha visto dei cambiamenti enormi nel modo in cui la società e i governi definiscono l’istituzione del matrimonio. Molte nazioni hanno approvato matrimoni tra persone dello stesso sesso, ribaltando precedenti leggi che hanno protetto la struttura della famiglia, che prevede al suo centro un uomo e una donna. Per molti aspetti si tratta di uno sviluppo senza precedenti, che solleva nuovi dubbi relativi all’istituzione del matrimonio, al rapporto chiesa-Stato e anche alla stessa santità del matrimonio e della famiglia sancite nella parola di Dio.

`Leggere Genesi 1:26-28;2:18,21-24. Cosa ci dicono questi testi circa l’ideale divino per il matrimonio?`

Il sesto giorno, Dio giunge all’apice della sua opera creando l’umanità. In Genesi 1:26, per la prima volta, il nome di Dio viene usato al plurale: «Facciamo l'uomo a nostra immagine». Tutte le persone della Trinità, in amorevole relazione reciproca, creano l’istituto divino del matrimonio sulla terra. «Dio creò l'uomo a sua immagine; lo creò a immagine di Dio; li creò maschio e femmina» (v. 27). Adamo dichiara: «Questa, finalmente, è ossa delle mie ossa e carne della mia carne» (2:23) e la chiama «donna». Cosa prevede il matrimonio? «Perciò l'uomo lascerà suo padre e sua madre e si unirà a sua moglie, e saranno una stessa carne» (v. 24). La Scrittura è inequivocabile sul fatto che questa relazione debba avvenire tra un uomo e una donna, i quali a loro volta provengono da un padre e una madre, anch’essi uomo e donna. Un concetto ulteriormente chiarito nelle istruzioni date ai primi esseri umani della terra: «Siate fecondi e moltiplicatevi; riempite la terra, rendetevela soggetta» (1:28). Nel quinto comandamento, i figli (la progenie) sono chiamati a onorare il padre e la madre (Es 20:12). Questa relazione interpersonale non potrà realizzarsi se non nel contesto di un rapporto eterosessuale.

`Cosa ci insegnano le parole di Gesù in Matteo 19:3-6 sulla natura e la santità del matrimonio? Alla luce di quelle parole, senza mai dimenticare l’amore che Dio prova per ogni uomo e donna e il fatto che siamo tutti peccatori, quale ferma posizione siamo chiamati ad assumere sul principio biblico del matrimonio?`