---
title:  Nel principio…
date:  17/05/2020
---

`Leggere Genesi 1:1. Quali profonde verità rivela?`

La Bibbia si apre con le parole più sublimi e profonde; semplici ma allo stesso tempo contenitrici di un messaggio di uno spessore senza pari, quando le si studiano con accuratezza. Di fatto, le principali questioni sollevate dalla filosofia, riguardanti chi siamo, perché siamo qui e come ci siamo arrivati, trovano una risposta in questa prima frase della Bibbia.

Esistiamo perché Dio ci ha creati in un determinato momento del passato. Non siamo frutto di alcun tipo di evoluzione e nemmeno esistiamo per caso, senza uno scopo preciso, come buona parte degli attuali modelli scientifici sulle origini insegnano.

L’evoluzione darwiniana è in contraddizione totale con la Scrittura e i tentativi fatti da qualcuno per cercare di armonizzarla alla Bibbia fanno apparire i cristiani degli stolti.

Siamo stati creati da Dio in un momento ben preciso: «Nel principio». Questo significa che Dio esisteva prima di questo principio, ovvero prima che il tempo venisse creato ed espresso nel ciclo quotidiano della «sera e della mattina», dei mesi e degli anni, tutti contraddistinti dalla relazione della terra con il sole e la luna. Questo principio assoluto viene ripreso e sostenuto da altri passaggi della Scrittura, che continuamente ribadiscono la natura e lo scopo dell’opera creativa divina (Gv 1:1-3).

`Leggere Giovanni 1:1-3 ed Ebrei 1:1-2. Chi è stato il protagonista della creazione? Riflettere sul fatto che è lo stesso personaggio che in seguito morirà sulla croce.`

La Bibbia ci insegna che Gesù è stato l’autore della creazione: «Tutte le cose sono state fatte per mezzo di lui» (Gv 1:3). «… il quale ha pure creato l'universo» (Eb 1:1-2). Dato che nel principio ogni cosa ha avuto origine da Gesù, possiamo legittimamente sperare che alla fine egli completerà ciò che ha iniziato, poiché è «l’alfa e l’omega», «il primo e l’ultimo» (Ap 1:8;22:13).

`Sapere di essere stati creati da Dio cosa cambia?`