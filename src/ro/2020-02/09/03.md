---
title:  Creaţiunea în literatura veche
date:  25/05/2020
---

Arheologii au descoperit texte din Egiptul antic şi din Orientul Apropiat care conţin relatări despre creaţiune şi potop. Acest lucru i-a făcut pe unii să se întrebe dacă relatarea din Geneza nu cumva a fost împrumutată de la aceste culturi sau dacă a depins în vreun fel de ele. Aşa să fie?

`3. Citeşte Geneza 1-2:4 şi apoi citeşte următorul fragment din Epopeea lui Atra-Hasis. Ce diferenţe poţi observa?`

„Când zeii în locul omului/ Au lucrat, au purtat poverile,/ Povara zeilor a fost prea mare,/ Munca prea grea, oboseala prea mare/…” „Fă ca zeiţa-pântecelui să dea naştere la odrasle,/ Şi fă ca omul să poarte povara zeilor!” … „Geshtu-e, un zeu cu inteligenţă,/ Pe el l-au ucis în adunarea lor./ Nintu a amestecat lutul/ Cu trupul şi cu sângele lui…” – Stephanie Dalley, Myths from Mesopotamia: Creation, the Flood, Gilgamesh and Others, pp. 9, 14-15

Deşi există asemănări între aceste relatări (de exemplu, primii oameni au fost făcuţi din ţărâna pământului), diferenţele sunt mult mai evidente.

(1) În Atra-Hasis, omul lucrează pentru zei, ca zeii să se poată odihni. În Geneza, Dumnezeu creează pământul şi tot ce este pe el pentru oameni, ca apogeu al creaţiei, şi apoi El Se odihneşte împreună cu ei. În Geneza, oamenii sunt aşezaţi într-o grădină şi invitaţi să aibă comuniune cu Dumnezeu şi să aibă grijă de creaţia Sa – concept care nu se găseşte în Atra-Hasis. (2) În Atra- Hasis un zeu este ucis şi sângele lui este amestecat cu lut pentru a da formă oamenilor. În Geneza, primul Adam este „modelat” personal de Dumnezeu, care suflă în el viaţă şi femeia este „făcută” mai târziu pentru a fi „ajutorul” lui. Dumnezeu nu i-a creat pe Adam şi Eva din sângele unui zeu ucis. (3) Nu există niciun semn care să indice vreun conflict sau violenţă în relatarea din Geneza, aşa cum vedem în poemul Atra-Hasis.

Relatarea biblică este sublimă: un Dumnezeu omnipotent îi oferă omenirii un scop demn într-o lume desăvârşită. O diferenţă radicală care i-a convins pe cercetători că aceste două relatări despre facerea lumii sunt foarte diferite.

`Unii au susţinut că, de-a lungul veacurilor, relatările despre facerea lumii şi potop au fost transmise pe baza a ceea ce s-a întâmplat (de aici şi asemănările), dar au fost distorsionate în timp. Dar noi credem că Moise, sub inspiraţia Duhului Sfânt, a descoperit chiar ce a avut loc.`