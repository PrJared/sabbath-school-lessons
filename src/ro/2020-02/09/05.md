---
title:  Creaţiunea şi timpul
date:  27/05/2020
---

`6. Cum prezintă Biblia istoria omenirii de la Adam până la Noe şi de la Noe la Avraam? Geneza 5 şi 11`

Există un element care face ca aceste genealogii să fie unice în Biblie: ele conţin elementul timp, determinându-i astfel pe unii oameni cercetători să le numească „cronogenealogii”. Ele au un mecanism în care informaţia despre urmaşi face şi referiri la timp. Acest sistem nu permitea ştergerea sau adăugarea anumitor generaţii. Geneza 5 şi 11 prezintă o linie genealogică continuă, lucru confirmat în 1 Cronici 1:18-27, unde nu sunt adăugate şi nici excluse generaţii. Biblia se interpretează singură.

Timp de aproape două mii de ani specialişti iudei şi creştini au interpretat aceste texte ca fiind pură istorie şi o modalitate precisă de a determina data la care a avut loc potopul şi vârsta pământului, cel puţin pe baza celor şapte zile ale creaţiunii aşa cum sunt descrise în Geneza 1 şi 2.

În ultimele decenii s-a încercat o reinterpretare a capitolelor 5 şi 11 din Geneza pentru a include vârste mai înaintate, în urma interpretărilor (de către fiinţe umane căzute) unor date arheologice şi istorice care par să sugereze acest lucru. Aceasta ridică mari semne de întrebare cu privire la veridicitatea relatării biblice.

Dar, dacă înţelegem conceptul de timp aşa cum apare în Biblie şi desfăşurarea sa de-a lungul istoriei, trebuie să recunoaştem că aceste două capitole sunt „atât istorice, cât şi teologice, legându-l pe Adam de restul omenirii şi pe Dumnezeu, de om în timp şi spaţiu. Geneza 5 şi 11:10-26 ne oferă cadrul în timp şi lanţul genealogic care îl leagă pe poporul lui Dumnezeu de omul pe care Dumnezeu l-a creat ca punct culminant al celor şase zile de facere a acestei planete.” – Gerhard F. Hasel, „The Meaning of the Chronogenealogies of Genesis 5 and 11”, Origins 7/2 [1980], p. 69

`Deşi aceste versete din Vechiul Testament sunt acolo din motive întemeiate şi importante, la ce spune Pavel în 1 Timotei 1:4 şi Tit 3:9 că trebuie să fim atenţi când vorbim despre astfel de versete?`