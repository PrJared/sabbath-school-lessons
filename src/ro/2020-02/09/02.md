---
title:  Este Pământul plat?
date:  24/05/2020
---

Se ştie că, în lumea antică, mulţi credeau că Pământul este plat. Totuşi, din diverse motive bine întemeiate, majoritatea oamenilor au înţeles că Pământul este rotund. Chiar şi în zilele noastre sunt persoane care pretind că Biblia ne învaţă că pământul este plat.

`1. Care este contextul următoarelor versete? Ne învaţă cumva că Pământul este plat? Apocalipsa 7:1; 20:7,8`

Ioan, autorul acestor versete, scrie o profeţie referitoare la timpul sfârşitului în care descrie patru îngeri din cer „care stăteau în picioare în cele patru colţuri ale pământului. Ei ţineau cele patru vânturi ale pământului.” El a repetat cuvântul „patru” de trei ori pentru a face legătura între îngeri şi cele patru puncte cardinale.

Pe scurt, el foloseşte un limbaj figurat, la fel cum facem şi noi când spunem, de exemplu, „soarele apune” sau „vântul bate din est”. A insista pe o interpretare literală a acestor versete profetice când contextul ne indică o idee figurată a punctelor cardinale nord, sud, est şi vest înseamnă a scoate din context aceste pasaje şi a spune că sugerează ceva ce, de fapt, nu sugerează. Când Isus a spus: „Căci din inimă ies gândurile rele, uciderile, preacurviile, curviile, furtişagurile, mărturiile mincinoase, hulele” (Matei 15:19), El nu vorbea despre fiziologia umană sau despre inima propriu-zisă. El folosea o figură de stil pentru a prezenta un adevăr moral.

`2. Ce învăţăm din următoarele texte despre forma Pământului? Iov 26:7-10; Isaia 40:21,22`

În Iov 26, Pământul este prezentat ca fiind suspendat în spaţiu, iar Isaia afirmă că Pământul este rotund.

`Imaginează-ţi că ai fi trăit cu mii de ani în urmă. Ce dovezi ai fi avut că Pământul se mişcă? Ţi s-ar fi părut mai degrabă că stă nemişcat? Ce argumente ai fi putut aduce că Pământul este rotund sau plat?`