---
title:  Geneza şi miturile Antichităţii
date:  26/05/2020
---

Departe de a fi dependentă de miturile păgâne antice despre creaţiune, Geneza pare să fi fost scrisă într-un mod care le respinge şi Îl prezintă pe Dumnezeu ca fiind Creatorul.

`4. Cum sunt descrise entităţile care apar în ziua a patra şi funcţiile lor? Geneza 1:14-19`

Termenii „soarele” şi „luna” au fost evitaţi cu atenţie deoarece, în ebraică, aceste denumiri îi desemnau pe zeii soarelui şi ai lunii din Orientul Apropiat şi din Egipt (sau erau foarte apropiaţi ca nume). Folosirea termenilor „luminătorul cel mare” şi „luminătorul cel mic” arătau că aceste corpuri cereşti au fost create cu un scop precis, „să fie nişte semne care să arate vremurile, zilele şi anii” şi să „lumineze pământul” (Geneza 1:14,15). Cu alte cuvinte, textul ne arată foarte clar că soarele şi luna nu erau zei, ci lucruri create cu funcţii naturale specifice, aşa cum le percepem şi noi astăzi.

`5. Cât de personal S-a implicat Dumnezeu în crearea lui Adam şi a Evei? Geneza 2:7,18-24`

Miturile orientale antice prezintă în mod unanim crearea omului ca o idee care a venit mai târziu, un rezultat al încercării de a-i uşura pe zei de munca lor prea asiduă. Această noţiune mitică este contrazisă de ideea biblică conform căreia omul trebuia să conducă lumea ca locţiitor al lui Dumnezeu. Nimic din facerea omului nu a fost un gând venit mai târziu. Textul biblic ne indică faptul că acesta a fost punctul culminant al creaţiunii, arătându-ne chiar mai hotărât cât de diferite sunt celelalte relatări de cea biblică.

Geneza ne prezintă astfel o corectură a miturilor din lumea veche. Moise a folosit anumiţi termeni şi anumite idei incompatibile cu conceptele păgâne. El a făcut acest lucru exprimând clar şi simplu perspectiva biblică asupra realităţii şi a rolului şi scopului lui Dumnezeu în facerea lumii.

`Cu mii de ani în urmă, relatarea biblică despre facerea lumii mergea împotriva culturii de la acea vreme. Astăzi, relatarea biblică despre facerea lumii merge împotriva culturii actuale. De ce nu ar trebui să ne surprindă acest lucru?`