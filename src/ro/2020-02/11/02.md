---
title:  Istoricismul şi profeţia
date:  07/06/2020
---

Metoda principală pe care adventiştii de ziua a şaptea o aplică în studierea profeţiilor se numeşte istoricism. Această metodă merge pe ideea că multe dintre profeţiile majore ale Bibliei urmează un curs linear neîntrerupt al istoriei, de la trecut la prezent şi la viitor. Este foarte asemănătoare cu modul în care se studiază istoria în şcoală. Folosim această metodă deoarece chiar Biblia încurajează o astfel de interpretare.

`1. Ce aspecte ale visului lui Nebucadneţar indică o succesiune continuă, neîntreruptă a puterilor în decursul istoriei? În ce mod ne arată chiar Biblia cum să interpretăm profeţia despre vremea sfârşitului? Daniel 2:27-45`

Observaţi că împărăţia lui Nebucadneţar este recunoscută ca fiind capul de aur. Astfel, Daniel identifică Babilonul ca fiind prima împărăţie (vers. 38). Apoi Daniel spune: „După tine se va ridica o altă împărăţie, mai neînsemnată decât a ta; apoi o a treia împărăţie” (vers. 39) şi apoi o a patra (vers. 40). Faptul că aceste împărăţii se succed este sugerat chiar de chip – fiecare împărăţie este reprezentată de o parte din trup, pornind de la cap până la degetele de la picioare. Ele sunt conectate una cu cealaltă, la fel cum sunt conectate timpul şi istoria.

În Daniel 7 şi 8, în loc de un chip, sunt folosite ca simboluri specifice diferite animale, dar este transmis acelaşi lucru. Ne este prezentată o secvenţă neîntreruptă de patru împărăţii pământeşti care încep în vechime şi continuă în istorie, până la prezent şi viitor, când Hristos va reveni şi Îşi va întemeia Împărăţia Sa veşnică.

Astfel, chipul din Daniel 2 şi vedeniile succesive din Daniel 7 şi 8 au oferit temelia pentru interpretarea protestantă istoricistă a profeţiei, metodă pe care adventiştii o folosesc şi în prezent.

`2. Ce cuvinte ale lui Isus ne ajută să înţelegem cum poate funcţiona profeţia? Ioan 14:29`

`Ce avantaj major avem noi, cei de astăzi, care trăim într-o vreme în care mare parte din istorie este în urmă, avantaj pe care cineva care a trăit în timpul Babilonului nu l-a avut?`