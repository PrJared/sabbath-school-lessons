---
title:  Principiul an-zi
date:  08/06/2020
---

Una dintre cheile de interpretare ale istoricismului este principiul an-zi. De-a lungul secolelor, mulţi învăţaţi au aplicat acest principiu profeţiilor referitoare la timp din Daniel şi Apocalipsa. Ei au extras acest principiu din mai multe texte-cheie şi din contextul imediat al profeţiilor.

`3. Cum enunţă Dumnezeu principiul an-zi în următoarele versete? Numeri 14:34; Ezechiel 4:6`

În aceste versete putem vedea foarte clar ideea principiului an-zi. Dar cum justificăm folosirea acestui principiu în cazul unor profeţii legate de timp, ca, de exemplu, Daniel 7:25 şi 8:14, dar şi Apocalipsa 11:2,3; 12:6,14 şi 13:5?

Există alte trei elemente care susţin principiul an-zi în aceste profeţii din Daniel şi Apocalipsa: folosirea simbolurilor, perioadele lungi de timp şi expresiile specifice.

Primul element, natura simbolică a fiarelor şi coarnelor care reprezintă împărăţiile sugerează că şi timpul menţionat în aceste profeţii ar trebui interpretat simbolic. Întrucât restul profeţiei este simbolic, nu literal, de ce am interpreta literal doar partea legată de timp? Desigur, nu ar trebui să facem acest lucru.

Al doilea element este faptul că multe dintre evenimentele şi împărăţiile reprezentate în profeţii se întind pe perioade de mai multe secole, lucru care face imposibilă interpretarea literală a profeţiilor referitoare la ele. Dar, dacă aplicăm principiul an-zi, timpul se potriveşte evenimentelor cu o acurateţe remarcabilă, ceea ce ar fi imposibil dacă profeţiile legate de timp ar fi interpretate literal.

Nu în ultimul rând, expresiile folosite pentru a numi aceste perioade sugerează o interpretare simbolică – modul în care este exprimat timpul în aceste profeţii (de exemplu, „două mii de seri şi dimineţi” din Daniel 8:14) nu este felul în care ne exprimăm în mod normal când vorbim despre timp, arătând că perioadele menţionate aici trebuie interpretate simbolic, nu literal.

`Analizează profeţia celor şaptezeci de săptămâni din Daniel 9:24-27. Citim că „de la darea poruncii… vor trece şaizeci şi nouă de săptămâni” (vers. 25). Dacă le considerăm literale, ar însemna un an, patru luni şi o zi. Profeţia nu mai are nicio logică dacă o interpretăm astfel. Ce se întâmplă când aplicăm principiul an-zi?`