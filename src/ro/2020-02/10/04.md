---
title:  Daniel, Nebucadneţar şi Babilonul
date:  02/06/2020
---

În iulie 2007, un om de ştiinţă de la Universitatea din Viena lucra la un proiect pentru Muzeul Britanic când a găsit o tăbliţă din vremea lui Nebucadneţar, împăratul Babilonului. Pe acea tăbliţă a găsit numele unui om de stat din Babilon, menţionat şi în Ieremia 39:3 – „Sarsechim”. Este unul dintre multele nume, atât de împăraţi, cât şi de oficiali din vremea lui Daniel şi Nebucadneţar, redescoperite de arheologie.

`3. Revezi Daniel 1 şi 5. Cum corespund primele hotărâri ale lui Daniel cu intervenţiile lui Dumnezeu în care l-a folosit ca slujitor şi profet al Său pentru a influenţa milioane de oameni de-a lungul istoriei?`

Daniel „s-a hotărât în inima lui” să Îi rămână credincios lui Dumnezeu în privinţa alimentaţiei şi a închinării. Aceste obiceiuri bune, formate încă de la începutul experienţei sale, au devenit un model şi i-au conferit putere pentru viaţa lui lungă. Rezultatul a fost o gândire clară, înţelepciune şi pricepere care veneau de sus, lucru recunoscut şi de Nebucadneţar, şi de Belşaţar, care l-au pus în cele mai înalte funcţii în împărăţie. Dar, poate chiar mai important, aceasta a dus la convertirea împăratului Nebucadneţar (Daniel 4:34-37).

Nebucadneţar a fost fiul lui Nabopolassar. Ei au construit o cetate glorioasă, fără egal în lumea antică (Daniel 4:30). Cetatea Babilon era enormă, cu peste 300 de temple, un palat elegant şi era înconjurată de ziduri duble uriaşe, late de 3,7 şi 6,7 metri. Zidurile includeau opt porţi importante, numite după principalele zeităţi babiloniene. Cea mai cunoscută este Poarta lui Iştar, descoperită de germani şi reconstruită în Muzeul Pergamon din Berlin.

În Daniel 7:4, Babilonul este descris ca un leu cu aripi de vultur. Calea ceremonială de la Poarta lui Iştar are 120 de lei de o parte şi de alta. Aceleaşi săpături au descoperit sculptura unui leu uriaş năpustit asupra unui bărbat, sculptură care încă se află lângă cetate. Toate acestea certifică faptul că leul este un simbol potrivit pentru Babilonul cel mare. Istoria biblică şi mesajul său profetic sunt confirmate.

`Daniel 1:8 spune că Daniel „s-a hotărât în inima lui”. Ce înseamnă acest lucru? Poţi enumera câteva lucruri pe care trebuie să „hotărăşti în inima ta” să le faci sau să nu le mai faci?`