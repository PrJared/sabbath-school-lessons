---
title:  David, Solomon şi monarhia
date:  31/05/2020
---

Monarhia lui David şi Solomon reprezintă epoca de aur a istoriei lui Israel. Dar dacă David şi Solomon nu au existat, aşa cum au afirmat unii? Dacă împărăţia lor nu a fost atât de întinsă cum spune Biblia? Fără David nu ar mai fi Ierusalim, capitala ţării (2 Samuel 5:6-10), nici nu s-ar mai fi fost construit templul de către fiul său Solomon (1 Împăraţi 8:17-20). Şi, nu în ultimul rând, Mesia a fost făgăduit să vină din neamul lui David (Ieremia 23:5,6; Apocalipsa 22:16). Istoria lui Israel ar trebui rescrisă cu totul. Totuşi, această istorie, aşa cum apare pe paginile Scripturii, le conferă lui Israel şi bisericii rolul şi misiunea lor unică.

`1. Cum îi dă Dumnezeu o mare victorie lui Israel? Pe cine foloseşte pentru această biruinţă? Unde are loc înfrângerea? 1 Samuel 17`

Observaţi descrierea geografică precisă a liniilor de luptă din 1 Samuel 17:1-3. Săpăturile recente făcute în zona în care era situată tabăra israelită descrisă în acest capitol au descoperit o cetate puternic întărită, o cazarmă de pe vremea lui Saul şi David, cu privire spre vale şi cu două porţi. Deoarece majoritatea cetăţilor din vechiul Israel aveau doar o poartă, această caracteristică poate ajuta la identificarea locului: Şaaraim (1 Samuel 17:52), care, în ebraică, înseamnă „două porţi”.

Dacă aşa stau lucrurile, atunci am identificat pentru prima dată această cetate biblică din vechime. În anii 2008 şi 2013 au fost descoperite două inscripţii care se crede că reprezintă cea mai veche scriere ebraică descoperită vreodată. A doua inscripţie menţionează numele Eşbaal, nume ca al unuia dintre fiii lui Saul (1 Cronici 9:39).

În 1993, săpăturile de la Tel Dan, o cetate nordică, au scos la suprafaţă o inscripţie monumentală scrisă de împăratul Hazael din Damasc, care şi-a notat victoria împotriva „împăratului lui Israel” şi împăratului „casei lui David”, descriere asemănătoare cu a Bibliei, adăugând, astfel, o puternică dovadă a arheologiei că David a existat în istorie exact cum spune Biblia.

`Gândeşte-te care ar fi consecinţele pentru credinţa noastră dacă, aşa cum afirmă unii, împăratul David nu a existat cu adevărat?`