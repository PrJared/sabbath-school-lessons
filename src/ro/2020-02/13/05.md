---
title:  Stai în linişte în prezenţa Cuvântului
date:  24/06/2020
---

Vieţile noastre tind să fie haotice şi pline de tensiune şi stres. Uneori trebuie să muncim mult doar pentru a supravieţui şi pentru a avea hrană pe masă. Alteori, chiar dacă avem cele necesare vieţii, alergăm în stânga şi în dreapta pentru că vrem mai mult. Ne dorim lucruri care credem că ne vor face fericiţi şi împliniţi. Dar, în cartea Eclesiastul, Solomon ne avertizează că nu întotdeauna se întâmplă aşa.

Oricare ar fi motivul, putem fi atât de ocupaţi cu lucrurile acelei vieţi, şi asta se poate întâmpla foarte uşor, încât să Îl lăsăm deoparte pe Dumnezeu. Nu se poate spune că nu credem, dar nu petrecem suficient timp de calitate în studiu, rugăciune şi pentru a ne apropia de Dumnezeu, „în mâna căruia este suflarea [noastră]” (Daniel 5:23). Putem fi atât de distraşi de alte lucruri, încât să nu mai avem un timp de calitate cu Dumnezeu. Cu toţii avem nevoie de momente în care să încetinim ritmul pentru a ne întâlni cu Mântuitorul nostru, Isus. Cum ne poate vorbi Duhul Sfânt dacă noi nu ne oprim să ascultăm? Timpul special petrecut cu Dumnezeu în linişte, studiind Cuvântul Său şi stând în comuniune cu El prin rugăciune, este sursa vieţii noastre spirituale.

`4. Ce ne învaţă următoarele texte despre timpul petrecut cu Dumnezeu? De ce este atât de important acest timp? Psalmii 37:7; 46:10; 62:1,2,5`

Dacă iubeşti pe cineva, petreci timp cu persoana iubită. Alege un loc în care poţi citi şi medita la Cuvântul lui Dumnezeu fără întreruperi. În viaţa noastră haotică, acest lucru se poate întâmpla doar dacă punem deoparte în mod voit un timp pentru această întâlnire. Adesea începutul zilei este cel mai bun moment pentru aceste minute de linişte şi meditaţie. Astfel de momente înainte de începerea zilei de lucru pot deveni o binecuvântare pentru tot restul zilei, deoarece gândurile valoroase pe care le dobândeşti în acele momente te vor însoţi multe ore. Fii creativ în a găsi timpul de calitate de care ai nevoie pentru a te întâlni cu Dumnezeu fără întreruperi.

Legătura cu Dumnezeul cel viu al Bibliei prin rugăciune îţi influenţează viaţa cum nimic altceva nu o poate face şi te va ajuta să te asemeni mai mult cu Isus.

`Cât de hotărât eşti să cauţi să petreci timp cu Domnul? Cum sunt acele momente şi cum te ajută să cunoşti mai bine realitatea şi dragostea lui Dumnezeu?`