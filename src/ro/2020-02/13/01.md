---
title:  Ascultarea de Cuvântul lui Dumnezeu
date:  20/06/2020
---

> <p>Textul de memorat</p>
> „Fiţi împlinitori ai Cuvântului, nu numai ascultători, înşelându-vă singuri.” (Iacov 1:22)

Cea mai bună metodă de studiere a Bibliei nu ne este de niciun folos dacă nu suntem hotărâţi să trăim conform cu ceea ce am descoperit din Scriptură. Ceea ce este adevărat în privinţa educaţiei este adevărat şi când vine vorba de studierea Bibliei: cel mai bine înveţi nu doar citind şi ascultând, ci practicând ceea ce ştii. Această ascultare deschide o întreagă vistierie de binecuvântări divine, care, altfel, ar rămâne închisă pentru noi, şi ne conduce pe o cale uimitoare şi transformatoare pentru a ne creşte cunoştinţele şi înţelegerea. Dacă nu suntem dispuşi să rămânem la Cuvântul lui Dumnezeu şi nu dorim să punem în practică ce am studiat, nu vom creşte. Mărturia pe care o dăm va avea de suferit din cauză că viaţa noastră nu este în armonie cu cuvintele noastre.

Noi creştem în har şi în înţelepciune prin exemplele pline de inspiraţie care ne arată ce înseamnă să trăim după Cuvântul lui Dumnezeu. Nu există niciun exemplu mai bun şi nicio forţă motivatoare mai puternică decât Isus Hristos. El ne-a dat un model pe care să îl urmăm. El a trăit o viaţă în armonie deplină cu voia lui Dumnezeu.

În această săptămână vom studia ce înseamnă să trăim după Cuvântul lui Dumnezeu şi sub autoritatea lui divină.