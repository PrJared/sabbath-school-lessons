---
title:  Isus şi Scriptura
date:  23/06/2020
---

`3. Ce mesaj puternic ne prezintă Isus despre relaţia Sa cu Biblia? Ioan 5:45-4`

Unii oameni susţin că atunci când a vorbit, Isus a pus în contrast cuvintele Sale şi cuvintele Scripturii, aşa cum le găsim în Vechiul Testament, şi că a pus cuvintele Lui mai presus de cuvintele Scripturii.

În Noul Testament citim că Isus a spus: „Aţi auzit că s-a zis… Dar Eu vă spun…” (Matei 5:43,44; compară cu Matei 5:21,22,27,28,33,34,38,39). Când a rostit bine cunoscuta Predică de pe Muntele Fericirilor, Isus nu a încercat să desfiinţeze Vechiul Testament sau să renunţe la el, aşa cum pretind unii, ci a răspuns la diverse interpretări ale Scripturii şi la tradiţiile orale folosite de unii învăţători ai acelor zile pentru a justifica un anume comportament faţă de semeni, comportament pe care Dumnezeu nu îl cerea, nici nu îl tolera, de exemplu ura faţă de vrăjmaşi (Matei 5:43).

Isus nu a desfiinţat Vechiul Testament în niciun fel şi nici nu i-a subminat autoritatea. Din contră, chiar Vechiul Testament demonstrează cine este El. Însă El a întărit semnificaţia afirmaţiilor Vechiului Testament îndreptându-ne atenţia la intenţiile lui Dumnezeu.

A te folosi de autoritatea lui Isus pentru a descalifica Sfânta Scriptură sau pentru a denigra unele părţi din Biblie ca fiind neinspirate este probabil o formă foarte subtilă şi, posibil, cea mai periculoasă formă de critică a Scripturii, deoarece se face chiar în Numele lui Isus. Noi avem exemplul Său şi putem vedea cum a întărit El autoritatea Scripturilor care, în zilele Sale, cuprindeau doar Vechiul Testament.

Isus a înălţat Scriptura în mod constant ca fiind un ghid de încredere. De fapt, în Predica de pe Munte El afirmă cu claritate: „Să nu credeţi că am venit să stric Legea sau Prorocii; am venit nu să stric, ci să împlinesc” (Matei 5:17). El continuă şi spune că oricine „va strica una din cele mai mici din aceste porunci şi va învăţa pe oameni aşa, va fi chemat cel mai mic în Împărăţia cerurilor” (vers. 19).

`Care sunt câteva învăţături-cheie care Îşi au temelia în Vechiul Testament?`