---
title:  Memorare şi cântec
date:  25/06/2020
---

„Strâng cuvântul Tău în inima mea, ca să nu păcătuiesc împotriva Ta!” (Psalmii 119:11). Memorarea Scripturii aduce multe binecuvântări. Când strângem pasaje din Cuvântul lui Dumnezeu în mintea noastră putem aduce la viaţă ceea ce am memorat şi le putem aplica în circumstanţe noi. În acest fel, Biblia are un impact direct asupra gândirii, deciziilor şi ne influenţează valorile şi comportamentul. Memorarea Scripturii aduce Biblia în experienţa noastră zilnică. Mai mult, ne ajută să ne închinăm lui Dumnezeu şi să trăim o viaţă de credinţă conform cu Scriptura.

Memorarea Scripturii cuvânt cu cuvânt este o puternică apărare împotriva înşelăciunilor şi a interpretărilor false. Ea ne face în stare să putem cita Scriptura, chiar în momente în care nu o avem cu noi fizic. Acest lucru se poate dovedi o reală putere pentru bine în confruntarea cu ispita sau cu provocări ostile. Când ne amintim făgăduinţele lui Dumnezeu şi ne concentrăm mintea asupra Cuvântului Său şi nu asupra problemelor noastre, gândul nostru se înalţă la Dumnezeu, care are o mie de căi de a ne ajuta pe care noi nu le vedem.

`5. Cum poate Cuvântul lui Dumnezeu pus în cântec să se înrădăcineze în mintea noastră? Efeseni 5:19; Coloseni 3:16`

A cânta cuvintele din Biblie poate fi, de asemenea, un mod de a memora versetele Scripturii. Prin cântec, cuvintele Scripturii sunt memorate mai uşor. Combinarea cuvintelor Scripturii cu melodii frumoase va ancora cuvintele în gândul nostru şi va fi un mod eficient de a alunga stările de nelinişte. Pasajele din Scriptură puse în legătură cu melodii simple, dar armonioase, pot fi cântate şi memorate cu uşurinţă de către copilaşi şi adulţi. Scriptura a fost o inspiraţie pentru numeroase oratorii cunoscute la nivel mondial, pentru simfonii şi pentru alte opere muzicale care au modelat şi influenţat cultura creştină de-a lungul secolelor. Compoziţiile care ne înalţă mintea şi ne îndreaptă gândurile către Dumnezeu şi Cuvântul Său sunt o binecuvântare minunată şi o influenţă pozitivă în viaţa noastră.

„Muzica este o parte din serviciul de proslăvire a lui Dumnezeu în curţile cereşti şi noi ar trebui să ne străduim să ne apropiem cât mai mult cu putinţă, în inimile noastre, de armonia corurilor cereşti.” – Ellen G. White, Patriarhi şi profeţi, p. 594