---
title:  Tradiţia
date:  19/04/2020
---

În sine, tradiţia nu este un lucru rău. Ea le oferă acţiunilor care se repetă o anume rutină şi structură şi ne poate ajuta să rămânem conectaţi la origini. De aceea nu este deloc surprinzător faptul că tradiţia are şi ea o parte importantă în religie. Dar există totuşi anumite pericole legate de tradiţie.

`1. Cum a reacţionat Isus la tradiţiile omeneşti în vremea Sa? Marcu 7:1-13`

Tradiţia cu care S-a confruntat Isus fusese transmisă cu mare grijă în comunitatea iudaică de la învăţător la discipol. Pe vremea lui Isus, aceasta îşi câştigase un loc alături de Scriptură. Totuşi, tradiţia are tendinţa de a se dezvolta mereu, acumulând tot mai multe detalii şi aspecte care la început nu făceau parte din Cuvântul şi planul lui Dumnezeu. Aceste tradiţii omeneşti – chiar dacă erau promovate de „bătrânii” cei mai respectaţi (Marcu 7:3,5), de liderii religioşi ai comunităţii iudaice – nu erau egale cu poruncile lui Dumnezeu (vers. 8,9). Ele erau tradiţii omeneşti şi, în cele din urmă, ajunseseră să desfiinţeze Cuvântul lui Dumnezeu (vers. 13).

`2. Cum putem deosebi Cuvântul lui Dumnezeu de tradiţia omenească? 1 Corinteni 11:2; 2 Tesaloniceni 3:6`

Cuvântul viu al lui Dumnezeu dă naştere în noi la o atitudine de reverenţă şi credincioşie faţă de Cuvânt. Această credincioşie generează o anume tradiţie. Dar noi trebuie totuşi să rămânem credincioşi întotdeauna faţă de Dumnezeul cel viu, care ne-a descoperit voia Sa în Cuvântul Său scris. De aceea, Biblia deţine un rol unic, care întrece orice tradiţie omenească. Biblia este mai sus şi deasupra oricărei tradiţii, chiar şi a celor bune. Tradiţiile iau naştere din experienţa noastră cu Dumnezeu şi Cuvântul Său şi trebuie să fie testate constant cu cerinţele Sfintei Scripturi.

`Enumera câteva lucruri pe care le facem ca biserică şi ar putea fi etichetate drept „tradiţie”. De ce este important să le distingem de învăţătura biblică?`