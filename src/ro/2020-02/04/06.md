---
title:  Biblia
date:  23/04/2020
---

Duhul Sfânt, care le-a descoperit şi le-a inspirat oamenilor conţinutul Bibliei, nu ne va călăuzi niciodată contrar Cuvântului lui Dumnezeu şi nu ne va îndepărta de Cuvânt. Pentru adventiştii de ziua a şaptea, Biblia are o mai mare autoritate decât tradiţia omenească, experienţa, raţiunea sau cultura. Singura normă prin care trebuie să fie testate toate celelalte lucruri este Biblia.

`7. Pentru Isus Hristos, care a fost sursa supremă pentru înţelegerea lucrurilor spirituale? Cum ne confirmă Biblia că Isus este adevăratul Mesia? Ioan 5:46,47; 7:38`

Unii oameni pretind că au primit „revelaţii” şi instrucţiuni speciale din partea Duhului Sfânt, dar acestea merg direct împotriva mesajului clar al Bibliei. Pentru ei, aceste „revelaţii” au o autoritate mai mare decât Scriptura. Oricine anulează Cuvântul scris şi inspirat al lui Dumnezeu şi îi respinge mesajul clar păşeşte pe un teren periculos şi nu este călăuzit de Duhul lui Dumnezeu. Biblia este singura noastră siguranţă spirituală. Doar ea este o normă de încredere în chestiuni de credinţă şi practică.

„Duhul Sfânt vorbeşte minţii prin Scripturi şi întipăreşte adevărul în inimă. În felul acesta, demască rătăcirea şi o alungă din suflet. Tocmai prin Duhul adevărului, care lucrează prin Cuvântul lui Dumnezeu, Hristos Îşi supune poporul Său ales.” – Ellen G. White, Hristos, Lumina lumii, p. 671

Niciodată să nu credem că manifestările moderne, interpretate ca venind de la Duhul Sfânt, înlocuiesc Cuvântul lui Dumnezeu. Din contră, El lucrează în armonie cu Biblia şi prin ea pentru a ne atrage la Hristos, Biblia fiind astfel singura normă a spiritualităţii biblice autentice. Scriptura ne oferă o învăţătură sănătoasă (1 Timotei 4:6) şi, fiind Cuvântul lui Dumnezeu, este demnă de încredere şi poate fi acceptată în totalitate. Nu este sarcina noastră să emitem judecăţi asupra Bibliei. Cuvântul lui Dumnezeu este cel care are dreptul şi autoritatea de a ne judeca pe noi şi gândirea noastră. La urma urmei, acesta este Cuvântul scris al lui Dumnezeu.

`De ce este Biblia o călăuză mai sigură în chestiuni spirituale decât impresiile subiective? Care sunt consecinţele neacceptării Bibliei ca standard pe baza căruia să testăm toate învăţăturile, chiar şi experienţa noastră spirituală?`