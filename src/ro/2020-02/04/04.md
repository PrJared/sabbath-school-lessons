---
title:  Cultura
date:  21/04/2020
---

Orice om aparţine unei culturi, unui grup social care are valorile, limba, tradiţiile sale. Cu toţii suntem influenţaţi şi modelaţi de cultură. Nimeni nu este scutit. Să ne gândim cât de mult din Vechiul Testament se ocupă de istoria perioadelor în care Israelul din vechime a fost corupt de culturile din jur. Ce ne face să credem că noi, cei de astăzi, suntem altfel decât ei sau mai buni?

Cuvântul lui Dumnezeu este dat într-o cultură specifică, chiar dacă nu se limitează la ea. Deşi factorii culturali influenţează inevitabil modul în care înţelegem Biblia, nu ar trebui să uităm că Scriptura transcende categoriile culturale prestabilite (este deasupra lor): etnie, posesiuni şi poziţie socială. Acesta este unul dintre motivele pentru care Biblia întrece orice cultură omenească şi chiar este în stare să transforme şi să îndrepte elementele păcătoase pe care le găsim în orice cultură.

`5. La ce se referă Ioan când afirmă că nu ar trebui să iubim lucrurile din lume? Cum putem să trăim în lume şi totuşi să nu avem o gândire lumească? 1 Ioan 2:15-17`

Cultura, ca orice alt aspect al existenţei noastre, a fost afectată de păcat. În consecinţă, şi aceasta se află sub condamnarea lui Dumnezeu. Da, unele aspecte ale culturii noastre s-ar putea alinia perfect cu credinţa noastră, dar întotdeauna trebuie să fim atenţi să facem distincţia între cele două. Credinţa biblică este în contrast cu cultura societăţii, încurajându-ne să stăm cu credincioşie de partea Cuvântului lui Dumnezeu. Dacă nu avem ancorat în fiinţa noastră ceva ce vine de sus, curând vom ceda în faţa lucrurilor din jur.

Ellen G. White afirmă următoarele: „Urmaşii lui Hristos trebuie să se despartă de lume în principii şi interese, dar nu trebuie să se izoleze de lume. Mântuitorul a fost mereu printre oameni, nu pentru a-i încuraja în ceea ce nu era în concordanţă cu voia lui Dumnezeu, ci pentru a-i înălţa şi înnobila.” – Ellen G. White, Sfaturi pentru părinţi, educatori şi elevi, p. 323

`Ce aspecte ale culturii în care trăieşti sunt în opoziţie totală cu credinţa biblică? Cum putem evita să ne fie coruptă credinţa?`