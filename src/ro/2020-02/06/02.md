---
title:  Presupunerile
date:  03/05/2020
---

`1. Ce i-a împiedicat pe ucenici, care erau foarte familiarizaţi cu Scriptura, să vadă adevăratul sens al Cuvântului lui Dumnezeu, chiar când evenimentele prezise se desfăşurau în faţa ochilor lor? Luca 24:36-45`

Nimeni nu se apropie de Scriptură cu mintea complet eliberată de alte idei. Fiecare cititor, fiecare om care studiază Biblia se apropie de ea având un trecut şi o experienţă personală care, inevitabil, îşi vor lăsa amprenta asupra procesului de interpretare. Chiar şi ucenicii au avut ideile lor despre cine era Mesia şi ce trebuia să facă, bazându-se pe aşteptările generale de la acea vreme. Convingerile lor puternice îi împiedicau să înţeleagă clar textul biblic, lucru care explică de ce, atât de adesea, L-au perceput greşit pe Isus şi nu au înţeles evenimentele privind viaţa, moartea şi învierea Lui.

Cu toţii avem propriul sistem de crezuri cu privire la lume, la realitate şi chiar la Dumnezeu, o serie de lucruri pe care le credem sau le acceptăm – chiar fără să ne dăm seama – şi care sunt în mintea noastră când interpretăm Biblia. Nimeni nu abordează textul biblic cu mintea eliberată de propriile concepţii. De exemplu, dacă viziunea cuiva cu privire la lume respinge categoric orice intervenţie supranaturală din partea lui Dumnezeu, acea persoană nu va citi şi nu va înţelege Scriptura ca fiind raportul adevărat şi de încredere al intervenţiilor lui Dumnezeu în istorie, ci o va interpreta cu totul altfel decât cineva care acceptă existenţa supranaturalului.

Interpreţii Bibliei nu se pot debarasa complet de trecutul lor, de experienţele lor, de ideile proprii şi de noţiunile şi părerile preconcepute. Neutralitatea totală sau obiectivitatea absolută nu poate fi atinsă. Studierea Bibliei şi meditaţia teologică merg întotdeauna împotriva muntelui de prejudecăţi cu privire la natura lumii şi natura lui Dumnezeu.

Dar vestea bună este că Duhul Sfânt poate să lărgească şi să corecteze perspectiva noastră limitată şi presupunerile atunci când citim cuvintele Scripturii cu o minte deschisă şi o inimă sinceră. Biblia afirmă în mod repetat că oameni din medii foarte diferite au putut înţelege Cuvântul lui Dumnezeu şi că Duhul Sfânt ne călăuzeşte „în tot adevărul” (Ioan 16:13).

`Tu ai ideile tale cu privire la lume? În ce mod le-ai putea supune Cuvântului lui Dumnezeu astfel încât Cuvântul să îţi poată remodela ideile pentru a fi în armonie cu realitatea pe care o prezintă Biblia?`