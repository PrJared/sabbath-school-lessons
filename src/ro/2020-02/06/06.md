---
title:  De ce este importantă interpretarea
date:  07/05/2020
---

`5. De ce este atât de important pentru noi să înţelegem clar Scriptura, nu doar ca biserică, ci şi ca indivizi? Neemia 8:1-3,8`

Cel mai important subiect din Biblie este mântuirea şi modul în care putem fi mântuiţi. La urma urmei, ce altceva contează pe termen lung? La ce ne-ar folosi, aşa cum a spus chiar Isus, să câştigăm tot ce are lumea să ne ofere, dar să ne pierdem sufletul (Matei 16:26)?

Dar a şti ce ne învaţă Biblia despre mântuire depinde foarte mult de interpretare. Dacă abordăm şi interpretăm Biblia greşit, cel mai probabil vom ajunge la concluzii eronate, nu doar în înţelegerea mântuirii, ci în orice alt subiect pe care ni-l prezintă Scriptura. De fapt, chiar şi pe vremea apostolilor, ereziile se strecuraseră deja în biserică, susţinute, fără îndoială, de interpretările false ale Scripturii.

`6. Ce ne spune Petru despre cât de important este să citim corect Scriptura? 2 Petru 3:15,16`

Dacă suntem într-adevăr oameni ai Cărţii, care doresc să trăiască doar conform cu ce stă scris în ea – şi nu au altă sursă de autoritate precum tradiţia, diferite crezuri sau autoritatea bisericii de a o interpreta pentru noi – atunci problema interpretării corecte a Scripturii este foarte importantă, deoarece noi avem doar Biblia care să ne spună ce ar trebui să credem şi cum să trăim.

Problema interpretării Scripturii este vitală pentru păstrarea doctrinei şi pentru misiunea bisericii. Fără o interpretare corectă nu poate exista unitate în doctrine şi propovăduire şi astfel, nu va exista unitate în biserica şi în misiunea noastră. Inevitabil, dacă doctrinele sunt greşite şi distorsionate, misiunea va fi deficitară şi denaturată. De fapt, dacă noi avem o solie de dat lumii, dar suntem confuzi cu privire la semnificaţia soliei, cât de eficienţi vom fi când le vom prezenta această solie celor care au nevoie să o audă?

`Citeşte întreita solie îngerească din Apocalipsa 14:6-12. Care sunt subiectele teologice prezentate aici şi de ce este atât de esenţial pentru misiunea noastră să le înţelegem corect?`