---
title:  Cartea Geneza şi facerea lumii (I)
date:  16/05/2020
---

> <p>Textul de memorat</p>
> „La început era Cuvântul, şi Cuvântul era cu Dumnezeu, şi Cuvântul era Dumnezeu. El era la început cu Dumnezeu. Toate lucrurile au fost făcute prin El şi nimic din ce a fost făcut n-a fost făcut fără El. În El era viaţa, şi viaţa era lumina oamenilor.” (Ioan 1:1-4)

Primele capitole din Geneza sunt temelia pentru tot restul Scripturii. Învăţăturile sau doctrinele importante ale Bibliei îşi au sursa în aceste capitole. Aici găsim primele cunoştinţe despre natura Dumnezeirii care lucrează în armonie ca Tată, Fiu (Ioan 1:1-3; Evrei 1:1,2) şi Duh Sfânt (Geneza 1:2) pentru a crea lumea şi tot ce este în ea, culminând cu omenirea (Geneza 1:26-28). În Geneza sunt prezentate şi alte teme majore: Sabatul (Geneza 2:1-3), originea răului (Geneza 3), Mesia şi planul de răscumpărare (Geneza 3:15), potopul global (Geneza 6-9), legământul (Geneza 1:28; 2:2,3,15-17; 9:9-17; Geneza 15), împrăştierea popoarelor şi încurcarea limbilor (Geneza 10, 11) şi genealogiile care ne oferă cadrul biblic pentru cronologia de la facerea lumii şi până la Avraam (Geneza 5 şi 11). Subiecte precum puterea Cuvântului rostit al lui Dumnezeu (Geneza 1:3; 2 Timotei 3:16; Ioan 17:17), natura omenirii (Geneza 1:26-28), caracterul lui Dumnezeu (Matei 10:29,30), căsătoria între un bărbat şi o femeie (Geneza 1:27,28; 2:18,21-25), isprăvnicia pentru pământ şi resursele sale (Geneza 1:26; 2:15,19) şi speranţa făgăduinţei unei creaţii noi (Isaia 65:17; 66:22; Apocalipsa 21:1) toate îşi au temelia în aceste prime capitole pe care le vom studia în această săptămână şi săptămâna viitoare.