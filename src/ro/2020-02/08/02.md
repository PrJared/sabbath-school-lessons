---
title:  La început…
date:  17/05/2020
---

`1. Ce adevăruri profunde sunt descoperite chiar la începutul Bibliei? Geneza 1:1`

Biblia începe cu cele mai sublime şi profunde cuvinte, cuvinte simple, dar cu o profunzime nemărginită atunci când sunt studiate cu atenţie. De fapt, cele mai aprinse întrebări filozofice cu privire la cine suntem, de ce suntem aici şi cum am ajuns aici primesc răspuns în prima propoziţie a Bibliei.

Noi existăm, deoarece Dumnezeu ne-a creat la un moment anume în trecut. Noi nu am evoluat din nimic, nici nu am luat fiinţă la întâmplare, fără motiv şi fără nicio direcţie bine stabilită, aşa cum învaţă modelul ştiinţific contemporan al originii speciilor. Evoluţionismul darwinist este contrar Scripturii în toate privinţele şi încercarea unora de a-l armoniza cu Biblia face creştinismul să pară stupid.

Totodată, noi am fost creaţi de Dumnezeu într-un moment anume: „la început”. Aceasta înseamnă că Dumnezeu trebuie să fi existat înainte de acest început. Adică Dumnezeu a existat înainte ca timpul să fi fost creat şi exprimat în ciclul zilnic „seară şi dimineaţă”, în luni şi ani, toate marcate de relaţia lumii cu soarele şi luna. Acest început are ecou şi este susţinut de alte pasaje din Biblie, care reafirmă continuu natura şi modul în care a creat Dumnezeu (Ioan 1:1-3).

`2. Prin cine a fost creată lumea? Ce semnificaţie are pentru noi faptul că El a murit pe cruce? Ioan 1:1-3; Evrei 1:1,2`

Biblia ne învaţă că Isus a creat lumea. Ea ne spune că „toate lucrurile au fost făcute prin El şi nimic din ce a fost făcut n-a fost făcut fără El” (Ioan 1:3). Prin Isus, Dumnezeu „a făcut lumile” (Evrei 1:1,2, NKJV). Deoarece toate lucrurile îşi au originea în Isus de la început, putem avea speranţa că El va încheia ce a început, deoarece ştim că El este „Alfa şi Omega, Începutul şi Sfârşitul” (Apocalipsa 1:8; 22:13).

`Ce înseamnă pentru tine faptul că ştii că ai fost creat de Dumnezeu? Cum ar fi dacă nu ai crede acest lucru? Cum te-ai vedea pe tine şi pe alţii şi de ce?`