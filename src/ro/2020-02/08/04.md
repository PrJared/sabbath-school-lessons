---
title:  Sabatul şi creaţiunea
date:  19/05/2020
---

Astăzi, Sabatul zilei a şaptea este foarte atacat în societatea seculară şi în comunităţile religioase. Programele de lucru ale corporaţiilor globale arată încercarea de a schimba calendarul în multe ţări europene pentru ca lunea să fie prima zi din săptămână, iar duminica, ziua a şaptea. În recenta enciclică papală cu privire la schimbările climatice, Sabatul zilei a şaptea este numit „Sabatul evreiesc” şi lumea este încurajată să păzească o zi de odihnă pentru reducerea încălzirii globale (Papa Francisc, Laudato Si, pp. 172-173).

`4. Ce legătură este între modul în care înţelegem săptămâna creaţiunii şi porunca a patra? Ce legătură este între aceasta şi întreita solie îngerească? Geneza 2:1-3; Exodul 20:8-11; Marcu 2:27; Apocalipsa 14:7`

Biblia spune: „În ziua a şaptea, Dumnezeu Şi-a sfârşit lucrarea pe care o făcuse.” Astăzi, mulţi creaţionişti evidenţiază lucrarea lui Dumnezeu în cele şase zile ale facerii lumii, dar nu recunosc faptul că Dumnezeu nu Şi-a încheiat lucrarea în ziua a şasea, ci după ce a creat ziua Sabatului. Isus spune: „Sabatul a fost făcut pentru om, iar nu omul pentru Sabat.” El a putut face această afirmaţie cu autoritate, deoarece El a făcut, sau a creat, Sabatul ca semn veşnic şi sigiliu al legământului lui Dumnezeu cu poporul Său. Sabatul nu a fost doar pentru poporul iudeu, ci pentru toţi oamenii.

Geneza prezintă trei lucruri pe care le-a făcut Isus prin crearea Sabatului. (1) El „S-a odihnit”, dându-ne un exemplu divin al dorinţei Sale de a Se odihni împreună cu noi. (2) El „a binecuvântat” ziua a şaptea. În relatarea despre creaţiune au fost binecuvântate animalele, apoi şi Adam, şi Eva, dar singura zi binecuvântată a fost ziua a şaptea. (3) Dumnezeu „a sfinţit-o”, sau „a făcut-o sfântă”.

Niciunei alte zile Biblia nu îi atribuie aceste trei caracteristici. Ele sunt repetate în porunca a patra, când Dumnezeu scrie cu degetul Lui şi ne îndreaptă atenţia înapoi, spre facerea lumii, ca temelie pentru Sabat (Exodul 20:11).

`În Apocalipsa 14:7 şi Exodul 20:11, porunca despre Sabat este menţionată ca bază pentru închinarea la Creator. Cum se leagă această trimitere la Sabat de evenimentele ultimelor zile?`