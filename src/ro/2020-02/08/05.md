---
title:  Creaţiunea şi căsătoria
date:  20/05/2020
---

Ultimul deceniu a fost martorul unor schimbări majore în modul în care societatea şi guvernele definesc căsătoria. Multe ţări din lume au aprobat căsătoriile între persoane de acelaşi sex, schimbând legile anterioare care protejau structura familiei formată dintr-un bărbat şi o femeie. Această schimbare este fără precedent din mai multe privinţe şi ridică noi întrebări cu privire la instituţia căsătoriei, la relaţia dintre biserică şi stat şi la sfinţenia căsătoriei şi a familiei aşa cum este definită în Scriptură.

`5. Ce ne spun următoarele texte despre idealul lui Dumnezeu pentru căsătorie? Geneza 1:26-28; 2:18,21-24`

În ziua a şasea Dumnezeu atinge punctul culminant al creaţiunii, prin crearea omului. În Geneza 1:26 este folosit pluralul în dreptul lui Dumnezeu pentru prima dată: „Să facem om după chipul Nostru.” Toate persoanele întreitei Dumnezeiri, într-o relaţie de iubire reciprocă, acum creează relaţia de căsătorie între oameni pe pământ, relaţie instituită de Cer.

Scriptura este foarte clară, această relaţie trebuie să aibă loc între un bărbat şi o femeie, care ei înşişi provin dintr-un tată şi o mamă, care sunt bărbat şi femeie. Acest concept este făcut şi mai clar în îndrumarea dată primilor părinţi de pe pământ: „Dumnezeu i-a binecuvântat şi Dumnezeu le-a zis: «Creşteţi, înmulţiţi-vă, umpleţi pământul şi supuneţi-l»” (Geneza 1:28). În porunca a cincea, copiii trebuie să îşi cinstească tatăl şi mama (Exodul 20:12). Această legătură nu poate fi împlinită în niciun alt context decât în parteneriatul heterosexual.

`Ce ne învaţă Isus despre natura şi sfinţenia căsătoriei? (Matei 19:3-6). În lumina cuvintelor Sale şi amintindu-ne de dragostea lui Dumnezeu pentru întreaga omenire şi de faptul că noi toţi suntem păcătoşi, cum ar trebui să adoptăm o poziţie fermă, dar credincioasă de partea principiilor biblice în privinţa căsătoriei?`