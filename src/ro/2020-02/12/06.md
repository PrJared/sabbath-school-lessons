---
title:  Scriptura şi rugăciunea
date:  18/06/2020
---

`5. Ce au făcut apostolii şi membrii bisericii primare când s-au confruntat cu întrebări dificile? Faptele 17:11; 8:35; 15:15,16`

Cea mai bună soluţie la dificultăţile din Biblie se găseşte chiar în Biblie. Problemele biblice se rezolvă cel mai bine când le studiem în lumina întregii Scripturi, nu analizând un singur text, izolat de celelalte sau de toată Scriptura. Noi trebuie să folosim Biblia ca să ne ajute să înţelegem Biblia. Un lucru foarte important pe care îl putem face este să învăţăm să săpăm după marile adevăruri ale Scripturii.

Dacă nu înţelegi un pasaj, încearcă să obţii lumină din alte pasaje biblice care vorbesc despre acelaşi subiect. Încearcă întotdeauna să găseşti afirmaţii mai clare din Scriptură care să te ajute să înţelegi mai bine acele pasaje care nu sunt atât de clare. De asemenea este foarte important să nu eclipsăm şi să întunecăm afirmaţiile clare ale Scripturii, punându-le alături de pasajele greu de înţeles. În loc să lăsăm ca sursele din afara Bibliei, filozofia sau ştiinţa, să explice semnificaţia ei, noi ar trebui să permitem textului Scripturii să îşi descopere semnificaţia.

S-a spus că, pe genunchi, literalmente vedem dificultăţile dintr-o perspectivă nouă, deoarece, în rugăciune, noi arătăm că avem nevoie de ajutor divin pentru interpretarea şi înţelegerea Scripturii. Prin rugăciune noi căutăm iluminarea minţii prin acelaşi Duh Sfânt care i-a inspirat pe autorii Bibliei.

În rugăciune, motivele noastre sunt prezentate deschis şi Îi putem spune lui Dumnezeu de ce dorim să înţelegem ce citim, Îi cerem să ne deschidă ochii la Cuvântul Său şi să ne dea un duh dornic să urmeze şi să pună în practică adevărul. (Acest lucru este esenţial!) Când ne călăuzeşte prin Duhul Său ca răspuns la rugăciuni, Dumnezeu nu contrazice ce a descoperit în Biblie. El va fi în armonie cu Biblia şi va confirma şi va construi pe ceea ce i-a inspirat pe scriitorii biblici să ne transmită.

`Cum ne ajută rugăciunea să avem dispoziţia necesară pentru a înţelege mai bine şi a ne supune Cuvântului lui Dumnezeu?`