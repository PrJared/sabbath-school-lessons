---
title:  Interpretarea pasajelor dificile
date:  13/06/2020
---

> <p>Textul de memorat</p>
> „Să credeţi că îndelunga răbdare a Domnului nostru este mântuire, cum v-a scris şi preaiubitul nostru frate Pavel, după înţelepciunea dată lui, ca şi în toate epistolele lui, când vorbeşte despre lucrurile acestea. În ele sunt unele lucruri grele de înţeles pe care cei neştiutori şi nestatornici le răstălmăcesc ca şi pe celelalte Scripturi, spre pierzarea lor.” (2 Petru 3:15,16)

Scriind despre epistolele apostolului Pavel, Petru afirmă că în ele, şi în alte câteva locuri din Scriptură, „sunt unele lucruri greu de înţeles”. Aceste cuvinte sunt răstălmăcite sau distorsionate de „cei neştiutori şi nestatornici” spre pierzarea lor. Petru nu spune că toate cele scrise sunt greu de înţeles, ci doar unele.

Care cititor sincer al Bibliei nu a întâlnit pasaje care îi par ciudate şi greu de înţeles? Cu siguranţă că, la un moment dat, fiecare a avut o astfel de experienţă. De aceea vom analiza nu atât de mult textele dificile, cât care ar putea fi motivele pentru aceste dificultăţi şi cum putem să le depăşim dacă suntem căutători credincioşi ai adevărului din Cuvântul lui Dumnezeu. Şi totuşi este posibil ca unele dintre aceste afirmaţii care ne creează dificultăţi să nu îşi găsească rezolvarea niciodată aici, pe pământ. Însă majoritatea textelor din Biblie nu prezintă un grad mare de dificultate şi nu ar trebui să permitem ca aceste câteva pasaje greu de înţeles să ne slăbească încrederea în credibilitatea şi autoritatea Cuvântului lui Dumnezeu ca întreg.