---
title:  Înfruntă dificultăţile cu sinceritate şi atenţie
date:  15/06/2020
---

Ţi s-a întâmplat vreodată să dai peste un text sau mai multe pe care să nu le înţelegi sau care să ţi se pară greu de armonizat cu alte texte sau cu realitatea, în general? Sigur te-ai confruntat şi tu cu această problemă. Întrebarea este: Cum ai răspuns? Sau, chiar mai important, cum ar trebui să răspunzi?

`2. Cum ne-ar putea ajuta următoarele versete să abordăm pasajele dificile? 1 Cronici 29:17 p.p.; Proverbele 2:7; 1 Timotei 4:16`

Doar când suntem oneşti putem face faţă dificultăţilor în mod adecvat. Dacă suntem sinceri, nu vom evita vreo dificultate, nu vom încerca să o punem în umbră, dar nici nu vom da răspunsuri superficiale care să nu stea în picioare în faţa testului. Dumnezeu Se bucură când vede sinceritate şi integritate. De aceea ar trebui să copiem caracterul Său în tot ce facem, chiar şi în studierea Bibliei.

Persoanele sincere vor aborda dificultăţile din Biblie cu atenţie şi nu vor prezenta informaţia scoasă din context, nu vor distorsiona adevărul cu un limbaj pompos şi nu îi vor induce în eroare pe alţii prin manipularea dovezilor. Este mult mai bine să aştepţi un răspuns care poate fi susţinut pentru o chestiune dificilă decât să încerci să oferi o soluţie evazivă sau nesatisfăcătoare. Un efect secundar pozitiv al sincerităţii în studierea Bibliei este încrederea, şi încrederea stă la baza tuturor relaţiilor personale sănătoase. Îi convinge pe oameni mult mai mult decât un răspuns nefondat. Este mai bine să spui că nu ştii să răspunzi la întrebare sau să explici corect textul decât să încerci să faci textul să spună ce vrei tu când, de fapt, spune altceva.

Cercetătorul atent doreşte cu ardoare să cunoască adevărul din Cuvântul lui Dumnezeu şi se asigură tot timpul că nu se grăbeşte la concluzii pripite care au la bază cunoştinţe limitate sau dovezi nefondate. El este hotărât să nu treacă cu vederea vreun aspect sau detaliu care ar putea fi important. Nu se grăbeşte, ci este meticulos şi sârguincios în studierea Cuvântului lui Dumnezeu şi în tot ce ţine de el.

`Ce faci, sau ce ar trebui să faci, cu textele pe care nu le înţelegi complet sau care nu par să se încadreze în modul în care înţelegi tu adevărul?`