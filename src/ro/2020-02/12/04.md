---
title:  Abordează dificultăţile cu smerenie
date:  16/06/2020
---

`3. De ce este atât de importantă smerenia când abordăm pasajele dificile din Scriptură? Iacov 4:6-10; 2 Cronici 7:14; Ţefania 3:12`

Mulţi oameni şi-au dat seama că depind de ceva sau cineva din afara lor. Ei au realizat că nu sunt standardul pentru toate lucrurile. Aceşti oameni pun mai mare preţ pe adevăr decât pe nevoia eului lor de a avea dreptate şi sunt conştienţi că adevărul nu este ceva ce pot fabrica ei, ci ceva cu care se confruntă. Poate că cel mai mare adevăr pe care îl înţeleg este cât de puţin cunosc ei de fapt adevărul. Ei ştiu, aşa cum scria Pavel, că „vedem ca într-o oglindă, în chip întunecos” (1 Corinteni 13:12).

Beneficiile acestei smerenii în gândire sunt multiple: obiceiul de a cerceta cu smerenie este temelia oricărei creşteri în cunoştinţă, căci generează o libertate care dă naştere în mod natural la un spirit docil. Dar acest lucru nu înseamnă că cei smeriţi sunt adesea şi greşiţi sau că se vor răzgândi întotdeauna şi niciodată nu vor avea o convingere fermă, ci înseamnă că sunt dispuşi să se supună adevărului biblic. Ei sunt conştienţi de limitele capacităţii lor de a cunoaşte şi, de aceea, sunt capabili să îşi extindă cunoştinţele şi înţelegerea Cuvântului lui Dumnezeu într-un mod în care cel arogant şi mândru nu poate.

„Toţi cei care vor veni la Cuvântul lui Dumnezeu pentru călăuzire, cu smerenie şi o minte iscoditoare, hotărâţi să afle condiţiile mântuirii, vor înţelege ce spune Scriptura. Dar cei care vin să cerceteze Cuvântul cu un spirit pe care acesta nu îl aprobă vor pleca în urma cercetării cu un spirit pe care Cuvântul nu îl dă. Domnul nu va vorbi minţii indiferente. El nu Îşi iroseşte sfaturile pentru cei lipsiţi de reverenţă sau necuraţi. Dar ispititorul educă orice minte care se supune sugestiilor sale şi doreşte să facă fără efect Legea sfântă a lui Dumnezeu.

Noi trebuie să ne smerim inimile şi să cercetăm Cuvântul vieţii cu sinceritate şi reverenţă; doar mintea care este smerită şi pocăită poate vedea lumina.” – The Advent Review and Sabbath Herald, 22 august 1907