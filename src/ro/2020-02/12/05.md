---
title:  Hotărâre şi răbdare
date:  17/06/2020
---

`4. Deşi versetul următor vorbeşte despre perseverenţa în binele pe care îl facem celorlalţi, avem nevoie de aceeaşi atitudine în faţa unor întrebări dificile. De ce sunt importante hotărârea şi răbdarea în rezolvarea problemelor? Galateni 6:9`

Adevăratele realizări cer tenacitate. Adesea, ceea ce obţinem prea uşor tratăm cu mare uşurinţă. Dificultăţile din Biblie ne dau ocazia de a ne pune mintea la lucru, iar hotărârea şi perseverenţa cu care căutăm o soluţie ne arată cât de importantă este pentru noi. Timpul petrecut în studierea Bibliei în încercarea de a înţelege mai bine semnificaţia şi mesajul ei este bine folosit. Probabil că experienţa cercetării sârguincioase a Scripturii după un răspuns, chiar o perioadă mai lungă de timp, va fi o binecuvântare mai mare decât soluţia pe care o vom găsi. Atunci când găsim o soluţie la o problemă foarte complicată, aceasta devine foarte preţioasă pentru noi.

Faptul că nu poţi rezolva imediat o dificultate nu înseamnă că nu poate fi rezolvată. Este remarcabil cât de des trecem cu vederea acest lucru evident. Mulţi, când dau peste o dificultate în Biblie, se opresc puţin asupra ei şi, dacă nu văd nicio soluţie, de îndată trag concluzia că nu poate fi rezolvată. Alţii încep să pună sub semnul întrebării veridicitatea întregii Biblii. Dar să nu uităm că poate exista o soluţie foarte uşoară chiar şi atunci când noi, în înţelepciunea noastră umană limitată – sau în ignoranţa noastră – nu o vedem. Ce am crede despre un începător în ale algebrei care, după ce a încercat în zadar timp de o jumătate de oră să rezolve o problemă dificilă, declară că nu există nicio soluţie la problemă, deoarece el nu o poate găsi? Acelaşi lucru ni se poate aplica nouă când studiem Biblia.

Când unele dificultăţi sfidează eforturile tale cele mai asidue de a le rezolva, lasă-le deoparte pentru o vreme şi, între timp, pune în practică ce Domnul ţi-a descoperit deja. Sunt unele cunoştinţe spirituale pe care le dobândim doar după ce am fost dispuşi să facem ce ne-a spus Dumnezeu deja să facem. Fiţi perseverenţi şi răbdători în studierea Bibliei! Răbdarea este o trăsătură a credincioşilor din vremea sfârşitului (Apocalipsa 14:12).

`Ce putem învăţa de la cei care au studiat cu sârguinţă şi răbdare pasajele dificile din Biblie? Cum îi putem încuraja pe alţii să nu renunţe la căutarea lor după adevăr? De ce să nu ne temem când ajungem la un pasaj dificil din Scriptură?`