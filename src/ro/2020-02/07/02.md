---
title:  Înţelegerea Scripturii
date:  10/05/2020
---

`1. În ce scop ne-a fost dată Biblia? 2 Timotei 3:16,17`

Biblia a fost scrisă ca un martor al intervenţiilor lui Dumnezeu în istorie, al planului Său de răscumpărare a omenirii căzute şi pentru a ne învăţa calea neprihănirii. Domnul a ales să facă acest lucru în limbaj omenesc, transpunându-Şi vizibil gândurile şi ideile în cuvinte omeneşti. Când l-a răscumpărat pe Israel din Egipt, Dumnezeu a ales un popor anume, care să transmită solia Sa către toţi oamenii. El a permis ca acea naţiune să transmită Cuvântul Său în limba lor, ebraica (şi câteva porţiuni în aramaică, limbă asemănătoare cu ebraica).

Apariţia culturii greceşti a adus o nouă oportunitate, făcând posibil ca Noul Testament să fie scris într-o limbă universală, greaca, limbă care pe atunci era vorbită de mulţi în acea parte a lumii. (De fapt, a existat şi o traducere în greacă a Vechiului Testament.) Această limbă universală a făcut posibil ca apostolii şi biserica primară să răspândească solia în lung şi în lat cu un nou zel misionar după moartea Domnului Hristos. Mai târziu, apostolul Ioan „a mărturisit despre Cuvântul lui Dumnezeu şi despre mărturia lui Isus Hristos şi a spus tot ce a văzut” (Apocalipsa 1:2). Astfel, Biblia subliniază continuitatea ei ca „martor” şi a acestei „mărturii” inspirate de la primul până la ultimul scriitor al Bibliei.

`2. De ce era atât de important ca Israel să asculte de „toate cuvintele legii acesteia”, Tora, sau „învăţăturile”? Deuteronomul 32:46,47`

Unii oamenii nu au doar o traducere a Bibliei în limba lor maternă, ci au mai multe versiuni. Alţii poate au o singură versiune, dacă o au. Dar, indiferent câte ai avea, esenţial este să o preţuieşti, pentru că ea este Cuvântul lui Dumnezeu şi, cel mai important, să te supui învăţăturilor ei.

`De ce nu este „un lucru fără însemnătate” (Deuteronomul 32:47) să ascultăm de Cuvântul lui Dumnezeu şi să îi învăţăm şi pe copiii noştri?`