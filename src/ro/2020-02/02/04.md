---
title:  Cuvântul scris al lui Dumnezeu
date:  07/04/2020
---

`3. Citeşte Exodul 34:27. De ce i-a cerut Dumnezeu lui Moise să scrie aceste cuvinte şi nu doar să le rostească înaintea poporului? Care este avantajul evident al Cuvântului scris?`

Dumnezeul care vorbeşte si care a creat limbajul omului îi înzestrează pe cei aleşi să comunice adevărurile descoperite prin revelaţie divină şi gândurile de inspiraţie divină într-o manieră demnă de încredere. Tocmai de aceea nu este o surpriză să descoperim că Dumnezeu le-a poruncit scriitorilor Bibliei încă de la începuturi să transmită învăţăturile şi descoperirile Sale în scris.

`4. Ce ne învaţă textele de mai jos despre revelaţia scrisă? Exodul 17:14; 24:4; Iosua 24:26; Ieremia 30:2; Apocalipsa 1:11,19; 21:5; 22:18,19`

De ce a poruncit Dumnezeu ca soliile Sale descoperite şi inspirate să fie scrise? Răspunsul evident este ca să nu le uităm uşor. Cuvintele scrise ale Bibliei sunt un punct de referinţă constant care ne îndreaptă spre Dumnezeu şi spre voia Sa. De obicei, un document scris poate fi păstrat mai bine şi poate fi mai de încredere decât un mesaj oral, care trebuie repetat din nou şi din nou. Cuvântul scris poate fi copiat şi recopiat şi, astfel, făcut accesibil mai multor oameni decât dacă ar fi doar rostit. În cele din urmă, dacă ne aflăm într-un anume loc şi într-un timp anume, putem vorbi unui număr limitat de persoane, dar ce este transmis în scris poate fi citit de nenumăraţi cititori în diverse locuri, chiar pe mai multe continente, şi poate fi o binecuvântare şi generaţii mai târziu. Iar acolo unde sunt oameni care nu ştiu să citească, alţii le pot citi cu glas tare un document scris.