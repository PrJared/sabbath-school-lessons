---
title:  Sola Scriptura
date:  25/04/2020
---

> <p>Textul de memorat</p>
> „Căci Cuvântul lui Dumnezeu este viu şi lucrător, mai tăietor decât orice sabie cu două tăişuri: pătrunde până acolo că desparte sufletul şi duhul, încheieturile şi măduva, judecă simţirile şi gândurile inimii.” (Evrei 4:12)

Prin deviza Sola Scriptura, protestanţii au înălţat Biblia ca singur standard şi unică sursă hotărâtoare pentru teologia lor. În contrast cu teologia romano-catolică, în care sunt evidenţiate Scriptura si tradiţia, credinţa protestantă a pus accentul pe cuvântul-cheie doar, adică doar Scriptura este autoritatea finală în chestiuni de credinţă şi doctrină.

Biblia a fost cea care a adus forţă şi autoritate Reformei protestante, revoltei împotriva Romei şi a erorilor pe care aceasta le promovase secole la rând. În locul interpretării alegorice a Scripturii, prin care textului biblic îi erau atribuite multe semnificaţii diverse, reformatorii protestanţi au accentuat importanţa unei interpretări gramatical-istorice a Bibliei, în care erau luate în considerare gramatica şi semnificaţia literală a textului biblic.

În această săptămână vom analiza principiul Sola Scriptura mai în detaliu. Vom descoperi că Sola Scriptura implică unele principii fundamentale de interpretare biblică, indispensabile pentru o înţelegere corectă a Cuvântului lui Dumnezeu. Ca protestanţi, noi trebuie să susţinem Biblia ca autoritate doctrinară supremă.