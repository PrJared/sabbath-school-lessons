---
title:  Claritatea Scripturii
date:  28/04/2020
---

`3. Ce ne sugerează faptul că Isus face repetate referiri la Scriptură, subliniind claritatea mesajului ei? Matei 21:42; 22:31; 12:3,5; 19:4; 24:15; Marcu 12:10,26; 13:14; Luca 6:3`

Mărturia biblică nu este ambiguă: Biblia este suficient de clară în învăţăturile ei, este atât de clară, încât poate fi înţeleasă de oricine, în special învăţăturile de bază. Există oportunităţi infinite pentru ca înţelegerea şi cunoştinţa dobândite să pătrundă şi mai în profunzime. Noi nu avem nevoie de niciun magisteriu ecleziastic pentru a ne spune care este sensul Bibliei. Învăţăturile ei de bază pot fi înţelese de toţi credincioşii. Biblia promovează preoţia tuturor credincioşilor şi nu îşi limitează interpretarea doar pentru câţiva oameni aleşi, cum ar fi clericii. Biblia ne încurajează să studiem Scriptura pentru noi înşine, deoarece noi avem capacitatea de a înţelege mesajul lui Dumnezeu pentru noi.

Noi credem că „exemplul consecvent al scriitorilor Bibliei ne arată că Scripturile trebuie înţelese în sensul simplu, literal, în afara situaţiilor în care se prezintă un simbol clar şi evident. … Nu trebuie dată la o parte vreo «coajă» a sensului literal pentru a ajunge la «miezul» sensului simbolic, ascuns, alegoric, pe care doar cel iniţiat l-ar putea descoperi.” – Handbook of Seventhday Adventist Theology, 2000, p. 65. Claritatea Bibliei este legată de limbaj, de sens şi de cuvintele Scripturii, deoarece există un adevăr precis pe care autorii Bibliei l-au avut în vedere şi nu mai multe sensuri subiective, necontrolate ale textului biblic.

Dar aceasta nu înseamnă că nu este posibil ca uneori să ajungem la pasaje şi idei pe care să nu le înţelegem pe deplin. La urma urmei, acesta este Cuvântul lui Dumnezeu şi noi suntem doar nişte fiinţe căzute. Totuşi, Cuvântul lui Dumnezeu este suficient de clar cu privire la lucrurile pe care chiar trebuie să le ştim şi să le înţelegem, în special în ce priveşte mântuirea.

`S-a întâmplat să nu înţelegi anumite texte si, mai apoi, să îţi fie clarificate? Ce ai învăţat din acea experienţă care i-ar putea ajuta si pe alţii?`