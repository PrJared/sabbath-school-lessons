---
title:  Scriptura ca normă
date:  26/04/2020
---

Încă de la început, adventiştii de ziua a şaptea s-au considerat a fi poporul Cărţii, creştini care credeau în Biblie. Pentru a afirma principiul Sola Scriptura (doar Scriptura), noi trebuie să recunoaştem autoritatea unică a Bibliei. Doar Scriptura este norma principală pentru teologia noastră şi autoritatea supremă pentru viaţă şi doctrină. Alte surse, precum experienţa religioasă, raţiunea omenească sau tradiţia, sunt subordonate Bibliei. De fapt, prin principiul Sola Scriptura s-a intenţionat să se asigure autoritatea Scripturii, care să fie ferită de dependenţa de biserică şi interpretarea dată de aceasta, şi excluderea posibilităţii ca standardul de interpretare să vină din afara Bibliei.

`1. De ce spune Pavel „să nu treceţi peste «ce este scris»”? De ce este acest punct atât de important pentru credinţa noastră? 1 Corinteni 4:1-6`

A nu trece peste ce este scris nu exclude informaţiile provenite din alte domenii de studiu, precum arheologia biblică sau istoria. Alte domenii pot aduce mai multă lumină asupra unor aspecte biblice şi asupra contextului unor pasaje din Scriptură şi astfel ne pot ajuta să înţelegem mai bine textul biblic. Totodată, nici nu este exclus ajutorul pe care îl primim din alte resurse în misiunea de a interpreta Biblia, ca, de exemplu, lexicoane, dicţionare, concordanţe şi alte cărţi şi comentarii. Totuşi, pentru o interpretare corectă a Bibliei, textul Scripturii are prioritate înaintea tuturor celorlalte aspecte, ştiinţe şi ajutoare adiţionale. Alte puncte de vedere trebuie să fie evaluate cu atenţie din perspectiva Scripturii ca întreg.

Ceea ce afirmăm cu convingere prin principiul Sola Scriptura este că, dacă apare un conflict în interpretarea credinţei noastre, atunci doar Biblia are autoritatea care întrece şi judecă orice altă sursă sau datină bisericească. Noi nu ar trebui să trecem peste sau să fim împotriva a ceea ce stă scris în Biblie. Creştinismul adevărat şi convingător şi predicarea Evangheliei depind de un angajament puternic faţă de autoritatea Scripturii.

„Doar Scriptura este adevăratul domn şi stăpân al tuturor scrierilor şi învăţăturilor de pe pământ.” – Martin Luther, Luther’s Works, vol. 32: Career of the Reformer II, ed. Jaroslav Jan Pelikan, Hilton C. Oswald şi Helmut T. Lehmann, pp. 11-12

`Citeşte Faptele 17:10-11. Ce informaţii ne aduc aceste versete despre întâietatea Scripturii?`