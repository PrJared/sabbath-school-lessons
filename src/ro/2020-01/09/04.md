---
title:  Atacul asupra sanctuarului
date:  24/02/2020
---

`3. Ce ni se spune că va face cornul cel mic? Daniel 8:10-12`

În Daniel 8:10, cornul cel mic încearcă să „copieze”, la nivel spiritual, eforturile constructorilor Turnului Babei (Geneza 11:4). Termenii „oştire” şi „stele” pot desemna poporul lui Dumnezeu în Vechiul Testament. Israel este numit „oştirea Domnului” (Exodul 12:41). Daniel îi prezintă pe copiii credincioşi ai lui Dumnezeu ca stele strălucitoare (Daniel 12:3). În mod evident, aici nu este vorba de un atac literal asupra corpurilor cereşti, ci despre persecutarea copiilor lui Dumnezeu, a căror „cetăţenie este în ceruri” (Filipeni 3:20). Deşi mii de creştini au fost ucişi de împăraţii păgâni, relatarea se concentrează pe acţiunile cornului mic îndreptate împotriva sanctuarului. Împlinirea finală a acestei profeţii trebuie să fie legată de Roma papală şi persecuţia exercitată de ea de-a lungul secolelor.

De asemenea, Daniel 8:11 vorbeşte despre „căpetenia oştirii” (n.tr.: prinţul oştirii, KJV), care în alt loc este numit de Daniel „Unsul” (Daniel 9:25; n.tr.: Prinţul Mesia, KJV), „voievodul vostru Mihail” (Daniel 10:21- prinţul Mihail, KJV) şi „marele voievod Mihail” (Daniel 12:1). Această expresie nu poate fi folosită pentru nimeni altcineva decât pentru Isus Hristos. El este Prinţul „oştirii” menţionate mai sus şi Marele-Preot din ceruri. Astfel, papalitatea şi sistemul religios pe care îl reprezintă umbresc şi încearcă să preia rolul preoţesc al lui Isus.

În Daniel 8:11, „jertfa necurmată” aminteşte ce se întâmpla în sanctuarul pământesc pentru a marca aspectele diverse şi continue ale serviciilor ceremoniale – jertfele şi mijlocirea. Prin aceste servicii, păcătoşii erau iertaţi şi păcatele lor erau transferate asupra sanctuarului. Acest sistem pământesc reprezenta lucrarea de mijlocire a lui Hristos în sanctuarul ceresc. După cum arată profeţia, papalitatea a schimbat mijlocirea lui Hristos cu mijlocirea preoţilor. Prin această închinare falsă, cornul cel mic „atacă” lucrarea de mijlocire a lui Hristos din sanctuar.

„Cornul a aruncat adevărul la pământ şi a izbutit în ce a început” (Daniel 8:12). Însuşi Isus spune despre El că este adevărul (Ioan 14:6) şi ne îndreaptă privirea spre Cuvântul lui Dumnezeu ca fiind adevărul (Ioan 17:17). Papalitatea a interzis traducerea Bibliei în limba poporului, a pus interpretarea Bibliei sub autoritatea bisericii şi a ridicat tradiţia la acelaşi nivel cu Biblia în teorie, dar, în practică, tradiţia este pusă mai sus decât Biblia ca îndreptar suprem al credinţei.

`De ce trebuie să cunoaştem şi să respectăm adevărul biblic, mai presus decât tradiţia?`