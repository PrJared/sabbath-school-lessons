---
title:  Daniel şi studiul profeţiei
date:  29/02/2020
---

`1. Daniel spune că „a văzut din cărţi” profeţia pe care o studia cu atâta atenţie. La ce carte sau cărţi se referea? Daniel 9:1,2`

Analizând această rugăciune ne dăm seama că ea este urmarea unui studiu aprofundat al descoperirilor date de Dumnezeu lui Moise şi profeţilor. Aflând din sulul cărţii lui Ieremia că perioada de robie trebuia să se termine după şaptezeci de ani (Ieremia 25:11,12; 29:10), Daniel a înţeles importanţa momentului istoric pe care îl trăia.

Să nu uităm că Daniel înălţa această rugăciune în 539 Î.Hr., anul în care Imperiul Persan înlocuise Babilonul. Trecuseră aproape şaptezeci de ani de când Nebucadneţar cucerise Ierusalimul şi distrusese templul. Astfel, conform profeţiei din Ieremia, poporul lui Dumnezeu avea să se întoarcă în curând în ţara lui. Cu încredere deplină în Cuvântul lui Dumnezeu, Daniel ştia că avea să se întâmple ceva extraordinar cu poporul său şi că, aşa cum promisese Dumnezeu în Cuvântul Său, robia babiloniană avea să ia sfârşit curând şi evreii urmau să se întoarcă acasă.

Din acest studiu al Scripturilor pe care le avea la dispoziţie, Daniel şi-a dat seama de seriozitatea păcatelor poporului. Pentru că încălcaseră legământul, întrerupseseră relaţia cu Dumnezeu, consecinţa inevitabilă era robia (Leviticul 26:14-45). Astfel, studierea descoperirilor lui Dumnezeu l-a ajutat pe Daniel să înţeleagă vremurile şi i-a dat simţământul că trebuie să stăruie la Dumnezeu în numele poporului său.

Pe măsură ce ne apropiem de ultimele zile ale istoriei pământului avem nevoie mai mult decât oricând să studiem şi să trăim în conformitate cu Cuvântul lui Dumnezeu. Doar Scriptura ne poate oferi o explicaţie demnă de încredere despre lumea în care trăim. La urma urmei, Scriptura prezintă marea luptă dintre bine şi rău şi astfel ne descoperă că istoria omenirii se va sfârşi prin dispariţia răului şi instaurarea împărăţiei veşnice a lui Dumnezeu. Cu cât studiem mai mult Scripturile, cu atât înţelegem mai bine situaţia contemporană a lumii şi locul nostru în ea, dar şi motivele pentru care noi avem o speranţă în această lume fără speranţă.

`Cum ne ajută Biblia să înţelegem, într-o oarecare măsură, o lume care, în ea însăşi, poate părea că nu are nicio logică?`