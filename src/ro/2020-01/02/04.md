---
title:  O hotărâre de neclintit
date:  07/01/2020
---

`3. Pe lângă exercitarea liberului-arbitru şi intervenţia lui Dumnezeu, ce principiu important mai vedem aici? Daniel 1:7-20`

Se pare că cei patru robi evrei nu s-au opus numelor babiloniene. Probabil că nu puteau face nimic în această privinţă, în afară de a folosi numele lor ebraice între ei. Dar referitor la mâncarea şi vinul de la masa împăratului puteau alege să le consume sau nu. Astfel, liberul-arbitru al celor patru bărbaţi a fost foarte important aici.

Totuşi, dacă o căpetenie putea să le schimbe numele, atunci le putea schimba şi meniul. Există două posibile motive pentru care cei patru au refuzat să mănânce de la masa împăratului.

În primul rând, bucatele de la masa împăratului conţineau carne necurată (Leviticul 11). în al doilea rând, mâncarea era mai întâi oferită ca hrană chipului zeului şi apoi trimisă împăratului pentru a fi consumată. Astfel, când a spus clar, fără a recurge la subterfugii sau înşelătorii, că cererea lui avea în spate o motivaţie religioasă, adică hrana de la palat i-ar fi spurcat pe el şi pe prietenii lui (Daniel 1:8), Daniel a dat dovadă de mult curaj.

Dacă analizăm interacţiunea dintre Daniel şi căpetenia famenilor ies în evidenţă câteva puncte importante. în primul rând, Daniel a părut să înţeleagă foarte bine postura dificilă în care era căpetenia famenilor, aşa că i-a propus un test. Zece zile în care să consume altă hrană îi erau suficiente pentru a demonstra beneficiile alimentaţiei şi, astfel, să îi liniştească temerile acestuia. în al doilea rând, siguranţa lui Daniel că rezultatul avea să fie pozitiv într-un timp atât de scurt se baza pe încrederea lui deplină în Dumnezeu. în al treilea rând, alegerea unei alimentaţii cu zarzavaturi şi apă ne îndreaptă gândul spre hrana dată de Dumnezeu omenirii la creaţiune (Geneza 1:29), factor care, probabil, a influenţat alegerea lui Daniel. Ce ar putea fi mai bun decât alimentaţia dată de Dumnezeu chiar la început?

`Ce atitudine a lui Daniel a deschis calea pentru ca Dumnezeu să acţioneze (Daniel 1:9)? Ce putem învăţa despre importanţa alegerilor? Ce impact ar trebui să aibă încrederea noastră în Dumnezeu asupra alegerilor noastre?`