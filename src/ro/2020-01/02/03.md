---
title:  Credinţa pusă la probă
date:  06/01/2020
---

`2. Ce presiuni au fost exercitate asupra acestor tineri pentru a se conforma obiceiurilor şi regulilor de la curte? Daniel 1`

Ajunşi în Babilon, aceşti patru tineri s-au confruntat cu cea mai puternică încercare a credinţei şi a convingerilor lor: au fost aleşi să primească o instruire specială pentru a-i sluji împăratului. Adesea, în vechime, împăraţii îi recrutau pe cei mai buni dintre robi pentru a sluji în palatul lor, fiindu-le credincioşi împăratului şi zeilor imperiului în care se aflau. întregul proces de instruire avea ca scop să-i îndoctrineze, să-i convertească şi să le schimbe chiar viziunea asupra lumii. Ca parte a acestui proces, robii evrei au primit nume noi. Aceasta însemna schimbarea stăpânului şi a destinului. Astfel babilonienii intenţionau să exercite autoritate asupra acestor robi şi să îi oblige să asimileze valorile şi cultura Babilonului. Numele lor, care îndreptau atenţia spre Dumnezeul lui Israel, au fost înlocuite cu nume care onorau zeităţile păgâne. Mai mult, împăratul a hotărât ca tinerii aceştia să mănânce la masa lui. în Antichitate, a mânca la masa împăratului avea implicaţii profunde. însemna loialitate totală faţă de împărat şi reflecta dependenţa de el. Deoarece hrana era de obicei închinată zeului sau zeilor imperiului, consumarea ei avea şi o semnificaţie religioasă. însemna acceptarea sistemul de închinare al împăratului şi participarea la închinare.

Daniel şi prietenii lui erau într-o situaţie dificilă. Ca să îi rămână credincioşi lui Dumnezeu şi să supravieţuiască puterii covârşitoare a sistemului imperial era nevoie de o minune. Pentru a complica şi mai mult lucrurile, însăşi cetatea Babilonului era o expresie monumentală a realizării umane. Frumuseţea arhitecturală a templelor babiloniene, grădinile suspendate şi Eufratul care străbătea cetatea ofereau o ilustrare a puterii inegalabile şi a slavei. Lui Daniel şi tovarăşilor lui le era oferită ocazia de promovare şi şansa de a se bucura de beneficiile şi prosperitatea acestui sistem. Ei puteau alege să nu mai fie nişte robi, ci funcţionari imperiali. Oare îşi vor compromite ei principiile pentru a păşi pe calea strălucitoare a gloriei?

`Cum ar fi putut scuza aceşti tineri decizia de a-şi compromite convingerile? în ce fel te poţi confrunta şi tu acum cu încercări asemănătoare sau poate mai subtile?`