---
title:  Patru animale
date:  16/02/2020
---

`1. Care este ideea cea mai importantă care reiese din cele arătate lui Daniel şi despre ce este viziunea? Daniel 7`

Fiecare animal prezentat lui Daniel corespundea unei secţiuni din statuia arătată lui Nebucadneţar, dar acum au fost prezentate mai multe detalii despre fiecare împărăţie. Cât de interesant este că aceste creaturi, simbolizând naţiuni păgâne, sunt nişte fiare necurate. De asemenea, cu excepţia fiarei a patra, Daniel a descris animalele ca semănând cu nişte creaturi cunoscute. Animalele acestea nu sunt nişte simboluri arbitrare, deoarece fiecare prezintă unele caracteristici sau ne îndreaptă spre un aspect al împărăţiei pe care o reprezintă.

Leul este cea mai potrivită reprezentare a Babilonului. Pereţii palatelor şi alte opere de artă babiloniene erau decorate cu lei înaripaţi. La final, aripile leului prezentat în viziune au fost smulse, el a fost obligat să stea drept ca un om şi i s-a dat o inimă de om. Acest proces simbolizează Imperiul Babilonian în timpul diferiţilor săi împăraţi.

Ursul reprezintă Imperiul Medo-Persan. Faptul că stătea într-o rână indică superioritatea persanilor asupra mezilor. Cele trei coaste pe care le ţinea între dinţi reprezintă cele trei mari cuceriri ale Imperiului Medo-Persan: Lidia, Babilon şi Egipt.

Pardosul cel rapid reprezintă Imperiul Grec, înfiinţat de Alexandru cel Mare. Cele patru aripi fac ca această fiară să fie foarte rapidă, o reprezentare potrivită a lui Alexandru, care, în doar câţiva ani, a adus sub stăpânirea lui întreaga lume cunoscută atunci.

Fiara nespus de grozavă şi înspăimântătoare. Dacă imperiile prezentate până acum seamănă doar cu animalele menţionate, această fiară este cu totul diferită. Dacă despre primele animale s-a spus: „era ca un leu” sau „ca un urs”, aceasta nu este asemănată cu nimic. Această fiară cu mai multe coarne pare să fie cea mai nemiloasă şi mai sălbatică dintre toate. Tocmai de aceea este cea mai potrivită reprezentare a Romei imperiale, care a cucerit, a domnit şi a călcat în picioare lumea.

`Mii de ani de istorie a omenirii au venit şi au trecut aşa cum a fost prezis. Ce ne spune acest lucru despre faptul că Scriptura este demnă de încredere? Noi putem fi mângâiaţi ştiind că, mai presus de toată zarva, de nelinişti şi chiar haos, Dumnezeu domneşte.`