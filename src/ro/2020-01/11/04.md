---
title:  Intervenţia îngerului
date:  09/03/2020
---

`5. Ce s-a întâmplat de fiecare dată când un înger l-a atins pe Daniel? Daniel 10:10-19`

Copleşit de strălucirea luminii divine, profetul a căzut la pământ. Apoi a apărut un înger pentru a-l atinge şi a-l mângâia. Observaţi că îngerul l-a atins pe Daniel de trei ori.

Prima atingere l-a făcut pe Daniel în stare să stea în picioare şi să audă cuvintele de mângâiere trimise din cer: „Daniele, nu te teme de nimic! Căci cuvintele tale au fost ascultate din cea dintâi zi când ţi-ai pus inima ca să înţelegi şi să te smereşti înaintea Dumnezeului tău, şi tocmai din pricina cuvintelor tale vin eu acum!” (vers. 12). Rugăciunea lui Daniel a mişcat Cerul. Pentru noi, aceasta este o asigurare că Dumnezeu aude rugăciunile, o mare mângâiere în vreme de necaz.

A doua atingere l-a făcut pe Daniel în stare să vorbească. Profetul şi-a descărcat sufletul înaintea Domnului, exprimându-şi simţămintele de teamă şi emoţie: „Domnul meu, vedenia aceasta m-a umplut de groază şi am pierdut orice putere! Cum ar putea robul domnului meu să vorbească domnului meu? Acum puterile m-au părăsit şi nu mai am nici suflare!” (vers. 16,17). Dumnezeu nu doar că ne vorbeşte, ci doreşte ca noi să ne deschidem gura şi să îi spunem simţămintele, nevoile şi aspiraţiile noastre.

A treia atingere i-a dat putere. Când Daniel şi-a văzut imperfecţiunea, îngerul l-a atins şi l-a mângâiat cu pacea lui Dumnezeu: „Nu te teme de nimic, om preaiubit! Pace ţie! Fii tare şi cu inimă!” (vers. 19). Vă amintiţi că îngerul a fost trimis la Daniel ca răspuns la rugăciunile lui, pentru a-i da pricepere şi înţelegere. Cu alte cuvinte, vedenia care urmează în capitolul 11 a avut ca scop să îl încurajeze pe Daniel ca răspuns la jalea şi rugăciunea lui pentru situaţia de atunci a Ierusalimului. Deci, cu Dumnezeu de partea noastră, noi putem avea pace chiar şi în încercări. Atingerea Lui plină de iubire ne face în stare să privim viitorul cu speranţă.

„Cerul poate fi foarte aproape de noi pe drumurile obişnuite ale vieţii.” – Ellen G. White, Hristos, Lumina lumii, p. 48

`Gândeşte-te cât de strâns legate sunt cerul şi pământul şi întreabă-te cum ai trăi dacă în mintea şi în inima ta ar răsuna întotdeauna acest adevăr?`