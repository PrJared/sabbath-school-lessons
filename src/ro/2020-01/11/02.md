---
title:  Din nou post şi rugăciune
date:  07/03/2020
---

`1. Ce face Daniel din nou? Daniel 10:1-3`

În cartea lui Daniel nu sunt prezentate motivele perioadei lungi de jale. Dar, cel mai probabil, această mijlocire arzătoare era motivată de situaţia iudeilor care tocmai se întorseseră din Babilon în ţara lor.

`2. Cu ce situaţii s-au confruntat evreii la întoarcerea lor? Ezra 4:1-5`

La acea vreme, evreii se confruntau cu o împotrivire puternică în încercarea de a reconstrui templul. Samaritenii trimiseseră rapoarte false la curtea persană, stârnindu-l pe împărat să oprească lucrarea de reconstruire. În faţa acestei crize, Daniel a stăruit trei săptămâni ca Dumnezeu să îl influenţeze pe Cirus să permită continuarea lucrărilor.

Probabil că Daniel deja se apropia de nouăzeci de ani. El nu se gândea la el însuşi, ci la poporul său şi la greutăţile cu care se confrunta. El a stăruit în rugăciune timp de trei săptămâni înainte de a primi un răspuns de la Dumnezeu. În tot acest timp, profetul a adoptat o alimentaţie simplă, renunţând la bucatele alese şi la a se mai unge. Nu era preocupat deloc de înfăţişarea şi de confortul lui, dar era profund îngrijorat pentru bunăstarea fraţilor evrei de la Ierusalim, de la peste o mie de kilometri depărtare.

Dacă analizăm viaţa de rugăciune a lui Daniel, putem învăţa câteva lecţii valoroase. În primul rând, noi ar trebui să stăruim în rugăciune, chiar şi atunci când cererile noastre nu primesc răspuns imediat. În al doilea rând, ar trebui să punem timp deoparte pentru a ne ruga pentru alţii. Rugăciunea de mijlocire are ceva special. Vă amintiţi că „Domnul a adus pe Iov iarăşi în starea lui de la început, după ce s-a rugat Iov pentru prietenii săi” (Iov 42:10). În al treilea rând, rugăciunea îl determină pe Dumnezeu să facă ceva concret şi real. Să ne rugăm întotdeauna, să facem tot felul de rugăciuni. În faţa încercărilor de nesuportat, a problemelor mari şi a provocărilor copleşitoare, să ducem poverile noastre la Dumnezeu în rugăciune (Efeseni 6:18).