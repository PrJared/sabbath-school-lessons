---
title:  Dumnezeu este aproape de noi
date:  12/01/2020
---

`1. Cu ce criză s-au confruntat tinerii evrei din cauza visului pe care Domnul i l-a dat împăratului? Daniel 2:1-16`

În vechime, visele erau considerate foarte importante. Când un vis prevestea ceva rău, adesea indica spre un dezastru iminent. De aceea Nebucadneţar a fost atât de tulburat de un vis pe care, ca situaţia să fie şi mai rea, nici măcar nu şi-l mai putea aminti. Experţii din Babilon credeau că zeii pot descoperi interpretarea viselor, dar, în cazul acestui vis, nu au putut face nimic, deoarece împăratul îl uitase. Dacă le-ar fi fost făcut cunoscut conţinutul visului, ei ar fi găsit o interpretare care să fie pe placul împăratului. Dar, în această situaţie unică, când nu au putut să-i spună împăratului despre ce era visul lui, experţii în interpretarea viselor s-au văzut obligaţi să recunoască faptul că „nu este nimeni care să spună lucrul acesta împăratului, afară de zei, a căror locuinţă nu este printre muritori” (vers. 11).

Din cale afară de supărat, împăratul a poruncit ca toţi înţelepţii Babilonului să fie omorâţi. Nu era ceva neobişnuit în lumea veche. Surse istorice atestă faptul că, din cauza unei conspiraţii, Darius I a poruncit ca toţi magii să fie executaţi şi Xerxes i-a trimis la moarte pe constructorii unui pod care s-a prăbuşit. Când Nebucadneţar a emis acest decret. Daniel şi prietenii lui tocmai îşi terminaseră instruirea şi fuseseră acceptaţi în cercul de experţi al împăratului. Din acest motiv, decretul de moarte emis de împărat li se aplica şi lor. De fapt, limbajul folosit ne sugerează că execuţiile au început de îndată, iar Daniel şi prietenii lui aveau să fie următorii. Dar Daniel, cu „minte şi cu judecată” (vers. 14), s-a apropiat de Arioc, responsabilul de executarea ordinului. În cele din urmă, Daniel i-a cerut chiar împăratului un timp în care să desluşească această taină. Deşi îi acuzase pe vrăjitori că încercau să tragă de timp, împăratul a răspuns favorabil cererii lui Daniel. Chiar şi Daniel a fost de acord cu vrăjitorii, că nu există niciun om care să poată desluşi această taină, dar profetul ştia un Dumnezeu care îi putea descoperi şi visul, şi interpretarea lui.

`Ce ne spune despre cât de aproape de noi este Dumnezeu faptul că El i-a vorbit împăratului Nebucadneţar printr-un vis? (Vezi şi Faptele 17:28.)`