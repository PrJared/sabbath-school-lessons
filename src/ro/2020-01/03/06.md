---
title:  Piatra
date:  16/01/2020
---

`6. Ce ne învaţă următoarele versete despre soarta finală a acestei lumi? Daniel 2:34,35,44,45`

Visul se concentrează pe ce se va întâmpla „în vremurile de pe urmă” (Daniel 2:28). Oricât de puternice şi bogate ar fi fost ele, împărăţiile de metal (şi lut) nu sunt decât un preludiu la înfiinţarea împărăţiei de piatră. Deşi, într-o oarecare măsură, metalele şi lutul pot fi rezultatul meşteşugului uman, piatra prezentată în vis vine neatinsă de mâini omeneşti. Cu alte cuvinte, deşi în cele din urmă fiecare dintre împărăţiile anterioare se sfârşeşte, împărăţia reprezentată de piatră va rămâne pentru totdeauna. De asemenea, Dumnezeu a fost simbolizat adesea prin metafora pietrei (de exemplu, Deuteronomul 32:4; 1 Samuel 2:2; Psalmii 18:31) şi piatra este şi o reprezentare a lui Mesia (Psalmii 118:22; 1 Petru 2:4,7). De aceea, nimic nu ar fi mai potrivit să simbolizeze apariţia împărăţiei veşnice a lui Dumnezeu decât piatra.

Unii susţin că împărăţia reprezentată de piatră a început în timpul lucrării lui Isus pe acest pământ şi că propovăduirea Evangheliei este un indiciu al faptului că împărăţia lui Dumnezeu a luat în stăpânire întreaga lume. Totuşi ea îşi va începe existenţa doar după ce vor fi dispărut cele patru mari împărăţii, când istoria omenirii va ajunge în timpul împărăţiilor divizate, reprezentate de picioare şi degetele picioarelor. Acest element exclude împlinirea acestei profeţii în primul secol, deoarece lucrarea lui Isus pe acest pământ s-a desfăşurat în timpul dominaţiei romane, a împărăţiei a patra.

Dar „piatra care sfărâmase chipul s-a făcut un munte mare şi a umplut tot pământul” (Daniel 2:35). Un munte ca acela prezentat aici evocă muntele Sion, locul în care a fost templul, reprezentarea practică a împărăţiei pământeşti a lui Dumnezeu în timpul Vechiului Testament. În mod surprinzător, piatra desprinsă din munte devine, la rândul ei, un munte. Acest munte, care conform versetului deja există, cel mai probabil ne îndreaptă atenţia spre Sionul ceresc, spre sanctuarul ceresc, de unde Hristos va veni să îşi instaureze Împărăţia Sa veşnică. În Ierusalimul care va coborî din cer (Apocalipsa 21:1-22:5), această împărăţie îşi va găsi împlinirea finală.

`Viziunea din Daniel 2 s-a adeverit în dreptul tuturor împărăţiilor de până acum. De aceea este logic şi înţelept să ne încredem în această profeţie şi în partea referitoare la împărăţia finală, împărăţia veşnică a lui Dumnezeu.`