---
title:  Rugăciunea
date:  13/01/2020
---

Numaidecât, Daniel i-a luat pe cei trei prieteni ai lui pentru a se uni în rugăciune, explicându-le că aveau să fie omorâţi dacă Dumnezeu nu le descoperea visul. Ori de câte ori ne confruntăm cu o problemă majoră şi noi ar trebui să recunoaştem că Dumnezeul nostru este destul de mare pentru a rezolva chiar şi cele mai de nerezolvat proleme.

`2. Care sunt cele două tipuri de rugăciune prezentate aici? Daniel 2:17-23`

În acest capitol sunt menţionate două feluri de rugăciuni. Prima este rugăciunea de cerere, în care Daniel l-a cerut lui Dumnezeu să îi dezvăluie visul şi interpretarea lui (vers. 17-19). Nu ne sunt prezentate cuvintele exacte ale rugăciunii, dar ni se spune că Daniel şi prietenii lui au cerut „îndurarea Dumnezeului cerurilor pentru această taină, ca să nu piară Daniel şi tovarăşii săi odată cu ceilalţi înţelepţi ai Babilonului” (vers. 18). După ce s-au rugat, Dumnezeu le-a răspuns şi le-a descoperit visul şi interpretarea lui. Putem avea asigurarea că ori de câte ori căutăm „îndurarea Dumnezeului cerurilor”, rugăciunile noastre vor primi răspuns, chiar dacă nu într-o manieră la fel de vizibilă, deoarece Dumnezeul lui Daniel este şi Dumnezeul nostru.

Văzând că Dumnezeu a răspuns cererii lor, Daniel şi prietenii lui au înălţat rugăciuni de mulţumire şi laudă. Ei L-au proslăvit pe Dumnezeu pentru că El este sursa înţelepciunii şi pentru că El este la cârma naturii şi a istoriei politice. De aici putem învăţa o lecţie importantă. Când ne rugăm stăruitor şi îi cerem lui Dumnezeu multe lucruri, cât de des îl lăudăm şi îi mulţumim pentru că a răspuns rugăciunilor noastre? Experienţa lui Isus cu cei zece leproşi ne oferă o ilustrare grăitoare a nerecunoştinţei oamenilor. Din zece, câţi au fost vindecaţi, doar unul s-a întors ca să-l „dea slavă lui Dumnezeu” (Luca 17:18). Răspunsul lui Daniel ne aminteşte cât de importante sunt laudele şi mulţumirile şi, totodată, ne descoperă caracterul Dumnezeului la care ne rugăm. Când ne rugăm Lui, putem avea încredere că El va face ce este cel mai bine pentru noi şi atunci putem să îl lăudăm şi să îi aducem mulţumire.

`Citeşte Psalmul 138. Ce poţi învăţa din această rugăciune de mulţumire ca să te ajute să fii şi tu recunoscător lui Dumnezeu, indiferent de circumstanţe?`