---
title:  Chipul din vis (I)
date:  14/01/2020
---

`3. Ce lucru important ne transmite Daniel, lucru pe care să nu îl uităm niciodată? Daniel 2:24-30`

Ca răspuns la rugăciune, Dumnezeu i-a descoperit lui Daniel visul şi interpretarea lui. Profetul nu a ezitat să îi spună împăratului că soluţia la taina lui a venit „de la Dumnezeul cerurilor”. De asemenea, înainte de a-i povesti conţinutul visului şi interpretarea lui, Daniel a menţionat gândurile şi preocupările neexprimate ale împăratului, când acesta nu putea dormi în patul lui. Această informaţie suplimentară accentuează şi mai mult credibilitatea soliei, deoarece era cunoscută doar de împărat şi Daniel o putuse afla doar printr-o putere supranaturală. Dar, prezentând conţinutul visului, Daniel a riscat să declanşeze o altă criză, deoarece visul nu îi aducea veşti bune împăratului Nebucadneţar.

`4. Care spunea visul că avea să fie soarta împărăţiei lui Nebucadneţar? Daniel 2:31-49`

În vis, împăratul văzuse un chip măreţ: „Capul chipului acestuia era de aur curat; pieptul şi braţele îi erau de argint; pântecele şi coapsele îi erau de aramă; fluierele picioarelor, de fier; picioarele, parte de fier şi parte de lut” (vers. 32,33). În cele din urmă, o piatră „a izbit picioarele” (vers. 34) şi întreaga structură a fost distrusă şi împrăştiată ca pleava luată de vânt. Daniel a explicat că metalele reprezentau împărăţii succesive care urmau să fie înlocuite una de cealaltă pe parcursul istoriei. Pentru Nebucadneţar mesajul a fost clar: Babilonul, cu toată puterea şi slava lui, avea să treacă şi să fie înlocuit de altă împărăţie, iar aceasta, urmată de altele, până când o împărăţie cu totul diferită de acestea le va înlocui pe toate: împărăţia veşnică a lui Dumnezeu, care va dăinui pentru totdeauna.

`Priveşte cât de trecătoare sunt toate lucrurile pământeşti. Ce ar trebui să ne înveţe acest lucru despre marea speranţă pe care o avem în Isus şi doar în Isus? (Ioan 6:54; 2 Corinteni 4:18)`