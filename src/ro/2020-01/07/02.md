---
title:  Suflete invidioase
date:  09/02/2020
---

Chiar în ceruri, într-un mediu perfect, Lucifer a simţit invidie faţă de Hristos. „Lucifer era invidios şi gelos pe Domnul Isus Hristos. Totuşi, atunci când toţi îngerii s-au plecat înaintea lui Isus ca să-l recunoască supremaţia, înalta autoritate şi dreptul de a conduce, Lucifer s-a plecat împreună cu ei, dar inima îi era plină de invidie şi ură.” – Ellen G. White, Istoria mântuirii, p. 14. Invidia este un simţământ atât de periculos, încât, în Cele Zece Porunci, pe lângă interzicerea crimei şi a furtului, există o poruncă şi împotriva poftei (vezi Exodul 20:17).

`1. Ce rol joacă invidia în următoarele relatări biblice? Daniel 6:1-5; Geneza 37:11; 1 Samuel 18:6-9`

Capacităţile de administrator ale lui Daniel l-au impresionat pe împărat, dar au stârnit invidia altor căpetenii. De aceea, au conspirat să scape de el, acuzându-l de corupţie. Dar, oricât au căutat, nu au găsit niciun cusur în modul de administrare al lui Daniel. „Dar n-au putut să găsească nimic, niciun lucru vrednic de mustrare, pentru că el era credincios şi nu se găsea nicio greşeală la el şi niciun lucru rău” (Daniel 6:4). Termenul aramaic tradus prin „credincios” mai poate fi tradus şi prin „demn de încredere”.

Daniel era fără vină; căpeteniile şi dregătorii nu au putut aduce nicio acuzaţie împotriva lui. Totuşi observaseră cât de credincioşii era Daniel Dumnezeului său şi cât de ascultător de Legea lui Dumnezeu. Curând şi-au dat seama că, pentru a-l „încondeia” cumva, ar fi trebuit să creeze o situaţie în care Daniel să fie obligat să aleagă între a asculta de Legea lui Dumnezeu sau a se supune legii imperiului. Din câte ştiau despre Daniel, dregătorii au fost pe deplin convinşi că, în condiţiile potrivite, el va pune Legea lui Dumnezeu mai presus de cea a imperiului. Ce mărturie a credincioşiei lui Daniel!

`Ce lupte ai dus tu cu invidia şi cum te-ai raportat la aceste probleme? De ce este invidia un defect spiritual atât de vătămător, chiar mortal?`