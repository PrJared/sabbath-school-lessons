---
title:  Rugăciunea lui Daniel
date:  11/02/2020
---

`3. Ce sfat a dat Mântuitorul cu privire la rugăciunea personală? Matei 6:6`

`4. De ce nu s-a rugat Daniel în tăcere, fără să îl vadă nimeni? Daniel 6:10`

Daniel era un om de stat cu experienţă, dar, mai presus de toate, el era slujitorul lui Dumnezeu. Prin urmare, el era un membru din guvern care putea înţelege ce se afla în spatele decretului împăratului. Pentru Darius, decretul era o ocazie de a consolida unitatea în împărăţie, dar pentru uneltitori era o strategie de a scăpa de Daniel.

Desigur, cauzele şi motivele reale din spatele complotului şi-au avut rădăcina în bătălia cosmică dintre Dumnezeu şi forţele răului. În acel moment (539 Î.Hr.), Daniel primise deja viziunile redate în Daniel 7 (553 Î.Hr.) şi 8 (551 Î.Hr.). Astfel, el a putut înţelege că decretul împărătesc nu era o chestiune politică, ci o dovadă a acestui război cosmic. Viziunea despre Fiul omului care avea să-l elibereze pe poporul Celui Preaînalt şi ajutorul îngerului care i-a tâlcuit visul (Daniel 7) probabil că i-au dat curaj pentru a înfrunta criza care îi stătea înainte. Poate că s-a gândit şi la experienţa prietenilor lui, care fuseseră destul de curajoşi să înfrunte porunca lui Nebucadneţar (Daniel 3).

Tocmai de aceea Daniel nu şi-a schimbat obiceiurile de închinare, ci a continuat cu practicile lui obişnuite de a se ruga de trei ori pe zi cu faţa spre Ierusalim. În ciuda interdicţiei de a aduce cereri oricărui om sau zeu în afară de împărat, Daniel nu a luat nicio măsură de protecţie, nu s-a ascuns şi nu şi-a mascat viaţa de rugăciune în timpul celor treizeci de zile critice. El era o minoritate absolută, fiind singurul, dintre zeci de căpetenii şi dregători, în contradicţie directă cu decretul împărătesc. Prin viaţa lui deschisă de rugăciune, el a dovedit credincioşia pe care l-o datora lui Dumnezeu înainte de credincioşia faţă de împărat şi de porunca lui irevocabilă.

`Citeşte Faptele 5:27-32. Deşi avertizarea de aici este clară, de ce ar trebui să fim întotdeauna siguri că facem cu adevărat voia lui Dumnezeu, înainte de a nesocoti o lege omenească?`