---
title:  Al patrulea bărbat
date:  22/01/2020
---

`4. Ce s-a întâmplat? Cine era al patrulea bărbat? Daniel 3:19-27`

După ce soldaţii i-au aruncat pe cei trei tineri credincioşi în foc, Nebucadneţar, năucit, a observat o a patra persoană în cuptorul cu foc. Atât cât ştia, el a identificat cea de-a patra persoană ca fiind „un fiu de dumnezei” (vers. 25).

Împăratul nu a putut spune mult, dar noi ştim cine era cel de-al patrulea bărbat. El a apărut înaintea lui Avraam înainte de distrugerea Sodomei şi Gomorei, a luptat cu Iacov lângă pârâul Iaboc şi i S-a descoperit lui Moise în rugul aprins. El era însuşi Hristos înainte de întrupare, venit să arate că Dumnezeu stă alături de copiii Săi în vreme de necaz.

Ellen G. White spune: „Dar Dumnezeu nu i-a uitat pe ai Săi. Când martorii Lui au fost aruncaţi în cuptorul aprins, Mântuitorul li S-a descoperit în persoană şi, împreună, au mers prin mijlocul focului. În prezenţa Domnului căldurii şi al frigului, flăcările şi-au pierdut puterea mistuitoare.” – Profeţi şi regi, pp. 508-509

Dumnezeu spune în Isaia: „Dacă vei trece prin ape, Eu voi fi cu tine şi râurile nu te vor îneca; dacă vei merge prin foc, nu te va arde şi flacăra nu te va aprinde” (Isaia 43:2).

Deşi ne plac astfel de relatări, ele ridică şi întrebări în cazul celor care nu au fost eliberaţi miraculos când au fost persecutaţi pentru credinţa lor. Cu siguranţă că aceşti bărbaţi cunoşteau experienţa lui Isaia şi Zaharia, care fuseseră daţi la moarte de nişte împăraţi necredincioşi. În toată istoria sacră, chiar până în zilele noastre, creştinii credincioşi au îndurat suferinţe îngrozitoare care pentru ei, cel puţin aici, nu au avut ca final o eliberare miraculoasă, ci o moarte dureroasă. Acesta este un caz în care cei credincioşi au fost eliberaţi în mod miraculos dar, după cum bine ştim, de obicei lucrurile nu stau aşa.

`De ce eliberare minunată vor avea parte cu siguranţă toţi copiii credincioşi ai lui Dumnezeu, indiferent de felul în care îşi încheie viaţa pe acest pământ? (Vezi 1 Corinteni 15:12-26.)`