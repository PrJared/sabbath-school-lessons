---
title:  Încercarea de foc
date:  21/01/2020
---

Pentru cei trei evrei, închinarea la acel chip, impusă de împărat, era o contrafacere evidentă a închinării de la Templul din Ierusalim, a modului în care ei se închinaseră până atunci. Deşi deţineau poziţii în imperiu şi erau loiali împăratului, credincioşia lor faţă de Dumnezeu stabilea o limită loialităţii faţă de om. Ei erau dispuşi să continue să îi slujească împăratului ca administratori credincioşi, totuşi ei nu se puteau uni cu ceilalţi în această sărbătoare.

`3. Ce mesaj transmit versetele de mai jos şi în ce mod a influenţat poziţia adoptată de aceşti tineri? Exodul 20:3-6; Deuteronomul 6:4`

Urmând instrucţiunile împăratului, toţi oamenii, la sunetul instrumentelor muzicale, trebuiau să se plece şi să se închine chipului de aur. Doar cei trei – Şadrac, Meşac şi Abed-Nego – au îndrăznit să nu dea ascultare împăratului. Numaidecât, câţiva babilonieni au adus această problemă înaintea împăratului. Acuzatorii au căutat să-i stârnească mânia, spunându-i: (1) că însuşi împăratul îi pusese pe cei trei tineri cârmuitori peste ţinuturile Babilonului, (2) că bărbaţii evrei nu slujesc dumnezeilor împăratului şi (3) că ei nu se închină chipului de aur înălţat de el (Daniel 3:12). Dar, în ciuda mâniei împotriva lor, împăratul le-a oferit celor trei o a doua şansă. El s-a arătat dispus să repete întreaga procesiune pentru a le oferi ocazia celor trei să îşi retracteze poziţia şi să se închine chipului. Dacă refuzau, aveau să fie aruncaţi în cuptorul aprins. Nebucadneţar şi-a încheiat apelul cu cea mai arogantă pretenţie: „Care este dumnezeul acela care vă va scoate din mâna mea?” (vers. 15),

Înzestraţi cu un curaj supranatural, ei i-au răspuns împăratului: „lată, Dumnezeul nostru, căruia îi slujim, poate să ne scoată din cuptorul aprins şi ne va scoate din mâna ta, împărate, Şi, chiar de nu ne va scoate, să ştii împărate că nu vom sluji dumnezeilor tăi şi nici nu ne vom închina chipului de aur pe care l-ai înălţat!” (vers. 17,18).

`Deşi ştiau că Dumnezeul lor îi putea elibera, ei nu aveau această garanţie. Totuşi au refuzat sa se supună poruncii împăratului, chiar ştiind că puteau fi arşi de vii. Cum putem avea şi noi o astfel de credinţă?`