---
title:  Chemarea la închinare
date:  20/01/2020
---

`2. Ce paralelă putem observa între ce s-a întâmplat în timpul iui Daniel şi ce se va întâmpla în viitor? Daniel 3:8-15; Apocalipsa 13:11-18`

Chipul de aur din valea Dura, nume care în limba akkadiană înseamnă „loc îngrădit”, dădea impresia că locul acela era un templu întins. De parcă nu ar fi fost de ajuns, cuptorul din apropiere putea foarte bine să se asemene cu un altar. Muzica babiloniană trebuia să facă parte din serviciul de închinare. Sunt enumerate şase tipuri de instrumente muzicale, dorind parcă să sugereze caracterul desăvârşit şi eficienţa ritualului de închinare.

Astăzi suntem asaltaţi din toate părţile de invitaţii de a adopta un stil de viaţă nou, ideologii noi, de a renunţa la angajamentul nostru faţă de autoritatea lui Dumnezeu, aşa cum este prezentată în Cuvântul Său, şi de a fi credincioşi succesorilor contemporani ai Imperiului Babilonian, nu Domnului. Uneori, farmecul lumii pare irezistibil, dar noi ar trebui să ne reamintim că doar Dumnezeului Creator ar trebui să îi fim credincioşi.

Conform profeţiilor, noi trăim în ultimele zile ale istoriei acestui pământ. Apocalipsa 13 anunţă că locuitorilor pământului li se va cere să se închine chipului fiarei. Această entitate va face ca „mici şi mari, bogaţi şi săraci, slobozi şi robi, să primească un semn pe mâna dreaptă sau pe frunte” (Apocalipsa 13:16).

Sunt menţionate şase categorii de oameni care îşi vor arăta credincioşia faţă de chipul fiarei: „mici şi mari, bogaţi şi săraci, slobozi şi robi”. Numărul fiarei, care este 666, evidenţiază tot cifra şase. Acest lucru ne arată că acel chip înălţat de Nebucadneţar era o ilustrare a ceea ce va face Babilonul escatologic în ultimele zile (vezi Daniel 3:1 pentru reprezentarea lui şase şi şaizeci). Am face bine să fim foarte atenţi la ce ne transmite această relatare şi cum conduce Dumnezeu în mod suveran tot ce se întâmplă în această lume.

`Închinare nu înseamnă doar a te pleca înaintea unui obiect sau persoane şi a-ţi declara pe faţă credincioşia. În ce alte moduri, mult mai subtile, putem ajunge să ne închinăm la altceva şi nu Dumnezeului nostru?`