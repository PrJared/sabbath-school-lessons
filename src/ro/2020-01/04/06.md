---
title:  Secretul din spatele credinţei
date:  23/01/2020
---

Privind la experienţa lui Şadrac, Meşac şi Abed-Nego, poate ne întrebăm: Care este secretul unei credinţe atât de puternice? Cum au putut să aleagă mai degrabă să ardă de vii decât să se închine acelui chip? Gândeşte-te la toate modalităţile în care şi-ar fi putut motiva supunerea faţă de împărat. Totuşi, deşi ştiau că puteau muri, aşa cum s-a întâmplat cu mulţi alţii, ei au ales să stea neclintiţi.

`5. Ce învăţăm din pasajul de mai jos despre credinţă? Evrei 11`

Pentru a ne forma o astfel de credinţă, noi trebuie să înţelegem mai întâi ce este credinţa. Unii oameni au o percepţie cantitativă a credinţei; ei îşi măsoară credinţa prin răspunsurile pe care par să le primească din partea lui Dumnezeu. Merg la mall şi se roagă pentru un loc de parcare. Dacă se întâmplă să găsească un loc liber de îndată ce ajung, trag concluzia că au o credinţă puternică. Dacă toate locurile sunt ocupate, poate cred că Dumnezeu nu răspunde la rugăciune, deoarece credinţa lor nu este suficient de puternică. Acesta este un mod periculos de a percepe credinţa, fiindcă se încearcă o manipulare a lui Dumnezeu şi nu sunt recunoscute suveranitatea şi înţelepciunea Lui.

Adevărata credinţă, cea manifestată de prietenii lui Daniel, este măsurată prin calitatea relaţiei noastre cu Dumnezeu şi încrederea absolută în El, care vine ca urmare a relaţiei. Credinţa autentică nu caută să modeleze voia lui Dumnezeu după voia noastră, ci ea predă voinţa noastră voinţei lui Dumnezeu. După cum am văzut, cei trei tineri evrei nu ştiau cu exactitate ce avea Dumnezeu pregătit pentru ei când au hotărât să îl înfrunte pe împărat şi să îi rămână credincioşi Lui. Ei au hotărât să facă ce este bine, indiferent de consecinţe. Aşa ar putea fi caracterizată credinţa matură. Noi dăm dovadă de credinţă adevărată când aducem dorinţele noastre înaintea Domnului în rugăciune, dar avem încredere în El să înfăptuiască ce este mai bine pentru noi, chiar dacă, pentru moment, nu înţelegem ce se întâmplă sau de ce.

`Ce rol au acele încercări ale vieţii, pe care le considerăm mici, uşoare?`