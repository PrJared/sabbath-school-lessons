---
title:  Profeţiile despre Persia şi Grecia
date:  14/03/2020
---

`1. Citeşte Daniel 11:1-4. Ce anume ne aminteşte aici de profeţiile anterioare?`

Gabriel îi spune lui Daniel că vor mai fi trei împăraţi în Persia. Ei vor fi urmaţi de un al patrulea, care va fi cel mai bogat dintre toţi şi va ataca Grecia. După Cirus, în Persia au urmat la putere trei împăraţi: Cambyses (530-522 Î.Hr.), Smerdis (522 Î.Hr.) şi Darius I (522-486 Î.Hr.). Al patrulea împărat a fost Xerxes, menţionat în cartea Estera ca Ahaşveroş. El a fost foarte bogat (Estera 1:1-7) şi a condus o armată vastă pentru a invada Grecia, după cum fusese spus în profeţie. Dar, în ciuda puterii sale, el a fost învins de un grup mai mic de soldaţi greci viteji.

Nu este dificil să vedem că Alexandru cel Mare este împăratul viteaz care apare în Daniel 11:3 şi care devine conducătorul suprem al lumii vechi. La vârsta de treizeci şi doi de ani el a murit fără a lăsa un moştenitor. Astfel că împărăţia a fost împărţită între cei patru generali ai săi: Seleucus în Siria şi Mesopotamia, Ptolemeu în Egipt, Lysimachus în Tracia şi părţi din Asia Mică, iar Casandru în Macedonia şi Grecia.

`2. Compară Daniel 11:2-4 cu Daniel 8:3-8,20-22. Cum ne ajută aceste versete să îl identificăm pe Alexandru ca fiind puterea prezentată aici?`

Ce putem învăţa din această înşiruire de nume, date, locuri şi evenimente istorice? în primul rând, aflăm că profeţia s-a împlinit aşa cum a fost prezis de mesagerul divin. Cuvântul lui Dumnezeu nu dă greş niciodată. În al doilea rând, Dumnezeu este Domnul istoriei. Poate avem impresia că succesiunea de puteri politice, conducători şi împărăţii este pusă în mişcare de ambiţia unor împăraţi, dictatori şi politicieni de toate rangurile. Totuşi Biblia ne descoperă că Dumnezeu este la cârmă şi că El va roti roţile istoriei în conformitate cu scopul Său divin, care, în cele din urmă, va duce la eradicarea răului şi la aşezarea împărăţiei veşnice a lui Dumnezeu.