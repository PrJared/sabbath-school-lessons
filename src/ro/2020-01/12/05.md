---
title:  Roma
date:  17/03/2020
---

`5. Cine este puterea care avea să apară după Roma imperială? Daniel 11:29-39`

Daniel 11:29-39 se referă la un nou sistem de putere. Deşi acest sistem este de fapt o continuare a Imperiului Roman păgân şi moşteneşte unele caracteristici ale predecesorului său, în unele aspecte este totuşi diferit. Biblia ne spune că „de data aceasta lucrurile nu vor mai merge ca mai înainte” (vers. 29). Dacă privim în continuare vedem că acest sistem acţionează ca o putere religioasă. El îşi îndreaptă atacul în special asupra lui Dumnezeu şi asupra poporului Său. Să vedem câteva dintre caracteristicile şi acţiunile acestui „împărat”:

– El va fi „mânios împotriva legământului sfânt” (vers. 30). Cu siguranţă că aceasta este o referire la legământul mântuirii, iar împăratul se opune.

– Va trimite forţe care vor „spurca Sfântul Locaş” şi vor face să înceteze „jertfa necurmată” (vers. 31). În Daniel 8, se spunea despre cornul cel mic că a surpat temelia „Locaşului celui Sfânt” şi a smuls „jertfa necurmată” (vers. 11). Acesta trebuie înţeles ca un atac spiritual împotriva lucrării lui Hristos în sanctuarul ceresc.

– Ca o consecinţă a atacului său împotriva sanctuarului, această putere va aduce „urâciunea pustiirii” în Templul lui Dumnezeu. Expresia paralelă „nelegiuirea pustiirii” arată spre apostazia şi răzvrătirea cornului mic (Daniel 8:13).

– Această putere persecută poporul lui Dumnezeu: „Chiar şi din cei înţelepţi, mulţi vor cădea, ca să fie încercaţi, curăţiţi şi albiţi, până la vremea sfârşitului” (Daniel 11:35). Acest lucru ne reaminteşte de cornul cel mic, care a doborât la pământ o parte din oştire şi din stele şi le-a călcat în picioare (Daniel 8:10; compară cu 7:25).

– Acest împărat „se va înălţa, se va slăvi mai presus de toţi dumnezeii şi va spune lucruri nemaiauzite împotriva Dumnezeului dumnezeilor” (Daniel 11:36). Deloc surprinzător, cornul cel mic va vorbi „cu trufie” (Daniel 7:8), chiar împotriva lui Dumnezeu (vers. 25).

`Ar putea fi amintite şi alte asemănări, dar, pe baza celor citite în Daniel 7 şi 8, cine este această putere şi de ce este atât de important pentru noi, în ciuda presiunilor sociale, să o identificăm?`