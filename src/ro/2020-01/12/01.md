---
title:  Marile puteri şi poporul lui Dumnezeu
date:  13/03/2020
---

> <p>Textul de memorat</p>
> „Chiar şi din cei înţelepţi, mulţi vor cădea, ca să fie încercaţi, curăţiţi şi albiţi până la vremea sfârşitului, căci sfârşitul nu va fi decât la vremea hotărâtă.” (Daniel 11:35)

Trebuie să stabilim câteva puncte importante chiar de la începutul acestui capitol. În primul rând, Daniel 11 este în paralel cu schemele profetice prezentate în capitolele anterioare ale cărţii. Mesajul profetic din capitolele 2, 7, 8, şi 9 se întinde din zilele profetului până în timpul sfârşitului. În al doilea rând, apare o succesiune de puteri mondiale, puteri care adesea îl asupresc pe poporul lui Dumnezeu. În al treilea rând, punctul culminant al fiecărei scheme profetice este fericit. În Daniel 2, piatra distruge statuia; în Daniel 7, Fiul omului primeşte împărăţia, iar în Daniel 8 şi 9, sanctuarul ceresc este curăţit prin lucrarea lui Mesia.

Capitolul 11 respectă aceste trei puncte de bază. Primul: capitolul începe cu împăraţii persani şi le prezintă soarta şi timpul sfârşitului, când împăratul de la miazănoapte atacă muntele cel sfânt al lui Dumnezeu. A doilea punct: descrie o succesiune de bătălii între împăratul de la miazănoapte şi împăratul de la miazăzi şi vedem ce efect au acestea asupra poporului lui Dumnezeu. Al treilea: capitolul se încheie cu un final fericit, când „muntele cel slăvit şi sfânt” (Daniel 11:45) va aduce sfârşitul împăratului de la miazănoapte. Această încheiere pozitivă semnalează sfârşitul răului şi aşezarea împărăţiei veşnice a lui Dumnezeu.