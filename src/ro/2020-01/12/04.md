---
title:  Roma şi căpetenia legământului
date:  16/03/2020
---

`4. Citeşte Daniel 11:16-28. Ce elemente noi aduce această descriere?`

În Daniel 11:16 pare să ni se prezinte tranziţia puterii de la împăraţii greci la Roma imperială. „Ţara minunată” era vechiul Israel, unde se afla Ierusalimul, iar noua putere care urma să preia acea zonă era Roma imperială. Acelaşi eveniment mai este reprezentat prin extinderea geografică a cornului mic, care ajunge până la „ţara cea minunată” (Daniel 8:9). Astfel este clar că puterea care avea să stăpânească lumea în acel timp era Roma imperială.

Câteva indicii suplimentare în relatarea biblică întăresc această idee. De exemplu, „asupritorul” care impune biruri cu siguranţă face referire la Octavian, care s-a intitulat Caesar Augustus. Domnul Isus S-a născut în timpul lui – ştim că Maria şi Iosif au mers la Betleem pentru recensământul făcut în vremea lui (Daniel 11:20). De asemenea, conform profeţiei, acest domnitor avea să fie urmat de un „om dispreţuit” (Daniel 11:21). După cum arată istoria, Augustus a fost urmat la tron de Tiberius, fiul său adoptiv. Despre Tiberius se ştie că a fost o persoană excentrică şi josnică.

Dar cel mai important punct este că, aşa cum spune şi relatarea biblică, în timpul domniei lui Tiberius „căpetenia legământului” (Daniel 11:22) avea să fie nimicită. Acest lucru face referire clară la răstignirea lui Hristos, numit şi „Unsul (Mesia)” (în KJV, „Prinţul” – Daniel 9:25 şi Matei 27:33-50), care a fost dat la moarte în timpul domniei lui Tiberius. Faptul că Isus este numit aici „căpetenia legământului” (în KJV, „Prinţul legământului”) este un indiciu care ne ajută să vedem desfăşurarea evenimentelor istorice, oferindu-le din nou cititorilor o dovadă puternică a atotcunoaşterii lui Dumnezeu. El a împlinit ce spusese mai dinainte prin profeţi, aşa că putem avea încredere că tot ce a spus El despre viitor se va împlini.

`Ce ne spune faptul că, în mijlocul evenimentelor descrise în Daniel 9, apare Mesia, „Prinţul legământului”?`