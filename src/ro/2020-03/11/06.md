---
title:  De ce să dăm mărturie
date:  10/09/2020
---

`7. Care era mărturia lui Pavel despre credinţa sa în Hristos? Galateni 2:20`

Cu siguranţă, dacă Îl acceptăm pe Hristos, va trebui să facem sacrificii. Sunt lucruri pe care El ne cere să I le predăm. Isus a arătat clar care este angajamentul de care este nevoie pentru a-L urma: Luca 9:23. Moartea pe cruce este dureroasă. Când ne supunem viaţa cerinţelor lui Isus şi „omul nostru cel vechi”, al păcatului, este răstignit (Romani 6:6), e dureros. Câteodată este dureros să renunţi la dorinţe îndrăgite şi obiceiuri de-o viaţă, însă răsplătirile depăşesc cu mult durerea.

Mărturiile pline de putere care au un impact de durată asupra celorlalţi se concentrează pe ceea ce a făcut Hristos pentru noi, şi nu pe lucrurile la care am renunţat noi pentru El; pe sacrificiul Lui, nu pe aşa-numitele „sacrificii” ale noastre. Isus nu ne cere niciodată să renunţăm la ceva ce este în interesul nostru cel mai bun ca să-l păstrăm.

Totuşi, istoria creştinismului este plină de relatări despre cei care au trebuit să facă sacrificii mari de dragul lui Hristos. Nu ca să îşi câştige mântuirea sau pentru că faptele lor, oricât de pline de sacrificiu şi golite de egoism, le-ar fi oferit vreun merit înaintea lui Dumnezeu. În majoritatea cazurilor, odată ce au înţeles ce a făcut Hristos pentru ei, aceşti oameni au fost dispuşi să pună totul pe altarul sacrificiului, conform chemării lui Dumnezeu în viaţa lor.

`8. Mărturia noastră se bazează întotdeauna pe ceea ce a făcut Hristos pentru noi. Enumeră darurile harului Său menţionate în textele de mai jos: Ioan 1:12; 10:10; 14:27; 1 Corinteni 1:30`

În lumina acestor texte, gândeşte-te ce a făcut Isus pentru tine. Poate că ai fost un creştin dedicat toată viaţa ta sau poate ai avut o convertire dramatică. Meditează la cât de bun a fost Isus cu tine şi la scopul, pacea şi fericirea pe care ţi le-a dat, dar şi la momentele în care ţi-a dat putere să treci prin experienţele dificile ale vieţii.

`Ce fel de sacrificii ai fost chemat să faci pentru Hristos? Ce ai învăţat din experienţele tale, care ar putea fi o binecuvântare pentru alţii?`