---
title:  Un gând de încheiere
date:  11/09/2020
---

„Mulţimea mirată, care se îmbulzea aproape de Isus, n-a simţit niciun fel de putere venind de la El. Dar, când a întins mâna pentru a-L atinge, crezând că va fi însănătoşită, femeia suferindă a simţit puterea vindecătoare. Tot aşa este şi în cele spirituale. Dacă vorbeşti de religie doar ocazional, dacă te rogi fără foame şi sete sufletească şi fără credinţă vie, nu ajungi la nimic. O credinţă doar cu numele, care-L primeşte pe Hristos numai ca Mântuitor al lumii, nu poate aduce niciodată vindecare sufletului. Credinţa spre mântuire nu este numai o recunoaştere intelectuală a adevărului. … Nu e de ajuns să credem despre Hristos, trebuie să credem în El. Singura credinţă care ne va fi de folos este aceea care-L are pe El ca Mântuitor personal, care îşi însuşeşte meritele Lui. …

Suntem martori pentru Dumnezeu atunci când descoperim în noi lucrarea unei puteri dumnezeieşti. Fiecare om are o viaţă deosebită de a tuturor celorlalţi şi o experienţă cu totul deosebită de a lor. Dumnezeu doreşte ca laudele noastre să se înalţe către El, purtând amprenta individualităţii noastre. Toate aceste recunoaşteri preţioase pentru lauda slavei harului Său, când sunt susţinute de o viaţă curată, creştinească, au o putere de neînvins, care lucrează pentru salvarea oamenilor.” – Ellen G. White, Hristos, Lumina lumii, p. 347

**Pentru studiu suplimentar**: : Marcu 5:25-34.

STUDIU LA RÂND – BIBLIA ŞI CARTEA EVANGHELIZARE

**Biblia: Isaia 8-14**

`1. Cum se considera prorocul pe sine şi pe copiii săi?`

`2. Ce spune profetul că va fi pus „pe umărul” Copilului care avea să Se nască?`

`3. Care avea să fie plăcerea Vlăstarului care avea să iasă „din tulpina lui Isai”?`

`4. Despre care neam nu se va mai vorbi niciodată?`

Evanghelizare, Secţiunea 9, subcapitolul „Lucrarea pentru cei interesaţi de cunoaşterea adevărului”

`5. La ce trebuie să fim atenţi atunci când interesul oamenilor ajunge în punctul de a lua o hotărâre?`