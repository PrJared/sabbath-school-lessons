---
title:  Spune ce a făcut Isus pentru tine
date:  08/09/2020
---

Care au fost primii misionari pe care i-a trimis Isus? Nu erau din rândul ucenicilor şi nici dintre urmaşii Săi mai vechi. Primii misionari pe care i-a trimis Isus au fost nişte nebuni, nişte îndrăciţi care, cu câteva ore înainte, terorizau ţinutul în care se aflau şi băgau frica în sătenii din împrejurimi.

Cu o putere demonică supranaturală, unul dintre ei sfărâmase lanţurile cu care era legat, scotea strigăte îngrozitoare şi îşi mutilase trupul cu pietre ascuţite. Agonia din vocile lor nu reflecta decât o agonie şi mai profundă a sufletului lor (Matei 8:28,29; Marcu 5:1-5).

Dar, când L-au întâlnit pe Isus, viaţa lor a fost schimbată. Ei nu aveau să mai fie niciodată aceiaşi. Duhurile chinuitoare din trupurile lor s-au dus mai întâi într-o turmă de porci şi apoi în mare (Matei 8:32-34; Marcu 5:13,14).

`4. Ce li s-a întâmplat acestor oameni şi ce au găsit localnicii când au venit să vadă ce se întâmplase? Marcu 5:1-17`

Îndrăciţii erau de-acum oameni noi, transformaţi de puterea lui Hristos. Localnicii i-au găsit şezând la picioarele lui Isus şi ascultând orice cuvânt care ieşea de pe buzele Învăţătorului. Matei precizează că au fost doi îndrăciţi eliberaţi, pe când Marcu scrie doar despre unul. Însă important este că Isus i-a restaurat din punct de vedere fizic, mintal, emoţional şi spiritual.

`5. În mod evident, aceşti îndrăciţi transformaţi, aceşti nou-convertiţi, îşi doreau să rămână cu Isus. Totuşi, ce i-a trimis Hristos să facă? Marcu 5:18-20`

„Oamenii aceştia avuseseră prilejul să asculte învăţăturile lui Hristos numai câteva clipe. Nu avuseseră niciodată ocazia să asculte o predică a Lui. Ei nu puteau să-i înveţe pe oameni ca ucenicii care fuseseră zilnic cu Hristos. Dar purtau în propria persoană dovada că Isus era Mesia. Ei puteau spune ce ştiau, ce văzuseră, ce auziseră şi ce simţiseră ei înşişi din puterea lui Hristos. Lucrul acesta îl poate face oricine a fost atins în inima lui de harul lui Dumnezeu.” – Ellen G. White, Hristos, Lumina lumii, p. 340

Mărturia lor a pregătit terenul în Decapole pentru ca oamenii să primească învăţăturile lui Isus. Aceasta este puterea mărturiei personale.