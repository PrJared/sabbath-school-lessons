---
title:  Un mesaj care trebuie vestit
date:  12/09/2020
---

> <p>Textul de memorat</p>
> „Şi am văzut un alt înger care zbura prin mijlocul cerului cu o Evanghelie veşnică, pentru ca s-o vestească locuitorilor pământului, oricărui neam, oricărei seminţii, oricărei limbi şi oricărui norod. El zicea cu glas tare: «Temeţi-vă de Dumnezeu şi daţi-I slavă, căci a venit ceasul judecăţii Lui, şi închinaţi-vă Celui ce a făcut cerul şi pământul, marea şi izvoarele apelor!»” (Apocalipsa 14:6,7)

Moartea ispăşitoare a Domnului Hristos a fost valabilă pentru toţi oamenii care au trăit vreodată, indiferent de timp şi loc. Evanghelia li se adresează tuturor oamenilor, fără deosebire de limbă, cultură sau context social. Ea creează punţi de legătură peste dezbinările etnice. Este vestea bună că, prin viaţa, moartea şi învierea Sa, Isus a ieşit biruitor peste stăpânirile şi puterile iadului. Evanghelia este doar despre Isus. El a trăit pentru noi şi acum trăieşte pentru noi. A venit o dată pentru a ne elibera de sub pedeapsa şi puterea păcatului, şi va veni iarăşi pentru a ne elibera de prezenţa păcatului. El a murit de moartea pe care o merităm noi pentru ca noi să putem trăi viaţa pe care o merită El. În Hristos, noi suntem îndreptăţiţi, sfinţiţi şi, în curând, vom fi proslăviţi.

Biblia se concentrează pe cele două veniri ale lui Isus. El a venit o dată pentru a ne răscumpăra şi va veni din nou pentru a lua acasă ceea ce a răscumpărat cu un preţ infinit. Apocalipsa, ultima carte a Bibliei, a fost scrisă în mod special ca să pregătească lumea pentru revenirea lui Isus. Este un mesaj important pentru generaţia aceasta. În studiul din această săptămână vom vedea relevanţa cărţii Apocalipsa pentru societatea contemporană, a secolului al XXI-lea, şi apelul Domnului Isus către biserica Sa din zilele din urmă, care trebuie să vestească acest mesaj al sfârşitului.