---
title:  Vremea sfârşitului şi Apocalipsa
date:  14/09/2020
---

Evangheliile se concentrează în primul rând pe prima venire a lui Hristos. Ele relatează istoria naşterii, a vieţii şi a lucrării Sale, a morţii şi a învierii Sale. Deşi vorbesc şi despre a doua Sa venire, nu aceasta este tema lor centrală. Însă obiectivul principal al cărţii Apocalipsa este apogeul conflictului de veacuri. Toate marile ei profeţii se termină cu venirea glorioasă a Domnului nostru.

`2. Ce concluzie asemănătoare observi în fiecare dintre aceste pasaje? Apocalipsa 1:7; 11:15; 14:14-20`

Apogeul fiecărei profeţii din Apocalipsa este venirea lui Isus. „Mielul care a fost înjunghiat” (Apocalipsa 5:12) revine ca Împărat al împăraţilor şi Domn al domnilor (19:16). El îi va birui pe toţi vrăjmaşii care îl asupresc şi îl persecută pe poporul Său (17:14). Isus îi va scoate din acest coşmar al păcatului şi îi va aduce acasă, în slavă, pe credincioşii Săi. Marea luptă dintre bine şi rău se va sfârşi. Pământul va fi refăcut, iar cei răscumpăraţi vor locui cu Domnul pentru totdeauna (21:1-4).

În Apocalipsa 22:7 (vezi şi vers. 12, 17 şi 20), Isus spune: „Şi, iată, Eu vin curând! Ferice de cel ce păzeşte cuvintele prorociei din cartea aceasta!” Astfel, apelul final al lui Isus către omenire este ca ea să răspundă la dragostea Lui, să-I accepte harul şi să urmeze adevărul Său, ca să fie gata pentru revenirea Lui iminentă. Apocalipsa se încheie cu invitaţia lui Isus: „Şi Duhul şi Mireasa zic: «Vino!» Şi cine aude să zică: «Vino»” (vers. 17).

Domnul nostru îi invită pe toţi cei care caută viaţa veşnică să vină la El şi pe toţi aceia dintre noi care au acceptat mesajul salvării şi care aşteaptă cu nerăbdare revenirea Sa îi îndeamnă să I se alăture în a-i invita şi pe alţii să primească mesajul iubirii Sale. El ne trimite să ducem acest mesaj care să pregătească lumea pentru revenirea Sa apropiată. Nu există ceva care să aducă mai multă împlinire decât cooperarea cu Hristos în planului Lui de salvare pentru vremea sfârşitului.

`„Hristos vine curând!” Ioan a scris aceste cuvinte în urmă cu două mii de ani. Ce înseamnă pentru tine „curând”?`