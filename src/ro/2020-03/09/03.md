---
title:  O schimbare de atitudine
date:  24/08/2020
---

Adesea, atitudinea noastră determină influenţa pe care o avem asupra celorlalţi. O atitudine dură, de critică şi neprietenoasă îi va îndepărta pe oameni de noi şi, chiar dacă putem da mărturie, oricât de pline de adevăr ar fi cuvintele, este puţin probabil să fie primite.

Prin contrast, o atitudine pozitivă şi încrederea în ei îi atrage spre noi şi creează o legătură de prietenie. Isus a enunţat foarte frumos acest adevăr: „Nu vă mai numesc robi, pentru că robul nu ştie ce face stăpânul său, ci v-am numit prieteni, pentru că v-am făcut cunoscut tot ce am auzit de la Tatăl Meu” (Ioan 15:15). Prietenii se acceptă unii pe alţii în ciuda slăbiciunilor şi a greşelilor lor, şi îşi împărtăşesc deschis bucuriile şi tristeţile.

`3. Pasajele de mai jos descriu două femei în circumstanţe foarte diferite. Isus pare să fie dur cu una şi blând cu cealaltă. Ce indicii găseşti în text că Isus a ajuns la fiecare dintre ele cu harul Său salvator, câştigându-le încrederea? Matei 15:21-28; Marcu 14:6-9`

În Matei 15 este vorba despre o canaanită. Iniţial, Isus îi refuză intenţionat cererea pentru ca, pe măsură ce ea insistă, credinţa ei să crească. În cele din urmă îi împlineşte dorinţa şi apoi face o afirmaţie uimitoare, pe care niciun conducător religios din timpurile acelea nu ar fi făcut-o niciodată despre una ca ea. „O, femeie, mare este credinţa ta!” (Matei 15:28). El îi face unul dintre cele mai mari complimente pe care le-ar putea face vreodată un învăţător religios. Îţi poţi imagina cât s-a bucurat în inima ei şi cât de mult a fost schimbată viaţa ei?

Femeia care l-a uns picioarele lui Isus cu un parfum costisitor era evreică, dar o femeie cu o reputaţie rea, a cărei viaţă era un eşec lamentabil şi care păcătuise deseori, dar fusese iertată, transformată şi reînnoită. Când ceilalţi o critică, Isus o laudă şi îi aprobă fapta. El declară: „… Oriunde va fi propovăduită Evanghelia aceasta, în toată lumea, se va istorisi şi ce a făcut femeia aceasta, spre pomenirea ei” (Marcu 14:9).

`Din cele două relatări de mai sus, care sunt elementele esenţiale pentru o atitudine pozitivă? De ce schimbare de atitudine ai nevoie, nu doar pentru a da mărturie, ci pentru viaţă, în general?`