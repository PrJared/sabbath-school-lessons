---
title:  Temelia acceptării
date:  26/08/2020
---

`5. Cum ai descrie fundamentul oricărei forme de acceptare? Care este esenţa unei atitudini de acceptare? Romani 15:7; Efeseni 4:32`

În cele două pasaje de mai sus, apostolul Pavel prezintă principiile care stau la baza acceptării reciproce. Deoarece Hristos ne-a iertat şi ne-a acceptat pe fiecare dintre noi, am putea noi să refuzăm să ne iertăm şi să ne acceptăm unii pe alţii? De fapt, tocmai pentru că Isus ne-a primit, putem şi noi, la rândul nostru, să ne acceptăm unul pe altul, chiar şi în ciuda defectelor celuilalt.

Gândeşte-te bine ce înseamnă acest lucru! Gândeşte-te la tine şi la unele lucruri pe care le-ai făcut şi cu care încă te lupţi, lucruri pe care poate doar tu le ştii şi ai fi îngrozit dacă le-ar afla şi alţii. Şi totuşi, prin credinţă, eşti acceptat în Hristos care ştie totul despre tine, chiar şi ceea ce alţii s-ar putea să nu ştie. El te primeşte, nu în virtutea bunătăţii tale, ci datorită bunătăţii Lui.

Atunci, care ar trebui să fie atitudinea ta faţă de ceilalţi?

Este un concept greu de înţeles pentru unii. Acceptarea autentică presupune să îi acceptăm pe oameni aşa cum sunt ei, cu toate obiceiurile lor păcătoase, pentru că sunt fiinţe umane create după chipul lui Dumnezeu. Deoarece Hristos a murit pentru noi „pe când eram noi încă păcătoşi” şi „ne-a împăcat cu Dumnezeu” pe când noi eram duşmanii Lui, îi putem ierta şi accepta pe ceilalţi. Dragostea Lui faţă de noi devine temelia pentru puterea noastră de a-i accepta şi a-i ierta pe alţii (Romani 5:6-10).

Dar, odată ce a fost stabilită o relaţie de acceptare şi iubire, adesea este necesar să le aducem înainte, cu dragoste, adevărul Scripturii. Dacă nu facem aşa, înseamnă cu nu-i iubim. În calitate de prieteni, îi iubim şi vrem să le împărtăşim adevărurile veşnice, care schimbă viaţa.

Atitudinea lui Isus nu a fost una de tipul: „Fă ce-ţi place. E totul în regulă. Eu tot te accept”, ci, mai degrabă: „Indiferent ce ai făcut, sunt dispus să te iert şi să îţi ofer puterea de a te schimba.” Dacă este prezentat cu umilinţă, în spiritul lui Hristos şi cu o atitudine iubitoare, adevărul biblic câştigă inima şi schimbă viaţa.

`Cum putem noi să-i acceptăm pe ceilalţi si, în acelaşi timp, să nu scuzăm sau să tolerăm păcatul?`