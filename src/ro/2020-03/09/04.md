---
title:  Prezintă adevărul cu iubire
date:  25/08/2020
---

Prietenia nu este de ajuns pentru a-i câştiga pe oameni pentru Hristos. S-ar putea să avem mulţi prieteni, oameni în prezenţa cărora ne bucurăm să fim şi care, la rândul lor, se bucură să fie cu noi. Dar, dacă nu le spunem niciodată ce înseamnă Isus pentru noi şi cum ne-a schimbat El viaţa, prietenia noastră poate să aibă prea puţin impact pentru veşnicie. Bineînţeles, s-ar putea ca prezenţa noastră să fie plăcută, dar Dumnezeu doreşte să fim mai mult decât o companie agreabilă. Simpla prietenie nu-i aduce pe oameni la Hristos, însă o atitudine neprietenoasă îi poate îndepărta de El.

Apostolul Pavel ne aminteşte să spunem „adevărul în dragoste” (Efeseni 4:15, NTR). Legăturile de prietenie sunt create atunci când suntem de acord cu oamenii atât cât se poate, când dăm dovadă de acceptare şi le facem un compliment atunci când este cazul. Cât de important este să ne facem un obicei din a căuta ce e mai bun în oameni, în loc de a căuta răul!

`4. Fă o listă cu câteva lucruri specifice pentru care Pavel îi laudă pe tesaloniceni. 2 Tesaloniceni 1:1-4`

Sunt unii oameni care parcă se delectează căutând ceva greşit la alţii. Parcă le face plăcere dacă reuşesc să găsească un lucru pe care altul nu l-a făcut bine, dacă nu din alte motive, pentru că pur şi simplu îi face să se simtă ei bine.

Apostolul Pavel a fost la polul opus. El căuta ce era mai bun în bisericile pe care le slujea. În mod cert, el a mustrat rătăcirea şi nu a scuzat păcatul, dar ţinta lui a fost zidirea bisericilor pe care le-a înfiinţat. O modalitate de a face aceasta era să scoată în evidenţă ceea ce oamenii făceau bine.

Afirmaţia lui Ellen G. White cu privire la relaţiile pozitive este remarcabilă. „Dacă ne-am smeri înaintea lui Dumnezeu şi am fi buni, cu o purtare aleasă, cu o inimă gingaşă şi plini de milă, ar fi o sută de convertiri la adevăr acolo unde acum nu este decât una.” – Mărturii, vol. 9, p. 189

`Reflectă puţin asupra afirmaţiei de mai sus. Ce ar însemna pentru biserica ta dacă bunătatea, purtarea aleasă, gingăşia şi mila s-ar revărsa din inima fiecărui membru? Cum ar arăta biserica? Cercetează-ţi inima şi întreabă-te cum ai putea îmbunătăţi lucrurile în privinţa aceasta.`