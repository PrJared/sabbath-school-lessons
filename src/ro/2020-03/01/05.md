---
title:  Credincioşi poruncii lui Hristos
date:  01/07/2020
---

Loialitatea faţă de Hristos necesită un angajament de a face voia Lui. Ea impune ascultare de poruncile Sale şi urmarea este o inimă care bate la unison cu inima Lui pentru a-i salva pe ce pierduţi. Loialitatea pune pe primul loc lucrurile cărora Isus le acordă prioritate.

`5. Ce spun următoarele pasaje despre dorinţa lui Dumnezeu? Care este prioritatea Lui? 1 Timotei 2:3,4; 2 Petru 3:9`

Dumnezeu doreşte salvarea oamenilor. Nu există nimic altceva mai important pentru El. Aceasta este dorinţa Lui cea mai fierbinte. Comentariile biblice AZS fac următoarea observaţie cu privire la conjuncţia „ci”. Termenul grecesc este alla. Aici este folosit cu sensul de „a accentua contrastul dintre interpretarea greşită a naturii lui Dumnezeu, şi anume că El ar putea dori ca unii să piară, şi faptul că El doreşte ca toţi să fie salvaţi” (vol. 7, p. 615). Porunca lui Hristos adresată fiecăruia dintre noi de a fi părtaşi la lucrarea Lui, în calitate de martori ai dragostei, harului şi adevărului Său, este urmarea dorinţei Lui ca întreaga omenire să fie mântuită.

`6. Cui i s-a aplicat iniţial următorul pasaj? Cum îl foloseşte Pavel? Isaia 49:6; Faptele 13:47`

Sunt situaţii în care o profeţie a Vechiului Testament are mai multe aplicaţii. Aici, apostolul Pavel ia o profeţie care s-a referit mai întâi la Israel şi apoi la Mesia (vezi Isaia 41:8; 49:6 şi Luca 2:32) şi o aplică la biserica Noului Testament. Dacă neglijează sau minimalizează porunca lui Hristos, biserica nu îşi atinge scopul existenţei şi nu îşi îndeplineşte chemarea profetică faţă de lume.

`Care sunt pericolele pentru biserică, chiar si pentru o biserică locală, dacă ajunge să fie concentrată doar pe ce se întâmplă în interior?`