---
title:  Creştem când oferim
date:  30/06/2020
---

Marea Moartă se află la cea mai joasă altitudine de pe pământ – 427 de metri sub nivelul mării. Râul Iordan străbate Marea Galileei şi îşi continuă traseul în jos, prin Valea Iordanului, până se varsă în Marea Moartă.

Climatul secetos şi fierbinte, caracterizat de un soare arzător şi condiţii de deşert, face ca apa să se evapore rapid. Deoarece conţinutul de sare şi minerale al Mării Moarte este de 33,7%, prea puţine vietăţi supravieţuiesc în ea. Nu există peşti şi nici plante, ci doar nişte microbi şi bacterii pe fundul apei.

La fel stau lucrurile şi pe plan spiritual. Dacă harul lui Dumnezeu care se revarsă în viaţa noastră nu curge mai departe spre alţii, noi vom stagna şi vom deveni aproape fără viaţă, aşa cum este Marea Moartă. Fiind creştini, nu trebuie să trăim aşa.

`4. Spre deosebire de ceea ce se întâmplă la Marea Moartă, ce se întâmplă cu credincioşii care primesc „râurile de apă vie” care vin de la Hristos? Ioan 7:37,38; Luca 6:38`

„Dumnezeu putea să aducă la îndeplinire lucrarea de salvare a păcătoşilor şi fără ajutorul nostru, dar, pentru ca noi să ne formăm un caracter ca al lui Hristos, trebuie să fim părtaşi la lucrarea Lui. Pentru a putea intra în bucuria Lui, bucuria de a vedea fiinţe răscumpărate prin jertfa Sa, trebuie să luăm parte la eforturile Lui pentru răscumpărarea lor.” – Ellen G. White, Hristos, Lumina lumii, p. 142

„Cei care doresc să fie biruitori trebuie să renunţe la ei înşişi, iar singurul mod în care pot realiza această mare lucrare este să fie mai interesaţi de mântuirea semenilor lor.” – Ellen G. White, Principiile fundamentale ale educaţiei creştine, p. 207

Noi creştem atunci când le spunem şi altora ce a făcut Hristos în viaţa noastră. Dacă ţinem seama de tot ce ni s-a dat în Hristos, ce ne-ar putea reţine de la le oferi şi altora din ce am primit? Doar egoismul nostru.

În timp, dacă noi nu le spunem şi altora despre credinţa pe care o avem, viaţa noastră spirituală va deveni la fel ca Marea Moartă.

`Tu le-ai vorbit altora despre Hristos, te-ai rugat cu ei, i-ai ajutat în problemele lor? Care au fost experienţele tale? Ce impact au avut ele asupra credinţei si a umblării tale cu Domnul?`