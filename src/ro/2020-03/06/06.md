---
title:  Să ne dezvoltăm darurile
date:  06/08/2020
---

`7. Care este gândul cel mai însemnat pe care îl găseşti în pilda talanţilor? De ce primii doi slujitori au fost lăudaţi, iar ultimul a fost condamnat? Ce ne spune parabola despre folosirea talanţilor pe care îi avem? (Vezi vers. 29.); Matei 25:14-30`

Stăpânul i-a încredinţat fiecărui slujitor câte un talant, „după puterea lui” (vers. 15). Fiecare a primit o sumă diferită de a celorlalţi. Unul a primit cinci talanţi, altul, doi şi altul, un talant. Fiecare slujitor a trebuit să aleagă cum să investească sau să folosească ce primise. Important de observat: ceea ce le fusese încredinţat nu era al lor, ci al stăpânului, care le dăduse slujitorilor şi o însărcinare anume.

Pe stăpân nu-l interesa cine primise talanţii cu o valoare mai mare sau cine îi primise pe cei cu o valoare mai mică. Şi nici câţi talanţi primise fiecare. El a vrut să ştie ce a făcut fiecare cu ce îi fusese încredinţat.

Pavel spune astfel în 2 Corinteni 8:12: „Pentru că, dacă este bunăvoinţă, darul este primit, avându-se în vedere ce are cineva, nu ce n-are.”

Stăpânul i-a lăudat pe primii doi slujitori, pentru că au fost credincioşi în întrebuinţarea talanţilor. Talanţii lor s-au înmulţit prin folosire. Robul „viclean” nu a folosit talantul pe care stăpânul i l-a dat, prin urmare nu l-a înmulţit. Este un adevăr veşnic acela că „legea slujirii devine veriga de legătură ce ne leagă de Dumnezeu şi de semenii noştri”. – Ellen G. White, Parabolele Domnului Hristos, p. 326. Robul netrebnic a dat cu piciorul ocaziei de a sluji şi, în cele din urmă, a pierdut abilitatea de a sluji.

Când ne folosim darurile încredinţate de Dumnezeu pentru slava Numelui Său, acestea se vor înmulţi şi vor creşte. Cum poţi să descoperi care sunt darurile pe care ţi le-a dat Dumnezeu? Cere-I lui Dumnezeu cu umilinţă să-ţi arate domeniile în care doreşte să slujeşti. În timp ce El îţi impresionează mintea, tu implică-te. Darurile tale se vor dezvolta pe măsură ce le vei folosi şi vei avea satisfacţie în slujirea Lui.

`Gândeşte-te la această parabolă şi aplic-o în viaţa ta. Ce îţi spune despre ceea ce faci cu ce ţi-a încredinţat Dumnezeu? (Nu uita: Tot ce ai este un dar de la Domnul.)`