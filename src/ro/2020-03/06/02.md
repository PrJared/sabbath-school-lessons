---
title:  Diferite daruri, unitate în slujire
date:  02/08/2020
---

Te-ai gândit vreodată cât de diferiţi unul de altul au fost ucenicii? Contextele sociale, personalităţile, temperamentele şi darurile lor au fost foarte diferite. Dar acest lucru nu a constituit o problemă pentru biserică, ci a fost un punct forte. Matei, vameşul, a fost un om precis şi punctual. Prin contrast, Petru deseori era pripit la vorbă, fiind înflăcărat şi impulsiv. Însă şi el avea calităţi înnăscute de conducător. Ioan era o fire sensibilă, dar şi franc. Andrei era un om sociabil, atent la cei din jur şi sensibil faţă de ceilalţi. Toma avea o tendinţă naturală de a cerceta lucrurile pe toate feţele şi deseori avea îndoieli. Deşi ucenicii aveau daruri şi personalităţi diferite, fiecare dintre ei a fost folosit de Dumnezeu ca să dea o mărturie puternică pentru El.

`1. Ce descoperim în următoarele pasaje despre nevoia bisericii, ca trup al lui Hristos, de a avea oameni cu daruri diferite? 1 Corinteni 12:12,13,18-22`

Dumnezeu Se bucură să ia oameni din medii diferite, cu talente şi abilităţi diferite şi să le împartă daruri în vederea slujirii. Trupul lui Hristos nu este format dintr-un grup omogen, de oameni de acelaşi fel. Nici nu este un club de persoane care provin din acelaşi mediu şi care gândesc la fel. Dimpotrivă, trupul lui Hristos, biserica, este o mişcare dinamică de oameni cu daruri diferite, uniţi în dragostea lor pentru Hristos şi pentru Scriptură, şi care şi-au luat angajamentul de a împărtăşi lumii dragostea şi adevărul Său (Romani 12:4; 1 Corinteni 12:12). Membrii trupului lui Hristos au felurite daruri, însă fiecare este valoros, fiecare este esenţial pentru funcţionarea sănătoasă a trupului ca întreg. După cum ochii, urechile şi nasul au funcţii diferite, dar sunt necesare corpului, la fel sunt şi darurile (1 Corinteni 12:21,22).

Dacă ne gândim cu atenţie la corpul uman, chiar şi cele mai mici părţi ale lui au roluri importante. De exemplu, genele. Ce ar fi dacă nu am avea gene, ceva aparent nesemnificativ? Particulele de praf ne-ar înceţoşa vederea, iar consecinţele ar putea cauza daune ireparabile. Acel membru al bisericii care pare cel mai „neînsemnat” este o parte esenţială a trupului lui Hristos şi a fost înzestrat de Duhul Sfânt. Când Îi dedicăm lui Dumnezeu în totalitate darurile pe care le avem, fiecare dintre noi poate avea un impact cu urmări veşnice.

`Chiar dacă eşti foarte talentat, care sunt lucrurile la care nu eşti atât de bun ca alţii din biserică? Ce ar trebui să te înveţe acest lucru?`