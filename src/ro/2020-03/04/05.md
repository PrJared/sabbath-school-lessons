---
title:  Puteri nevăzute la lucru
date:  22/07/2020
---

Rugăciunea de mijlocire este o armă puternică în lupta dintre bine şi rău pe care noi o numim „marea luptă”. Una dintre cele mai clare descoperiri ale ei se găseşte în Daniel 10.

Profetul Ieremia a prezis că evreii vor fi duşi în robie de babilonieni timp de şaptezeci de ani. La sfârşitul vieţii lui Daniel, această perioadă profetică a captivităţii lor se apropia de sfârşit. Dar Daniel era îngrijorat. El vedea prea puţine dovezi ale împlinirii cuvintelor lui Ieremia. Poporul lui era încă în robie.

Babilonul a fost cucerit de mezi şi de perşi, dar evreii erau încă robi. Daniel a postit şi s-a rugat timp de trei săptămâni, mijlocind stăruitor pentru poporul său. La sfârşitul acestor săptămâni, i s-a arătat un înger plin de slavă.

`6. De ce a primit Daniel răspuns atât de târziu la aceste rugăciuni? Daniel 10:10-14`

Pasajul acesta este fascinant. Pentru a-l înţelege, trebuie să identificăm personajele. Cine este căpetenia Persiei? Cu siguranţă nu este împăratul Cirus. Cel mai probabil, expresia „căpetenia Persiei” se referă la Satana. Isus l-a numit „stăpânitorul lumii acesteia”, sau „domnitorul lumii acesteia” (NTR) (Ioan 12:31; 14:30). Pavel îl etichetează ca „domnul puterii văzduhului” (Efeseni 2:2). Dacă, deci, căpetenia Persiei îl reprezintă pe Satana, cine este Mihail? Termenul Mihail este folosit de cinci ori în Biblie (Apocalipsa 12:7; luda 9; Daniel 10:13 şi 12:1). Un studiu atent al acestor pasaje ne descoperă că Mihail (care înseamnă „Cine este ca Dumnezeu”) este un alt nume folosit pentru Domnul Isus în calitatea Sa de comandant al tuturor îngerilor în luptă directă cu Satana. El este Fiul lui Dumnezeu, atotputernic, veşnic şi preexistent. Una dintre atribuţiile Sale de comandant al îngerilor este să îl învingă şi, în cele din urmă, să îl distrugă pe Satana.

Daniel 10 dă perdeaua la o parte şi dezvăluie această luptă dintre bine şi rău. În timp ce profetul se roagă, Mihail, puternicul Isus, coboară din cer pentru a birui forţele iadului. Deşi poate nu vedem, Isus este la lucru pentru a răspunde şi rugăciunilor noastre de mijlocire. El este un Mântuitor puternic. Niciuna dintre rugăciunile noastre nu trece neobservată.

`Cum se desfăşoară realitatea marii lupte în viaţa ta? Ce ar trebui să îţi spună ea despre alegerile pe care trebuie să le faci?`