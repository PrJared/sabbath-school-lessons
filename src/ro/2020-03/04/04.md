---
title:  Rugăciunile de mijlocire ale lui Pavel
date:  21/07/2020
---

Rugăciunea de mijlocire este biblică. Pe tot parcursul misiunii sale, Pavel s-a rugat pentru cei nou-convertiţi din bisericile pe care le-a înfiinţat în lucrarea sa de evanghelizare. Pavel credea că, dacă se roagă, se vor întâmpla lucruri care nu ar avea loc dacă nu s-ar ruga. Deşi era departe de cei pe care îi iubea, a recunoscut că ei puteau fi o inimă şi-un gând dacă se rugau unul pentru altul.

`4. Fă o listă cu diferitele cereri pe care I le-a adresat Pavel lui Dumnezeu pentru efeseni. Ce a cerut în mod specific pentru ei? Efeseni 1:15-2`

Rugăciunea lui Pavel pentru credincioşii efeseni este remarcabilă. El s-a rugat ca Dumnezeu să le dea înţelepciune şi discernământ spiritual, să le lumineze mintea cu adevărul divin şi să le dea speranţa vieţii veşnice. S-a mai rugat şi ca ei să aibă parte de lucrarea măreaţă a puterii lui Dumnezeu în viaţa lor. Dumnezeul nostru este atât de puternic, atât de măreţ, încât L-a înviat pe Isus din morţi – un eveniment care era temelia nădejdii lor pentru viaţa veşnică. Rugăciunea lui se încheie prin a le reaminti de „bogăţia slavei lui Hristos” şi de „moştenirea Lui”. Creştinii din Efes trebuie să se fi simţit foarte încurajaţi ştiind că Pavel se ruga pentru ei şi ştiind despre ce anume se ruga el.

`5. Care este nota dominantă a rugăciunii lui Pavel pentru filipeni? Dacă ai fi membru în biserica din Filipi şi ai primi o scrisoare de la Pavel, în care îţi spune cum se roagă pentru tine, cum te-ai simţi şi de ce? Ce făgăduinţe şi ce îndemnuri se găsesc în această rugăciune? Filipeni 1:3-11`

Acestea sunt unele dintre cele mai înălţătoare şi încurajatoare făgăduinţe din Biblie, precum şi apeluri de a fi plini de dragoste, cunoştinţă şi discernământ. Ele derivă din cunoaşterea lui Isus, care ne ajută să putem fi aşa cum intenţionează Dumnezeu să fim, în El.