---
title:  Isus, Mijlocitorul nostru
date:  20/07/2020
---

`2. Ce îţi spun următoarele texte despre relaţia dintre viaţa de rugăciune a lui Isus şi eficienţa Lui în slujire? Luca 3:21; 5:16; 9:18`

Isus a avut o viaţă de comuniune constantă cu Tatăl. La botez, când Şi-a început slujirea mesianică, El S-a rugat pentru putere divină ca să împlinească planul Cerului. Duhul Sfânt L-a împuternicit să facă voia Tatălui şi să-Şi îndeplinească misiunea înaintea Lui. Fie că era vorba de hrănirea celor cinci mii, de vindecarea leprei sau eliberarea de demoni, Isus a recunoscut că, în bătălia dintre bine şi rău, rugăciunea este o armă puternică pentru a respinge forţele iadului. Ea este un mijloc rânduit de cer pentru a uni neputinţa şi slăbiciunile noastre cu puterea absolută a lui Dumnezeu – prin ea, sufletul nostru se înalţă spre Singurul care poate să atingă inima celor pentru care ne rugăm.

`3. Ce asigurare i-a dat Isus lui Petru ca să-l pregătească pentru ispitele pe care avea să le înfrunte în viitorul apropiat? Ce asigurare avem şi noi? Luca 22:31-34; Evrei 7:25`

Lucrătorii eficienţi sunt oameni ai rugăciunii. Isus S-a rugat pentru Petru pe nume şi l-a reasigurat că, la momentul celei mai mari ispite, Se va ruga pentru el. Satana a înţeles potenţialul lui Petru de a contribui la înaintarea Împărăţiei lui Dumnezeu şi a plănuit să facă tot posibilul pentru a-i distruge influenţa în biserică. Dar, în toate ispitele prin care Petru a trecut, Isus S-a rugat pentru el şi rugăciunile Sale au fost ascultate. Ce extraordinar este să ştim că Mântuitorul Se roagă şi pentru noi! El ne invită să ne alăturăm Lui în rugăciuni de mijlocire şi să-i aducem înaintea Sa pe nume, pe cei pentru care ne rugăm.

Stăruinţa noastră în rugăciune este dovada că ne recunoaştem totala dependenţă de Dumnezeu pentru a ajunge la cel pentru care ne rugăm.

`Pentru cine te rogi în prezent? De ce este atât de important să nu renunţi, oricât de dificilă ar părea situaţia?`