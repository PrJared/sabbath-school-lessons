---
title:  Duhul Sfânt şi misiunea noastră
date:  28/07/2020
---

În cartea Faptele apostolilor vedem că Duhul Sfânt a fost permanent prezent. El a slujit pentru şi prin credincioşi pe măsură ce ei mărturiseau despre Domnul pe o mulţime de căi. El i-a întărit ca să poată înfrunta încercările şi provocările lucrării de a da mărturie într-o cultură ostilă. Duhul Sfânt i-a condus la cei care căutau cu o inimă sinceră, a pregătit inimile oamenilor din oraşe întregi înainte ca să fi trecut vreodată credincioşii prin acele locuri. A deschis uşi la care ucenicii nici nu au visat vreodată şi a dat putere cuvintelor şi acţiunilor lor.

`3. Cum le-a slujit Duhul Sfânt ucenicilor care mărturiseau despre Isus? Ce anume a făcut El în acele situaţii? Faptele 7:55; 11:15; 15:28,29`

Lucrarea Duhului Sfânt din primul secol, atât de variată, a fost cu adevărat uimitoare. Experienţele de mai sus sunt doar câteva exemple despre lucrarea Sa. El l-a întărit pe Ştefan ca să dea mărturie despre Domnul Său în ciuda gloatei nemiloase şi scăpate de sub control, care îl omora cu pietre. Duhul Sfânt l-a îndrumat în mod miraculos pe Filip către un etiopian cu influenţă, care căuta adevărul şi, astfel, a făcut ca Evanghelia să ajungă pe continentul african. I-a dat o confirmare lui Petru că şi credincioşii dintre neamuri au primit darul Duhului Sfânt. Tot Duhul Sfânt a unit biserica când ar fi putut să se dezbine din cauza subiectului circumciziei şi a deschis înaintea lui Pavel întregul continent european pentru vestirea Evangheliei.

Duhul Sfânt a fost activ în biserica Noului Testament şi este activ şi astăzi în viaţa bisericii. El doreşte să ne împuternicească, să ne întărească, să ne îndrume, să ne unească şi să ne trimită în cea mai importantă misiune în lume – aceea de a-i conduce pe oameni la Isus şi la adevărul Său. Să nu uităm că El este la lucru şi astăzi, la fel ca pe vremea apostolilor şi în biserica primară.

`Ce putem face zilnic pentru a fi mai deschişi şi mai receptivi faţă de lucrarea Duhului Sfânt în viaţa noastră?`