---
title:  Puterea transformatoare a Duhului Sfânt
date:  30/07/2020
---

Un studiu atent al cărţii Faptele apostolilor Îl descoperă pe Dumnezeu, prin Duhul Său, înfăptuind minuni în viaţa oamenilor. Această carte prezintă triumful Evangheliei asupra prejudecăţilor culturale, care transformă obiceiuri de-o viaţă, adânc înrădăcinate, şi îi învaţă pe oameni despre adevărul şi harul lui Hristos. Duhul Sfânt îi întâmpină pe oameni acolo unde se află ei, însă nu îi lasă acolo. În prezenţa Sa, ei sunt schimbaţi. Viaţa lor este transformată.

`6. Ce ne învăţăm din următoarele experienţe de convertire despre puterea lui Dumnezeu de a schimba viaţa multor oameni, din diferite medii? Faptele 16:11-15,23-34; 17:33,34; 18:8`

Ce diversitate uimitoare! Lidia era o femeie de afaceri prosperă, evreică, iar temnicerul din Filipi era un funcţionar public roman, din clasa de mijloc. Duhul Sfânt poate să ajungă la toate categoriile de oameni. Puterea Lui transformatoare îi cuprinde atât pe bărbaţi, cât şi pe femei, pe bogaţi şi pe săraci, pe cei şcoliţi, dar şi pe cei neşcoliţi.

Ultimele două personaje din listă sunt deopotrivă de remarcabile. Este vorba mai întâi de Dionisie Areopagitul. Areopagiţii atenieni făceau parte din consiliul judecătorilor care hotărau sentinţele. Ei erau membri proeminenţi şi foarte respectaţi ai societăţii greceşti.

Prin puterea Duhului Sfânt, slujirea apostolului Pavel a atins chiar şi pătura înaltă a societăţii. Crisp a fost un fruntaş al sinagogii. El era un conducător religios ancorat în gândirea Vechiului Testament, iar Duhul Sfânt a pătruns în mintea lui şi i-a schimbat viaţa. Aceste exemple arată că, atunci când dăm mărturie pentru Hristos şi le împărtăşim altora Cuvântul, Duhul Sfânt va face lucruri extraordinare în viaţa lor, indiferent de mediul şi cultura din care provin, de educaţie şi convingeri. Noi nu putem şi nici nu trebuie să facem presupuneri cu privire la cine poate sau nu poate să fie atins de Duhul Sfânt. Lucrarea noastră este să dăm mărturie oricui. Domnul va face restul.

`De ce nu ar trebui niciodată să presupunem că cineva nu ar putea beneficia de nădejdea mântuirii?`