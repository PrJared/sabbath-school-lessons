---
title:  O biserică împuternicită de Duhul Sfânt
date:  27/07/2020
---

Cartea Faptele apostolilor ar putea fi, pe bună dreptate, numită şi „Faptele Duhului Sfânt”. Ea este o istorie emoţionantă despre mărturie, proclamarea Evangheliei şi creşterea bisericii. Este istoria credincioşilor consacraţi, umpluţi cu Duhul Sfânt, care au avut un impact în lume pentru cauza lui Hristos. Ei au depins în totalitate de Duhul Sfânt pentru a obţine acele rezultate extraordinare. Ei ne-au arătat ce poate realiza Duhul Sfânt prin oamenii care sunt cu totul consacraţi Lui.

`2. Ce te impresionează cel mai mult în următoarele pasaje? Ce mesaj transmite Luca, autorul cărţii, consemnând o creştere atât de rapidă? Faptele 2:41,42; 4:4,31; 5:14,42; 6:7; 16:5`

Prin cartea Faptele apostolilor, Luca îi face cunoscută fiecărui cititor lucrarea Duhului Sfânt în biserica primară.

Luca nu a ezitat să folosească cifre pentru a evidenţia lucrarea Duhului Sfânt în primul secol. El număra botezurile. În Faptele 2:41 spune că au fost botezaţi într-o singură zi şi într-un singur loc trei mii de oameni. În Faptele 4:4 el vorbeşte despre cinci mii de bărbaţi care au fost botezaţi, iar în Faptele 5:14, mulţimile vin la Domnul şi sunt botezate.

Fie că este vorba de mulţi oameni sau de unul singur, ca Lidia, ca temnicerul din Filipi, fata roabă demonizată sau famenul etiopian, Luca arată că Duhul Sfânt le-a mişcat inima. Punctul cel mai însemnat este că în spatele acestor cifre mari se află fiinţe umane – fiecare este un copil al lui Dumnezeu pentru care a murit Isus. Da, ne plac cifrele mari, dar, până la urmă, a da mărturie este deseori un efort personal şi individual, o lucrare de la om la om.

Pentru a înlesni creşterea rapidă, au fost plantate noi biserici. Biserica primară a crescut atât de rapid, pentru că era înnoită constant prin biserici noi. Ce mesaj important pentru noi astăzi!

`Obiectivul primordial al bisericii primare a fost misiunea. Cum ne putem asigura că misiunea este şi obiectivul nostru principal, ca biserică?`