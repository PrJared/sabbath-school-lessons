---
title:  Duhul Sfânt, Cuvântul şi lucrarea noastră
date:  29/07/2020
---

Misiunea bisericii Noului Testament s-a întemeiat pe Cuvântul lui Dumnezeu. Predica lui Petru din Ziua Cincizecimii s-a bazat pe scrierile Vechiului Testament pentru a dovedi că Hristos este Mesia. Mărturia lui Ştefan a fost o trecere în revistă a istoriei poporului Israel din Vechiul Testament. Petru s-a referit la „Cuvântul trimis fiilor lui Israel” (Faptele 10:36) şi apoi i-a împărtăşit lui Corneliu istoria învierii. Pavel a făcut de nenumărate ori referire la profeţiile Vechiului Testament despre venirea lui Mesia, iar Filip i-a explicat famenului etiopian semnificaţia profeţiei mesianice din Isaia 53. În fiecare caz, ucenicii au proclamat Cuvântul lui Dumnezeu, nu pe al lor. Cuvântul inspirat de Duhul Sfânt a fost temelia autorităţii lor.

`4. Ce ne învaţă pasajele de mai jos despre relaţia dintre Duhul Sfânt, Cuvântul lui Dumnezeu şi misiunea bisericii Noului Testament? Faptele 4:4,31; 8:4; 13:48,49; 17:2; 18:24,25`

Cuvântul lui Dumnezeu a fost inspirat de acelaşi Duh care a lucrat prin Cuvânt pentru a schimba vieţile oamenilor. El este Cuvântul viu al lui Hristos.

`5. De ce are Cuvântul lui Dumnezeu atâta putere de a schimba viaţa? 2 Petru 1:21; Evrei 4:12`

„Energia creatoare, care a chemat lumile la viaţă, există în Cuvântul lui Dumnezeu. Acest Cuvânt oferă putere, generează viaţă. Fiecare poruncă este o făgăduinţă; acceptată de voinţă şi primită în suflet, aduce cu ea viaţa Celui Infinit. Transformă firea şi reface sufletul după chipul lui Dumnezeu.” – Ellen G. White, Educaţie, p. 126

Biblia are putere transformatoare, deoarece a fost inspirată de acelaşi Duh care ne inspiră şi ne schimbă şi pe noi, pe măsură ce o citim. Când le prezentăm altora Cuvântul lui Dumnezeu, Duhul Sfânt lucrează la schimbarea vieţii lor prin acelaşi Cuvânt pe care L-a inspirat. Dumnezeu a făgăduit că binecuvântează Cuvântul Său, nu cuvintele noastre. Există putere în Cuvântul lui Dumnezeu, nu în speculaţiile omeneşti.