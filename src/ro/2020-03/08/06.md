---
title:  Ce anume contează pentru Isus
date:  20/08/2020
---

În Matei 24, mesajul lui Hristos pentru ucenicii Săi, care îmbină evenimentele cu privire la distrugerea Ierusalimului cu zilele dinaintea revenirii Sale, este urmat, în Matei 25, de trei pilde despre vremea sfârşitului. Aceste parabole prezintă trăsăturile de caracter care contează cu adevărat pentru El şi pe care doreşte să le vadă în aşteptătorii revenirii Sale. Pilda celor zece fecioare scoate în evidenţă importanţa unei vieţi sincere, corecte şi umplute de Duhul Sfânt. Pilda talanţilor subliniază importanţa folosirii cu credincioşie a darurilor pe care Dumnezeu ni le-a încredinţat. Pilda cu oile şi caprele ne descoperă că adevăratul creştinism slujeşte nevoilor acelora pe care Dumnezeu îi aduce zilnic în viaţa noastră.

`7. Cum descrie Isus creştinismul autentic? Fă o listă cu domeniile de slujire despre care se vorbeşte în pasajul de mai jos. Matei 25:31-46`

Deşi pilda ne vorbeşte despre împlinirea nevoilor fizice obişnuite ale oamenilor – un aspect care nu ar trebui neglijat – este posibil să fie ceva mai mult aici? Oamenii au în suflet o foame şi o sete după Isus şi tânjesc să le fie satisfăcute (Ioan 6:35; 4:13,14). Noi suntem cu toţii nişte străini care ne dorim un cămin până când ne vom descoperi adevărata identitate în Hristos (Efeseni 2:12,13,19); suntem goi din punct de vedere spiritual până când vom fi îmbrăcaţi cu haina neprihănirii Lui (Apocalipsa 3:18; 19:7,8).

Profeţii Vechiului Testament au descris deseori condiţia umană ca fiind bolnavă şi lipsită de speranţă (Isaia 1:5; Ieremia 30:12-15). Boala păcatului este fatală, dar profetul ne arată şi care este leacul: „«Dar te voi vindeca şi îţi voi lega rănile», zice Domnul” (Ieremia 30:17). Isus este remediul contra bolii care ne ameninţă sufletul.

Pilda cu oile şi caprele ne îndeamnă să împlinim nevoile fizice ale celor din jurul nostru, chiar mai mult. Domnul Isus împlineşte cele mai adânci nevoi ale sufletului, iar pilda este o invitaţie de a deveni conlucrători cu El în slujirea celor din jurul nostru. A duce o viaţă concentrată pe sine şi a neglija nevoile fizice, mintale, emoţionale şi spirituale ale altora înseamnă să îţi rişti viaţa veşnică. În pildă, cei care slujesc altora sunt lăudaţi de Domnul şi bine-veniţi în Împărăţia veşnică a lui Dumnezeu, pe când cei care şi-au urmărit scopurile lor egoiste şi au neglijat nevoile celorlalţi sunt condamnaţi.