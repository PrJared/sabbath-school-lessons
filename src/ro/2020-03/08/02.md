---
title:  Atitudinea lui Isus faţă de oameni
date:  16/08/2020
---

Isus a căutat întotdeauna partea bună în oameni. El scotea la lumină tot ce era mai bun în ei. Una dintre criticile pe care conducătorii religioşi I le-au adus a fost că El îi „primeşte pe păcătoşi şi mănâncă cu ei” (Luca 15:2). Ei erau preocupaţi de faptul că Isus avea părtăşie cu cei „neevlavioşi”. Vederile lor despre religie erau mai degrabă de înstrăinare decât de implicare. Au fost surprinşi când Isus a spus despre El Însuşi: „Căci n-am venit să chem la pocăinţă pe cei neprihăniţi, ci pe cei păcătoşi” (Matei 9:13).

Religia cărturarilor, a fariseilor şi a saducheilor a fost o religie a evitării. Ei gândeau: „Fă tot ce poţi pentru a evita să te contaminezi de păcat.” Învăţătura Domnului Isus a fost cu totul diferită. El a coborât în această lume pe care dorea să o mântuiască, nu să o evite. El este „Lumina lumii” (Ioan 8:12).

`1. Care sunt cele două metafore pe care le-a folosit Domnul Isus pentru a-i descrie pe urmaşii Săi? De ce crezi că le-a ales pe acestea? Matei 5:13,14; Ioan 1:9; Ioan 12:46; Filipeni 2:15`

Sarea era una dintre cele mai importante resurse în lumea antică. Era extrem de valoroasă şi, uneori, legiunile romane o foloseau ca valută. Era un simbol al unei mari bogăţii. Era folosită şi pentru a conserva şi a da gust mâncării. Când a folosit sarea ca simbol pentru urmaşii Săi, Isus spunea că adevărata bogăţie a lumii nu sunt oamenii cei mai bogaţi şi puternici, ci creştinii devotaţi care fac o lucrare pentru Împărăţia lui Dumnezeu. Faptele lor iubitoare de slujire dezinteresată păstrează bunătatea lumii şi dau gust atmosferei ei.

A doua metaforă folosită de Isus a fost „Lumina lumii”. Lumina nu evită întunericul, ci străluceşte în întuneric. Nu se separă de întuneric, ci îl pătrunde, transformându-l în lumină. Urmaşii lui Isus trebuie să străpungă întunericul acestei lumi în cartierele, satele şi oraşele lor pentru a le lumina cu slava lui Dumnezeu.

`Cum trebuie să înţelegem ideea separării de lume şi a evitării lumii (Ioan 17:15-18)? Ce a vrut să spună Isus când S-a rugat ca ucenicii Săi să fie în lume, dar nu din lume? Cum putem face aceasta?`