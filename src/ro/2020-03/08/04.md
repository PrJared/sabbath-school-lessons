---
title:  Isus şi lucrarea de vindecare (I)
date:  18/08/2020
---

Metoda de evanghelizare a Domnului nostru depăşeşte discursurile învăţate pe dinafară şi prezentările standard. Ea este la fel de dinamică şi bogată ca viaţa însăşi. În fiecare zi ne lovim de oameni cu tot felul de nevoi: fizice, mintale, emoţionale şi spirituale. Hristos este dornic să vină în întâmpinarea acelor nevoi prin intermediul nostru când noi arătăm preocupare faţă de singurătatea, întristarea şi suferinţa oamenilor, dar şi când ne arătăm interesaţi de bucuriile, speranţele şi visurile lor.

Isus a slujit nevoilor imediate ale oamenilor pentru ca, apoi, să le împlinească şi pe cele profunde. O nevoie imediată se referă la un domeniu al vieţii în care oamenii simt că nu mai pot rezolva o problemă prin propriile puteri. De exemplu: nevoia de a termina cu fumatul, de a pierde în greutate, implementarea unei noi diete sau reducerea stresului. Sau poate nevoia de hrană, de adăpost, de îngrijire medicală, de consiliere în căsnicie sau familie.

O nevoie profundă este acel lucru după care oamenii tânjesc cel mai mult – nevoia de o relaţie personală cu Dumnezeu şi înţelegerea faptului că viaţa lor are şi un sens veşnic. Împăcarea cu Dumnezeu într-o lume zdrobită este nevoia noastră cea mai mare.

`4. Ce indicii găsim în următoarele relatări că Domnul a asociat vindecarea fizică cu împlinirea nevoii de împăcare cu Dumnezeu? Matei 9:1-7; Marcu 5:25-34`

În lucrarea Sa de vindecare, Hristos a cuprins mult mai mult decât vindecarea fizică şi emoţională. El a dorit ca oamenii să se bucure de o viaţă îmbelşugată, dar păcatul a distrus-o. Pentru Hristos, vindecarea fizică era incompletă fără cea spirituală. Dacă dragostea lui Dumnezeu ne face să dorim binele emoţional şi fizic al unui om, vom fi şi mai motivaţi să-i dorim şi binele spiritual, ca să poată trăi viaţa la superlativ aici şi de-a lungul veşniciei. Şi totuşi, toţi cei pe care i-a vindecat Isus au murit. Însă nevoia lor reală, mai presus de orice, a fost de natură spirituală.

`Ce fel de iniţiative poate lua biserica noastră pentru a veni în întâmpinarea nevoilor oamenilor din vecinătate şi a le demonstra că ne pasă cu adevărat de ei? Ce face biserica ta pentru a avea un impact în viaţa lor?`