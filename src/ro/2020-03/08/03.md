---
title:  Cum i-a tratat Isus pe oameni
date:  17/08/2020
---

Obiectivul lui Isus a fost să scoată la lumină tot ce era mai bun în oameni. Chiar şi atunci când circumstanţele erau neobişnuit de dificile, El a răspuns cu mult har. Luca a consemnat faptul că „se mirau de cuvintele pline de har care ieşeau din gura Lui” (Luca 4:22), iar Ioan spune că „harul şi adevărul au venit prin Isus Hristos” (Ioan 1:17). Modul în care îi aborda Isus pe oameni era dezarmant. Cuvintele Sale pline de har atingeau corzile sensibile din inimile lor.

`2. Ce cuvinte pline de speranţe le-a spus Isus sutaşului roman şi cărturarului iudeu? Matei 8:5-10; Marcu 12:34`

Afirmaţia lui Isus despre comandantul militar a fost revoluţionară. Gândeşte-te cum trebuie să se fi simţit acel ofiţer de carieră când Isus a afirmat că nici în Israel nu a găsit o astfel de credinţă, dar şi cărturarul iudeu când Isus i-a spus: „Tu nu eşti departe de Împărăţia lui Dumnezeu.” Isus a avut capacitatea de a evidenţia ce era mai bun în oameni. Există puţine lucruri care reuşesc să deschidă inima omului faţă de Evanghelie cum o face un compliment. Caută ce e mai bun în oamenii din jurul tău şi arată-le că îi apreciezi.

`3. Ce îndemnuri primim în următoarele texte despre împărtăşirea credinţei şi relaţia noastră cu alţi oameni? Isaia 42:3; Coloseni 4:5,6; Efeseni 4:15`

Cuvintele noastre încurajatoare şi pline de har au o influenţă pozitivă în viaţa altora. Cuvintele profetice ale lui Isaia Îl descoperă astfel pe Isus: „Trestia frântă n-o va zdrobi” şi „mucul care mai arde încă nu-l va stinge”. Isus a fost atât de milos, încât a avut grijă să nu rănească fără rost pe cineva care de-abia venise la credinţă sau să stingă cel mai mic tăciune al credinţei în inima cuiva.

`De ce modul în care spunem ceva este la fel de important sau chiar mai important decât ceea ce spunem? Eşti de acord cu următoarea afirmaţie: „Adevărul este adevăr, iar oamenii trebuie să-l primească aşa cum e sau să-l respingă”?`