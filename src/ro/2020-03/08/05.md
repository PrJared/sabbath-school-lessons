---
title:  Isus şi lucrarea de vindecare (II)
date:  19/08/2020
---

`5. Care au fost cele trei direcţii de bază ale slujirii Domnului Isus? Cum a răspuns El nevoilor oamenilor şi ce impact a avut aceasta în viaţa lor? Matei 4:23-25; Matei 9:35`

Isus a îmbinat cele trei tipuri de slujire, şi anume, învăţarea, predicarea şi vindecarea. El a împărtăşit principiile veşnice pentru ca orice om să poată avea un sens în viaţă. El a spus: „Eu am venit ca oile să aibă viaţă, şi s-o aibă din belşug” (Ioan 10:10). Slujirea Sa a dat dovadă de har îmbelşugat. Şi Isus a venit să ne ajute şi pe noi să avem viaţă din belşug, acum şi pentru totdeauna.

`6. Isus Şi-a petrecut toată ziua vindecându-i pe bolnavi şi scoţând demoni. Dimineaţa următoare, după ce a petrecut un timp în rugăciune, când mulţimi şi mai mari de oameni Îl căutau pentru a fi vindecaţi, El a plecat într-o altă cetate. De ce nu i-a vindecat? (vers. 38,39) Marcu 1:32-39`

Relatarea este foarte profundă. După ce, cu o zi înainte, a vindecat mulţimile, acum Hristos lasă noroadele care Îl căutau şi aveau nevoie de vindecare. Explicaţia Lui: scopul pentru care a venit în lume a fost să predice Evanghelia. Domnul Isus nu a fost un oarecare făcător de minuni spectaculoase. El a fost Fiul lui Dumnezeu care a venit cu o misiune de răscumpărare. El nu S-a mulţumit doar să vindece boli fizice. El dorea ca oamenii să primească darul vieţii veşnice pe care îl avea de oferit. El a afirmat în mod clar scopul venirii Sale pe pământ în aceste cuvinte: „Pentru că Fiul omului a venit să caute şi să mântuiască ce era pierdut” (Luca 19:10). Fiecare vindecare era o ocazie de a descoperi caracterul lui Dumnezeu, de a uşura suferinţa şi de a oferi şansa vieţii veşnice.

`Cum putem să-i conducem pe oameni în mod practic la adevărurile spirituale atunci când slujim nevoilor lor fizice şi emoţionale?`