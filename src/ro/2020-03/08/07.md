---
title:  Un gând de încheiere
date:  21/08/2020
---

„Mulţi nu au deloc credinţă în Dumnezeu şi şi-au pierdut încrederea în oameni. Dar apreciază dovezile de simpatie şi ajutorul primit. Văzând pe un om că intră în casa lor fără să urmărească lauda pământească sau răsplata şi le slujeşte celor bolnavi, îi hrăneşte pe cei flămânzi, îi îmbracă pe cei dezbrăcaţi, îi mângâie pe cei trişti şi îi îndrumă pe toţi către Acela a cărui iubire şi milă omul nu face decât s-o vestească – văzând aceasta, inimile lor sunt mişcate. Din sufletele lor se înalţă recunoştinţa. Se aprinde credinţa. Ei văd că Dumnezeu are grijă de ei şi sunt pregătiţi să asculte când Cuvântul Său este deschis.” – Ellen G. White, Divina vindecare, p. 145

Slujirea dezinteresată a lui Isus deschide inimile, îndepărtează prejudecăţile şi îi face pe oameni receptivi la mesajul Evangheliei. Biserica este trupul lui Hristos care împlineşte nevoile oamenilor în spiritul dragostei, în orice loc. Hristos ne trimite între cei din jurul nostru pentru a-i ajuta în Numele Său. Deşi trebuie să fim atenţi să nu împărtăşim spiritul lumii (o ameninţare reală pentru biserică!), încă trebuie să învăţăm să ajungem la oameni acolo unde sunt ei şi să fim folosiţi de Dumnezeu. Căci El doreşte să îi ia din locul în care se află şi să îi aducă acolo unde ar trebui să fie.

STUDIU LA RÂND – BIBLIA ŞI CARTEA EVANGHELIZARE

**Biblia: Eclesiastul 7 – Cântarea cântărilor 1**

`1. Ce legătură este între întristarea feţei şi bunătatea inimii?`

`2. De ce anume te păzeşte „sângele rece”?`

`3. Care este motivaţia îndemnului de a împărţi pâinea „în şapte şi chiar în opt”?`

`4. Ce a uitat mireasa lui Solomon să păzească, în timp ce păzea altceva?`

Evanghelizare, Secţiunea 9, subcapitolul „Interesul pentru cunoaşterea adevărului”, subcapitolul „Predicarea în vederea luării deciziilor”

`5. Care sunt cele două extreme care trebuie evitate în influenţarea deciziilor?`