---
title:  Pavel, „un vas ales”
date:  22/09/2020
---

Când Pavel L-a acceptat pe Hristos, viaţa sa a fost schimbată radical. Hristos i-a dăruit un nou viitor. L-a scos din mediul său şi l-a trecut prin experienţe greu de imaginat. Călăuzit de Duhul Sfânt, apostolul Pavel a vestit la mii de oameni Cuvântul lui Dumnezeu, în lumea din jurul Mediteranei. Mărturia lui a schimbat cursul istoriei, al creştinismului şi al lumii.

`4. Cum ne arată următoarele versete că Isus a avut un plan special cu viaţa lui Pavel? Faptele 9:3-6,10-20`

Adesea, Isus îi alege pe cei mai atipici candidaţi să dea mărturie pentru El. Gândeşte-te: îndrăciţii, femeia din Samaria, femeia păcătoasă, vameşi, pescari galileeni, iar acum, Pavel, un aprig persecutor al urmaşilor lui Isus! Toţi aceştia au fost schimbaţi prin har şi trimişi apoi să spună ce făcuse Isus în viaţa lor. Niciunul nu a obosit să îşi spună povestea. Nu puteau să tacă.

`5. Ce indicii găsim în versetele de mai jos despre faptul că Pavel nu s-a abătut niciodată de la angajamentul lui de a-şi preda viaţa lui Isus pentru câştigarea de suflete? Faptele 28:28-1; 2 Timotei 4:5-8`

La sfârşitul vieţii, când era în arest la domiciliu în Roma, Pavel a spus că „mântuirea aceasta a lui Dumnezeu a fost trimisă neamurilor şi o vor asculta” (Faptele 28:28). El i-a primit pe toţi cei care l-au vizitat şi le-a predicat Cuvântul (vers. 30,31). La sfârşitul vieţii a putut să spună despre sine: „M-am luptat lupta cea bună, mi-am isprăvit alergarea, am păzit credinţa” (2 Timotei 4:7).

Poate că nu am avut o chemare la fel de spectaculoasă ca a lui Pavel, dar Dumnezeu ne cheamă pe fiecare să lucrăm cu El la schimbarea lumii. Este evident că, în ciuda tuturor greutăţilor întâmpinate (2 Corinteni 11:25-30), Pavel a rămas credincios chemării sale. Modul în care acest fost persecutor al urmaşilor lui Isus a devenit cel mai important şi influent apărător al credinţei creştine (cu excepţia lui Isus) este o puternică dovadă despre ce poate face Domnul printr-un om care se dedică lucrării Lui.

`Ce te-a chemat Dumnezeu să faci? Faci ce ţi-a spus?`