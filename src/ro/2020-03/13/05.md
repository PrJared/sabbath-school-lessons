---
title:  Cerinţele dragostei
date:  23/09/2020
---

Dragostea se manifestă întotdeauna prin fapte. Dragostea pentru Hristos ne constrânge să facem ceva pentru omenirea pierdută. Pavel a afirmat clar acest lucru când i s-a adresat bisericii în Corint: „Căci dragostea lui Hristos ne constrânge” (2 Corinteni 5:14, NTR). Esenţa creştinismului nu este renunţarea la lucrurile rele pentru a putea fi salvaţi. Isus nu a renunţat la lucruri rele în cer ca să poată fi salvat El, ci a renunţat la lucruri bune ca să putem fi salvaţi noi. Isus nu ne invită să oferim cauzei Lui timpul, talentul şi bunurile noastre, ci ne invită să Îi predăm viaţa noastră.

`6. Ce întrebare i-a adresat lui Petru de trei ori şi care a fost răspunsul? De ce i-a pus această întrebare de trei ori? Ioan 21:15-19`

Petru se lepădase de Domnul lui de trei ori, iar Isus a obţinut de pe buzele lui un răspuns de dragoste de trei ori. În prezenţa ucenicilor, Isus i-a redat încrederea că fusese iertat prin dragostea divină şi că încă mai avea de lucru pentru cauza Sa.

`7. Reciteşte Ioan 21:15-19, observând răspunsul lui Isus la felul în care îşi afirmă Petru dragostea pentru El. Ce îi spune Domnul să facă?`

Dragostea divină este activă, nu pasivă. Dragostea autentică este mai mult decât un sentiment plăcut, o idee drăguţă. Ea implică angajament, ne constrânge să acţionăm, să mergem la o lume pierdută, la copiii lui Dumnezeu care se află într-o nevoie disperată. Pentru Petru, porunca: „Paşte mieluşeii Mei” a fost şi o asigurare reconfortantă. Învăţătorul a cerut un răspuns la iubire, dar l-a şi încurajat pe Petru, spunându-i că încă mai are de lucru pentru el, chiar în ciuda faptei lui ruşinoase. Petru nu doar că se lepădase de Isus, ci tăgăduise şi cu blesteme, exact aşa cum îi spusese Isus că avea să facă.

Poate că L-ai dezamăgit şi tu în mod lamentabil pe Domnul. Poate că L-ai tăgăduit adesea prin faptele tale. Vestea bună este că harul este încă valabil şi Dumnezeu nu a terminat cu tine. Mai este încă loc în câmpul Său de lucru şi pentru tine, dacă vrei.

`Te-ai „lepădat” vreodată de Domnul ca Petru? Dacă da, cum ai reacţiona dacă Domnul ţi-ar spune şi ţie cuvintele pe care i le-a adresat lui Petru?`