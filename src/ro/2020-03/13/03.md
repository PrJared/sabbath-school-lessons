---
title:  Chemarea la un angajament
date:  21/09/2020
---

Imaginează-ţi că eşti Petru sau Ioan. Soarele tocmai a răsărit deasupra Galileei, într-o dimineaţă frumoasă, alungând răcoarea din aerul nopţii. Gândurile tale sunt concentrate asupra unui singur lucru: să prinzi peşte, mult peşte. Pescuirea din ultima vreme a fost satisfăcătoare şi aştepţi cu nerăbdare o altă zi de pescuire grozavă. Apoi, în lumina primelor ore ale dimineţii, Îl vezi pe Isus din Nazaret că Se apropie de tine. Nici nu-ţi trece prin minte că, peste câteva clipe, întreaga ta viaţă se va schimba. Nu vei mai fi niciodată acelaşi.

`2. De ce crezi că au fost dispuşi Petru şi Ioan să-şi ia un angajament atât de radical de a-L urma pe Hristos? Ce cuvinte din text sugerează că Isus îi chema la un ţel mai înalt decât prinderea peştilor? Matei 4:18-20`

Din Evanghelia lui Ioan aflăm că ei ştiau câte ceva despre Isus de mai bine de un an, dar încă nu îşi luaseră un angajament deplin faţă de El. Totuşi, trebuie să fi fost felul Lui dumnezeiesc de-a fi, ceva legat de înfăţişarea, cuvintele şi faptele Lui care le-a semnalat acelor pescari galileeni că Isus le adresa o chemare divină. Probabil că şi-au lăsat bărcile, ocupaţia şi mediul lor familiar pentru a-L urma, fiindcă au simţit că El îi chema la un ideal mai înalt. Aceşti pescari simpli şi-au dat seama că erau chemaţi la o lucrare extraordinară. Poate că Dumnezeu nu te cheamă să renunţi la profesia ta astăzi, dar El te cheamă la o lucrare extraordinară – să le spui şi altora despre dragostea Sa şi despre adevărul Lui pentru slava Numelui Său.

`3. Gândeşte-te la chemarea lui Matei, vameşul. Ce este remarcabil aici? Matei 9:9`

În lumea romană, vameşii deseori abuzau de puterea oficială pentru a-i asupri pe oamenii de rând. Ei erau printre cei mai urâţi şi dispreţuiţi în Israel. Invitaţia lui Isus: „Urmează-Mă!” presupune că Matei auzise de Isus şi, în inima lui, dorea să-L urmeze. Când a auzit invitaţia, a fost gata. El a fost uimit că Isus îl accepta şi îl invita să fie ucenicul Său.

În inima fiecăruia dintre noi există o dorinţă după ceva mai mult în viaţă. Şi noi vrem să trăim pentru ceva care merită, un scop mai măreţ şi mai nobil. Hristos ne cheamă şi pe noi, ca pe Matei, să-L urmăm.

`La ce au trebuit să renunţe unii pentru a-L urma pe Hristos? De ce va merita?`