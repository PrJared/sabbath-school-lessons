---
title:  Priveşte-i pe oameni prin ochii lui Isus!
date:  11/07/2020
---

> <p>Textul de memorat</p>
> „El le-a zis: «Veniţi după Mine, şi vă voi face pescari de oameni.»” (Matei 4:19)

Domnul Isus este maestrul câştigării de suflete. Privind la modul în care a lucrat cu oamenii, putem învăţa cum să-i conducem pe alţii la cunoştinţa mântuirii prin El. Însoţindu-L pe străzile aglomerate ale Ierusalimului, pe drumurile prăfuite ale Iudeei şi pe coastele dealurilor înverzite ale Galileei, descoperim cum le-a prezentat El oamenilor principiile Împărăţiei.

Isus îi vedea pe toţi oamenii ca pe nişte suflete care pot fi câştigate pentru Împărăţia Sa. El îi privea prin ochii milei divine. Isus nu a văzut în Petru un pescar aspru şi cu gura mare, ci e un predicator al Evangheliei plin de putere. El a văzut în Iacov şi Ioan nu nişte radicalişti înfocaţi şi iuţi la mânie, ci nişte vestitori plini de entuziasm ai harului Său. El a văzut dorinţa profundă după dragoste adevărată şi acceptare în inima Mariei Magdalena, a samaritencei şi a femeii cu o scurgere de sânge. Fie că era vorba de iudei sau de neamuri, de bărbaţi sau de femei, de tâlharul de pe cruce, de sutaş sau de omul îndrăcit, Isus a văzut potenţialul dat lor de Dumnezeu şi privea la ei cu dorinţa de a-i salva.