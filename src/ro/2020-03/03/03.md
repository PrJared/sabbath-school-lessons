---
title:  O lecţie greu de acceptat
date:  13/07/2020
---

Exemplificându-le ce înseamnă să-l vadă pe fiecare om dintr-o perspectivă nouă, Isus i-a învăţat pe ucenici cum să-i vadă pe oameni prin ochii Cerului. Viziunea lui despre oameni era revoluţionară. El îi vedea nu aşa cum erau ei, ci cum puteau deveni. În toate interacţiunile Lui cu oamenii, El i-a tratat cu demnitate şi respect. Deseori Şi-a surprins ucenicii prin modul în care Se purta cu oamenii. Acest lucru este adevărat în special în interacţiunea Sa cu samariteanca.

Biblia de studiu arheologică face următoarea constatare interesantă despre relaţia dintre iudei şi samariteni: „Ruptura dintre samariteni şi iudei datează dintr-o perioadă timpurie. Conform cu 2 Împăraţi 17, samaritenii erau descendenţii popoarelor mesopotamiene care fuseseră aduse cu forţa de împăratul Asiriei în ţinuturile din nord al lui Israel, ca urmare a exilului din 722 î.Hr. Ei au îmbinat închinarea la Iehova cu practici idolatre.” – Biblia de studiu arheologică, Zondervan Publishing, 2005, p. 1727

Pe lângă aceste practici idolatre, ei au instituit o preoţie rivală şi au înălţat un templu rival pe muntele Garizim. Având în vedere aceste deosebiri teologice dintre ei şi samariteni, ucenicii trebuie să fi rămas perplecşi când Isus a ales ca rută spre Galileea drumul care trecea prin Samaria. Ei au fost surprinşi că Isus nu a îngăduit să Se lase atras într-o dezbatere teologică. El S-a adresat direct dorinţei femeii din Samaria de a fi acceptată, iubită şi iertată.

`2. Cum a început Domnul discuţia cu femeia din Samaria? Care a fost reacţia ei? Care a fost reacţia ucenicilor şi cum le-a lărgit Isus viziunea? Ioan 4:3-34`

Lecţia pe care Isus dorea atât de mult să le-o predea ucenicilor Săi şi fiecăruia dintre noi, valabilă în orice vreme, este aceasta: „Aceia care au în ei spiritul lui Hristos îi vor vedea pe toţi oamenii prin ochii milei divine.” – Ellen G. White, The Signs of the Times, 20 iunie 1892

`Care sunt acei oameni pe care, din cauza influenţei culturii sau a societăţii în care trăieşti, tinzi să îi priveşti cu dispreţ sau cu lipsă de respect? De ce trebuie să îţi schimbi atitudinea şi cum poate să aibă loc această schimbare?`