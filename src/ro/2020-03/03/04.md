---
title:  Începe de acolo de unde te afli
date:  14/07/2020
---

Se spune că, „în viaţă, singurul loc de unde poţi să începi este cel în care te afli, deoarece nu există niciun alt loc din care ai putea începe”. Domnul Isus le-a spus ucenicilor: „Ci voi veţi primi o putere, când Se va pogorî Duhul Sfânt peste voi, şi-Mi veţi fi martori în Ierusalim, în toată Iudeea, în Samaria şi până la marginile pământului” (Faptele 1:8). Mesajul Său a fost prea clar ca să poată fi înţeles greşit: începe de unde eşti. Dă mărturie acolo unde te-a aşezat Dumnezeu. În loc să visezi la oportunităţi mai bune, începe cu cele din jurul tău. Priveşte prin ochii lui Dumnezeu posibilităţile cele mai aproape de tine!

Nu trebuie să fii cel mai instruit om din lume, cel mai elocvent sau cel mai talentat. Oricât de utile ar fi unele dintre aceste daruri, dacă ar fi corect întrebuinţate, până la urmă, singurul lucru de care ai nevoie este iubirea ta pentru Dumnezeu şi pentru sufletele din jur. Dacă eşti dispus să dai mărturie, Dumnezeu va deschide calea pentru tine.

`3. Ce ne spun următoarele pasaje despre vederea spirituală a lui Andrei şi despre modul său de a lucra? Ioan 1:40,41; 6:5-11; 12:20-26`

Andrei a început în familia lui, vorbindu-i despre Isus mai întâi fratelui său, Petru. El a fost prietenos cu un băieţel din mulţime, care i-a oferit apoi Învăţătorului tot ce avea el de mâncare şi cu acel mic dar Isus a făcut o minune. Andrei a ştiut ce să facă cu grecii care doreau să-L vadă pe Isus. În loc să dezbată probleme de teologie, a intuit nevoia lor şi li L-a prezentat pe Isus.

Câştigarea de suflete se bazează pe relaţii bune şi pline de grijă. Gândeşte-te la cei apropiaţi ai tăi care poate că nu Îl cunosc pe Isus. Te percep ei ca pe cineva grijuliu şi plin de milă? Văd că tu ai o pace şi un scop pe care le doresc şi ei? Este viaţa ta o bună mărturie despre Evanghelie? Ne facem prieteni pentru Dumnezeu vorbindu-le despre Domnul Isus. Ei devin prietenii noştri creştini, şi, pe măsură ce le împărtăşim mesajul lui Dumnezeu despre adevărul biblic referitor la timpul sfârşitului, ei pot să devină şi creştini adventişti de ziua a şaptea.

`De ce poate fi uneori atât de greu să ne conducem membrii familiei şi rudele la Hristos?`