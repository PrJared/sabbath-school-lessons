---
title:  A doua atingere
date:  12/07/2020
---

Există o singură minune în întreaga Biblie pe care Mântuitorul o face în două etape – vindecarea orbului de la Betsaida. Această relatare îi oferă bisericii lui Hristos de astăzi lecţii a căror valoare trece dincolo de timp. Ea ilustrează planul lui Dumnezeu de a-l folosi pe fiecare credincios pentru a aduce pe cineva la Isus. Scriptura declară: „Au venit la Betsaida; au adus la Isus un orb şi L-au rugat să Se atingă de El” (Marcu 8:22). Cuvintele-cheie din acest verset sunt „au adus” şi „au rugat”. Orbul nu a venit singur. Prietenii lui i-au văzut nevoia şi l-au adus. Poate că el nu a avut prea multă credinţă, însă prietenii săi au avut. Ei au crezut că Isus îl va vindeca.

În Noul Testament sunt menţionate aproximativ douăzeci şi cinci de minuni de vindecare distincte realizate de Mântuitorul. În mai mult de jumătate dintre ele, o rudă sau un prieten îl aduce pe bolnav la Isus pentru a fi vindecat. Mulţi oameni nu vor veni niciodată la Domnul dacă nu îi aduce cineva care are credinţă. Rolul nostru este acela de a le face oamenilor cunoştinţă cu Isus şi a-i aduce la El.

Al doilea termen din Marcu 8:22 care merită atenţia noastră este L-au rugat. El poate să însemne „a ruga stăruitor, a implora sau a îndemna”. Verbul acesta implică ideea de apel mai smerit, mai politicos şi mai delicat decât o cerere zgomotoasă. Prietenii acestui om I s-au adresat lui Isus respectuos, crezând că El avea atât dorinţa, cât şi puterea de a-l ajuta pe acel om. Poate că orbul nu credea că Isus putea să îl vindece, dar prietenii lui credeau. Uneori trebuie să-i purtăm pe ceilalţi la Isus pe aripile credinţei noastre.

`1. De ce crezi că l-a vindecat Domnul pe acest orb, în două etape? Ce lecţii pentru noi, ca martori ai Săi, putem desprinde din această relatare? Marcu 8:22-26`

Este posibil ca nici noi să nu îi vedem pe oameni clar, aşa cum ar trebui? Îi vedem uneori mai degrabă ca pe nişte „copaci care umblă”, în nişte forme vagi şi obscure, decât ca pe nişte candidaţi la Împărăţia lui Dumnezeu? Ce crezi că ne determină uneori să nu îi vedem pe oameni „desluşit”?

`Ce putem învăţa din această relatare despre rolul pe care îl au aspectul medical şi cel spiritual în vindecarea şi în slujirea celor pierduţi?`