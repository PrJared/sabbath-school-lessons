---
title:  Organizaţi în vederea slujirii
date:  01/09/2020
---

`5. Cum ne oferă corpul uman o ilustraţie excelentă despre ce înseamnă să lucrezi împreună, în mod armonios, în grupe mici? 1 Corinteni 12:12-25`

Pavel prezintă nu doar importanţa darurilor spirituale în viaţa bisericii, ci sugerează şi un model după care ar putea fi organizate. El vorbeşte despre darurile spirituale în cadrul trupului lui Hristos şi cum poate funcţiona acesta.

Studiile de anatomie şi fiziologie arată că organele corpului sunt dispuse în diferite sisteme interconectate. Sistemele digestiv, cardiovascular, respirator şi osos sunt câteva dintre sistemele complexe ale corpului. Darurile spirituale sunt ca diferitele părţi ale corpului, care funcţionează cel mai bine când sunt organizate în sisteme sau grupe. Cel mai adesea, ele nu pot funcţiona singure. Corpul nostru nu este doar o grămadă de organe separate, care funcţionează pe cont propriu, indiferent ce fac. Fiecare funcţie a corpului ţine de un sistem care lucrează în vederea unui obiectiv comun.

Toate acestea ne spun ceva despre cadrul în care ne putem folosi cel mai bine darurile spirituale. Este uşor să ne descurajăm când lucrăm singuri. Însă, când facem parte dintr-un grup cu ţinte şi preocupări asemănătoare, descoperim că eforturile noastre sunt mult mai bine centrate şi mult sporite.

Grupele mici ne oferă cadrul pentru a ne folosi darurile spirituale şi pot deveni inima lucrării de evanghelizare a unei comunităţi locale.

Ellen G. White subliniază astfel valoarea grupelor mici: „Formarea de grupe mici ca bază a efortului creştin mi-a fost prezentată de Cineva care nu poate greşi. Dacă sunt mulţi membri în comunitate, ei să fie organizaţi în grupe mici pentru a lucra nu numai pentru membrii bisericii, ci şi pentru necredincioşi. Dacă într-un loc sunt numai doi sau trei care cunosc adevărul, să se organizeze ca o grupă de lucrători. Ei să păstreze legătura unirii nezdruncinate, strângându-se laolaltă în iubire şi unire, încurajându-se unul pe altul să meargă înainte, fiecare câştigând curaj şi putere din sprijinul celorlalţi.” – Mărturii, vol. 7, pp. 21-22

Lucrarea în grupe mici este poruncită de Dumnezeu pentru a-i da fiecărui membru posibilitatea de a creşte spiritual, a se bucura de o părtăşie caldă şi de a-şi folosi darurile date de Dumnezeu pentru lucrare.

`Meditează asupra afirmaţiei lui Ellen G. White de mai sus. Analizeaz-o etapă cu etapă. Cum poate fi implementat în biserica ta acest sfat divin?`