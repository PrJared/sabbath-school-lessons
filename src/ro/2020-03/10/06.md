---
title:  Dinamica grupelor mici
date:  03/09/2020
---

Grupele mici sunt un mijloc folosit de Dumnezeu pentru creşterea bisericii. Ele sunt cadrul în care oamenii îşi exprimă problemele şi discută despre preocupările comune. Ele oferă posibilităţi de creştere spirituală în cadrul relaţiilor prietenoase. Mulţi dintre prietenii lor se vor simţi iniţial mai confortabil să participe pentru prima dată la o întâlnire în cadrul unei grupe mici, într-o casă, decât la serviciul de închinare al unei biserici tradiţionale.

`8. Enumeră toate elementele diferite din grupele din Noului Testament. În ce fel de activităţi erau implicate aceste grupe? Faptele 4:31; 12:12; 20:17-19,27-32`

Primii creştini se întâlneau ca să mijlocească pentru alţii, să se roage pentru problemele lor, să se bucure de o părtăşie caldă, să studieze Cuvântul, să se pregătească pentru slujire, să se protejeze unii pe alţii de învăţătorii falşi şi să participe la activităţile de evanghelizare. Grupele mici au un mare impact. Oamenii care îşi unesc darurile în slujire şi se concentrează pe puterea Duhului Sfânt pentru evanghelizare sunt o armă puternică în mâinile Domnului.

`9. Ce spune Isus despre seceriş şi care este soluţia Sa la problemă? Matei 9:37,38`

Ucenicii au văzut doar posibilităţi reduse pentru înaintarea Evangheliei, dar Isus a văzut mari şanse. El le-a spus şi lor vestea bună: „Mare este secerişul”, apoi a punctat problema: „dar puţini sunt lucrătorii” (Matei 9:37). Soluţia Sa era ca ei să se roage pentru ca „Domnul secerişului să scoată lucrători la secerişul Lui” (vers. 38).

Toate grupele mici eficiente pun accentul pe închinare şi slujire. Lucrarea pe grupe mici va muri repede dacă atenţia este îndreptată spre interior şi nu spre exterior. Dacă grupa mică rămâne axată doar pe propriile interese şi discuţii de grup, îşi va rata ţinta şi va pierde raţiunea ei de a fi. Grupele mici există pentru a-i conduce pe oameni la Isus, a le susţine credinţa şi a-i pregăti să dea mărturie pentru Hristos.

`E posibil ca Dumnezeu să te cheme să formezi o grupă mică în casa ta? Ce-ar fi să începi să te rogi cu privire la aceasta? Te-ai putea afla în pragul perioadei celei mai pline de satisfacţii spirituale din viaţa ta.`