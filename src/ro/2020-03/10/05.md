---
title:  Grupele mici în Noul Testament
date:  02/09/2020
---

Biserica Noului Testament a avut o creştere explozivă. În câţiva ani, de la o mică grupă de credincioşi a ajuns la zeci de mii de închinători. Au fost mulţi factori care au contribuit la fenomenul de creştere rapidă. Slujirea lui Isus a semănat sămânţa Evangheliei şi a pregătit mulţimile să primească propovăduirea ucenicilor. După înălţarea lui Isus, Duhul Sfânt a coborât cu putere în Ziua Cincizecimii peste ucenicii credincioşi care se rugau. Unul dintre factorii care au favorizat creşterea rapidă a bisericii Noului Testament a fost necesitatea de a se întruni în grupe mici în familii, în casele credincioşilor.

`6. De ce crezi că menţionează Luca numele unora dintre colaboratorii lui Pavel? Faptele 18:1-5; 20:1-4`

Luca îi menţionează pe câţiva dintre cei cu care a lucrat Pavel. Fiecare era important pentru el, îi cunoştea pe nume. Ei s-au sprijinit reciproc în lucrarea de evanghelizare.

Cu siguranţă, fiecare dintre aceşti oameni avea daruri diferite de ale celorlalţi. Ei proveneau din medii şi culturi diferite. Modul lor de a vedea lucrurile nu era întotdeauna acelaşi, dar fiecare avea o contribuţie valoroasă la cauza lui Hristos. Diversitatea darurilor, a mediilor de provenienţă şi a experienţelor lor a contribuit la creşterea bisericii. Fiecare dintre ei şi-a adus contribuţia la lucrarea lui Hristos din bogăţia experienţei sale de viaţă şi a experienţei personale cu Isus.

`7. Ce invitaţie i-a adresat Lidia lui Pavel imediat după convertirea ei? Unde s-au dus atât Pavel, cât şi Petru după ce au fost eliberaţi din temniţă? Faptele 16:11-15,4; 12:11,12`

Credincioşii Noului Testament se întâlneau cu regularitate în casele unora dintre ei. Căminele creştine au devenit centre de influenţă şi inima lucrării.

`Discută cu membrii grupei la Şcoala de Sabat cum aţi putea să vă implicaţi, ca grupă, în misiune! Analizaţi posibilitatea de a vă întâlni şi în timpul săptămânii pentru a studia, pentru a vă ruga şi pentru a face ceva concret!`