---
title:  Un mod practic de a te implica
date:  29/08/2020
---

> <p>Textul de memorat</p>
> „Atunci a zis ucenicilor Săi: «Mare este secerişul, dar puţini sunt lucrătorii! Rugaţi dar pe Domnul secerişului să scoată lucrători la secerişul Lui.»” (Matei 9:37,38)

Ai observat că eşti mai motivat să te antrenezi zilnic împreună cu un grup decât de unul singur? Mulţi oameni se înscriu la cluburi de sănătate, săli de gimnastică sau centre de sport, deoarece cred că vor face mai multă mişcare şi se vor bucura mai mult dacă se antrenează împreună cu alţii. Dumnezeu ne-a creat pentru părtăşie. Noi suntem fiinţe sociale şi, după cum stau lucrurile cu exerciţiul fizic, la fel stau şi cu multe lucruri în viaţă; reuşim mai bine dacă avem parte de un sistem de sprijin social. Acest lucru este în mod special adevărat în ce priveşte aspectele spirituale.

În Biblie se pune un mare accent pe grupele mici ca fiind una dintre metodele lui Dumnezeu de a ne întări credinţa, de a ne spori cunoaşterea Cuvântului Său, de a face ca viaţa noastră de rugăciune să devină mai profundă şi de a ne pregăti să dăm mărturie. Tatăl, Fiul şi Duhul Sfânt au lucrat împreună. Moise a fost un conducător de grupe mici. Isus a înfiinţat mica Sa grupă de ucenici, iar apostolul Pavel a cutreierat lumea romană cu o grupă mică de colaboratori ca evanghelişti.

În studiul acesta ne vom concentra asupra temeiului biblic pentru grupele mici şi vom descoperi un mod practic de a ne implica.