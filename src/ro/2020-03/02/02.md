---
title:  Martori neobişnuiţi
date:  05/07/2020
---

`1. De ce crezi că Isus l-a trimis pe acel om să spună familiei şi prietenilor săi în Decapole ce i-a făcut Domnul în loc să îl ţină lângă El şi să-l ajute să crească în credinţă? Marcu 5:15-20`

Termenul Decapole este format din două cuvinte: deca, „zece”, şi polis, „oraşe, cetăţi”. În primul secol, regiunea Decapole cuprindea zece cetăţi situate de-a lungul ţărmului Mării Galileei, unite prin limbă şi cultură. Multă lume îl cunoştea pe îndrăcitul din acea regiune. El semănase frică în inima oamenilor prin comportamentul său impredictibil şi violent. Dar Isus a văzut în el o fiinţă care tânjea după ceva mai bun şi l-a eliberat în mod minunat de demonii care îl chinuiau.

Când au auzit că Isus le-a permis demonilor să intre în turma de porci şi că aceştia s-au aruncat în mare, localnicii au venit să vadă ce se întâmplase. Evanghelia după Marcu spune: „Au venit la Isus, şi iată pe cel ce fusese îndrăcit şi avusese legiunea de draci şezând jos, îmbrăcat şi întreg la minte; şi s-au înspăimântat” (Marcu 5:15). Omul era din nou „întreg” din punct de vedere fizic, mintal, emoţional şi spiritual. Esenţa Evangheliei este refacerea oamenilor zdrobiţi de păcate, readucerea lor la starea pentru care Hristos i-a creat.

Cine altcineva ar fi fost mai potrivit să ajungă la acele zece cetăţi, la Decapole, decât îndrăcitul transformat care putea să-şi prezinte experienţa înaintea tuturor oamenilor din întreaga zonă? Iată ce spune Ellen G. White: „Ca martori ai lui Hristos, trebuie să spunem ce ştim, ce am văzut, auzit şi simţit. Dacă L-am urmat pe Isus pas cu pas, vom avea ceva foarte precis de spus cu privire la felul în care El ne-a condus. Putem spune că am pus la probă făgăduinţa Lui şi am văzut că este adevărată. Putem mărturisi ce ştim noi despre harul lui Hristos. Aceasta e mărturisirea pe care o cere Domnul şi din lipsa căreia lumea piere.” – Hristos, Lumina lumii, p. 340

Adesea, pentru a aduce o schimbare în lume, Dumnezeu foloseşte martori neobişnuiţi, schimbaţi prin harul Său.

`Care este istoria convertirii tale? Ce le spui altora despre felul în care L-ai cunoscut pe Isus? Ce i-ai putea povesti unui om neconvertit căruia i-ar putea face bine să audă experienţa ta?`