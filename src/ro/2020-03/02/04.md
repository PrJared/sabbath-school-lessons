---
title:  Impactul unei vieţi schimbate
date:  07/07/2020
---

`4. Care a fost reacţia celor din Sinedriu faţă de mărturia dată de Petru şi Ioan şi ce au înţeles ei? Faptele 4:13`

Biserica Noului Testament a avut o creştere explozivă. În Ziua Cincizecimii s-au botezat trei mii de oameni (Faptele 2:41) şi, câteva săptămâni mai târziu, alte mii de oameni s-au adăugat bisericii (Faptele 4:4). Curând, autorităţile şi-au dat seama ce se întâmpla. Aceşti credincioşi fuseseră cu Hristos. Ei fuseseră transformaţi prin harul Său şi nu mai puteau să tacă.

`5. Ce s-a întâmplat când autorităţile au încercat să-i reducă la tăcere pe Petru şi Ioan? Care a fost răspunsul lor? Faptele 4:1-20`

Aceşti credincioşi erau fiinţe noi în Hristos şi trebuiau să-şi spună povestea. Petru, un pescar cu gura mare, a fost transformat prin harul lui Dumnezeu. Iacov şi Ioan, „Fiii tunetului”, care aveau o fire impulsivă, au fost transformaţi prin harul lui Dumnezeu. Toma necredinciosul a fost şi el transformat prin harul lui Dumnezeu. Ucenicii şi membrii bisericii timpurii au avut fiecare propria poveste de spus şi nu au putut să tacă. Remarcă această declaraţie a lui Ellen G. White în cartea Calea către Hristos: „De îndată ce un om vine la Hristos, în inima lui se naşte dorinţa de a le face cunoscut şi altora ce minunat prieten a găsit în Hristos, căci adevărul mântuitor şi sfinţitor nu poate fi ascuns în inima sa” (p. 78).

Observă şi ce au spus conducătorii religioşi (vers. 16). Ei au recunoscut în mod deschis realitatea minunii care fusese înfăptuită – omul vindecat stătea în picioare acolo, în faţa lor, dar ei au refuzat să-şi schimbe atitudinea. Totuşi, în ciuda acestei sfidări făţişe, Petru şi Ioan nu aveau de gând să-şi retragă mărturia.

`Ce relaţie există între a-L cunoaşte pe Hristos și a le spune altora despre El? De ce cunoaşterea personală a lui Isus este atât de importantă pentru a fi în stare să mărturisim despre El?`