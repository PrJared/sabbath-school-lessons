---
title:  Puterea mărturiei personale
date:  09/07/2020
---

Să privim din nou la Pavel în timp ce se afla înaintea lui Agripa. Apostolul stă în faţa acestui om – ultimul în linia de succesiune a împăraţilor evrei şi a casei lui Irod. Agripa pretindea că este evreu, dar, în adâncul inimii, era roman (vezi Comentariile biblice AZS, vol. 6, p. 436). Apostolul îmbătrânit, ostenit de călătoriile sale misionare şi purtând urmele luptei dintre bine şi rău, stă acolo cu inima plină de dragostea lui Dumnezeu şi cu faţa radiind de bunătatea Tatălui ceresc. Indiferent ce s-a întâmplat în viaţa lui şi indiferent de persecuţiile şi dificultăţile prin care a trecut, el poate declara că Dumnezeu este bun.

Agripa este cinic, sceptic, împietrit şi cu totul indiferent faţă de orice sistem autentic de valori. Prin contrast, Pavel este plin de credinţă, înflăcărat, devotat adevărului şi neclintit în apărarea dreptăţii. Contrastul dintre cei doi bărbaţi nu putea fi mai clar decât atât. La proces, Pavel doreşte să ia cuvântul şi Agripa îi dă permisiunea să vorbească.

`7. Ce mărturie a dat Pavel înaintea lui Agripa? Ce putem învăţa de aici? Faptele 26:1-32`

Bunătatea deschide inimi acolo unde duritatea le închide. Pavel este incredibil de binevoitor cu Agripa. El îl numeşte „cunoscător al tuturor obiceiurilor şi controverselor iudeilor” (vers. 3, NTR). Apoi se lansează într-o discuţie cu privire la convertirea sa.

`8. Ce efect a avut asupra lui Agripa istoria convertirii lui Pavel? De ce crezi că a reacţionat în felul acela? Faptele 26:12-18,26-28`

Mărturia lui Pavel despre modul în care Isus i-a schimbat viaţa a avut un impact puternic asupra unui rege fără Dumnezeu. Nu există nicio mărturie atât de eficientă ca o viaţă schimbată. Mărturia unei vieţi convertite în mod autentic are o influenţă uimitoare asupra altora – până şi regii atei sunt mişcaţi de o viaţă transformată prin har. Chiar dacă nu am avut o convertire la fel de strălucită ca a lui Pavel, toţi ar trebui să fim în stare să le spunem celorlalţi ce înseamnă să Îl cunoşti pe Isus şi să fii răscumpărat prin sângele Său.