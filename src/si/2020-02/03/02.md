---
title:  එය ලියා තිබේ
date:  12/04/2020
---

යොහාන් බෞතීස්ත විසින් සිදුකරනු ලැබූ යේසුස්වහන්සේගේ බෞතීස්මය තුළින් ගැලවුම්කරුවාණන්ගේ දේවසේවයේ ආරම්භය සනිටුහන් කළ අතර පසුව යේසුස්වහන්සේව ආත්මයාණන්වහන්සේ විසින් යුදෙව් වනාන්තරය වෙත පමුණුවනු ලැබ උන්වහන්සේගේ මනුෂ්යත්වයේ දුර්වලතම තත්ත්වය තුළ සාතන් විසින් පරීක්ෂාවට ලක් කරන ලදි.

`මතෙව් 4: 1-11 කියවන්න. වනාන්තරයේදී සාතන්ගේ පරීක්ෂාවන්ට එරෙහිව යේසුස්වහන්සේ තමන්ව ආරක්ෂා කරගන්නේ කෙසේද? මේ හේතුවෙන් අප බයිබලය ගැන ඉගෙනගත යුත්තේ කුමක්ද?`

යේසුස්වහන්සේව කුසගින්න මගින් පරීක්ෂාවට ලක්වූ විට, උන්වහන්සේ මෙසේ උත්තරදී සිටිසේක: “මනුෂ්යයා දෙවියන්වහන්සේගේ මුඛයෙන් නික්මෙන සියළු වචනවලින් ජීවත්වනවා මිස, රොටී පමණකින් ජීවත් නොවන්නේය කියා ලියා තිබේ” (ශු.මතෙව් 4:4). යේසුස්වහන්සේ විසින් ජීවමානවූ වචනය සහ එහි පරම දිව්ය මූලාශ්රය වෙත නැවත යොමු වන්නට විය. මේ අයුරින් උන්වහන්සේ ශුද්ධ ලියවිල්ලේ බලය තහවුරු කර සිටින සේක. ලෝකයෙහි සියළු රාජ්යයන්ද එහි ආශ්චර්යයද තමන්ට පෙන්වීමෙන් පරීක්ෂාවට ලක්වූ විට, යේසුස්වහන්සේ මෙසේ ප්රතිචාර දැක්වූසේක. “නුඹේ දෙවිවූ ස්වාමීන්වහන්සේට නමස්කාරකරව, උන්වහන්සේට පමණක් සේවයකරවයි ලියා තිබේ” (ශු.මතෙව් 4:10, ශු.ලූක් 4:8). සැබෑ නමස්කාරයෙහි අවධානය යොමුවී ඇත්තේ දෙවියන්වහන්සේ කෙරෙහි මිස වෙන කිසිවෙකු කෙරෙහි නොවන බවත්, උන්වහන්සේගේ වචනයට යටත් වීම සැබෑ නමස්කාරය බවත් ක්රිස්තුස්වහන්සේ අපට මතක් කර දෙන සේක. අවසානයේදී, විදහාපෑම සහ උඩඟුකම පිලිබඳ පරීක්ෂාව සමඟ, යේසුස්වහන්සේ මෙලෙස ප්රතිචාර දක්වා සිටිනසේක. “නුඹේ දෙවිවූ ස්වාමීන්වහන්සේ පරීක්ෂා නොකරව කියාත් ලියා තිබේ” (ශු.මතෙව් 4:7 සහ ශු.ලූක් 4:12).

මෙම පරීක්ෂාවන් තුනෙහිදීම, යේසුස්වහන්සේ විසින් “එය ලියා තිබේ” යන වචන විලින් ප්රතිචාර දක්වන්නට විය. එනම්, යේසුස්වහන්සේ විසින් සාතන්ගේ ආක්රමණයන් සහ ප්රයෝගයන් සමඟ එක හෙළාම කටයුතු කිරීම පිණිස යොමුවන්නේ දෙවියන්වහන්සේගේ වචනය වෙතට වීමයි. මෙය අප සැමට ප්රබල පාඩමක් විය යුතුය: බයිබලය සහ බයිබලය පමණක්ම අපගේ විශ්වාසයේ මූලිකවූ ප්රමිතිය සහ පදනම වන්නේය.

එසේය, බයිබලය සහ බයිබලයම පමණක් සතුරාගේ ආක්රමණයන්ට එරෙහිව සිටීමට යේසුස්වහන්සේ විසින් යොදාගත් ආරක්ෂක ක්රමවේදයවේ. යේසුස්වහන්සේ දෙවියන්වහන්සේය, නමුත් සාතන්ට එරෙහිව ආරක්ෂාවීම සඳහා උන්වහන්සේ දේව වචනයට පමණක් යටත්වනසේක.

එය මතයක් නොවෙයි; එය විස්තර කිරීමක් හෝ සංකීර්ණවූ තර්කයක් නොවෙයි; එය පුද්ගලික එදිරිවාදිකමක්ද නොවෙයි; ඒ වෙනුවට ඇත්තේ ශුද්ධ ලියවිල්ලේ සරල හා ගැඹුරු වචනයයි. ක්රිස්තුස්වහන්සේ හට, ශුද්ධ ලියවිල්ල තුළ මහඟුවූ ශක්තියක් හා බලයක් ඇත. මේ අයුරින්, උන්වහන්සේගේ දේවසේවය ස්ථිර පදනමක් සමඟ ආරම්භවී බයිබලයෙහි විශ්වාසනීයත්වය මත නොකඩවාම ගොඩනැගේ.

`දේවවචනය කෙරෙහි එළෙස විශ්වාසය තැබීමටත් එයට කීකරු වීමටත් අපට ඉගෙන ගත හැකි වන්නේ කෙසේද?`