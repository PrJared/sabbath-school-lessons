---
title:  යේසුස්වහන්සේ සහ සියළු ලියවිල්ල
date:  14/04/2020
---

`ශු.ලූක් 24: 13-35, 44, 45 කියවන්න. ගෝලයින්ට ශුභාරංචිය ඉගැන්වීමට යේසුස්වහන්සේ ශුද්ධ ලියවිලි භාවිතා කරන්නේ කෙසේද?`

ක්රිස්තුස්වහන්සේගේ මරණයෙන් පසු, උන්වහන්සේගේ අනුගාමිකයන් ව්යාකූලත්වයට හා සැකයට භාජනය වී සිටියහ. මෙය සිදුවන්නට ඇත්තේ කෙසේද? එහි තේරුම කුමක්ද? ශ.ලූක් පොතෙහි මෙම පරිච්ඡේදයේ, යේසුස්වහන්සේ ඔවුන්ට දෙවරක් පෙනී සිටින්නට වූ බව අපට පෙනෙන අතර එය පළමුව එම්මාවුස් වෙත යන මාර්ගයේ සිටි දෙදෙනෙකුට සහ පසුව අනෙක් අයටද වශයෙන් විය. පරණ ගිවිසුමේ අනාවැකි වලින් මේ සියල්ල ඉටු වී ඇති ආකාරය වෙන වෙනම අවස්ථාවන් දෙකකදී යේසුස්වහන්සේ පැහැදිලි කරනසේක. “මෝසෙස්ගෙන්ද සියළු අනාගතවක්තෘවරුන්ගෙන්ද පටන්ගෙන, සියළු ලියවිලි වල තමන් ගැන තිබුණු කාරණා ඔවුන්ට තෝරාදුන්සේක”. (ශු.ලූක් 24:27)

නැවතත් ශු.ලූක් 24:44, 45 හි  උන්වහන්සේ මෙසේ පැවසූසේක, “මා ගැන මෝසෙස්ගේ ව්යවස්ථාවෙහිද, අනාගතවක්තෘවරුන්ගේ ලියවිලිවලද, ගීතිකාවලද ලියනලද සියල්ල සම්පූර්ණ විය යුතුයයි . . . . මා කී වචන මේයයි කීසේක.” එවිට උන්වහන්සේ “ඔවුන්ට ලියවිලි වැටහෙන පිණිස ඔවුන්ගේ සිත් පැහැදවූසේක.” ශු.ලූක් 24:27 හි “සියළු ලියවිලි” ලෙස නිශ්චිතව සඳහන් කර තිබීම ගැන අවධානයට ලක් කරන්න. මෙය දෙවන ජේදයෙහි “මෝසෙස්ගේ ව්යවස්ථාවෙහිද අනාගතවක්තෘවරුන්ගේ ලියවිලිවලද ගීතිකාවලද” ලෙස යලි අවධාරණය කර ඇත (ශු.ලූක් 24:44). යේසුස්වහන්සේ, මාංසවත්වූ වාක්යයාණෝ ශුද්ධ ලියවිල්ලේ බලය මත රඳා පවතිමින් මීට වසර සිය ගණනකට පෙර මෙම දේවල් පිළිබඳව අනාවැකි පළ කළ අයුරු පැහැදිලි කර ඇති බව මෙයින් මනාව තහවුරු වේ (ශු.යොහාන් 1: 1-3, 14). ශුද්ධ ලියවිල්ලේ සම්පූර්ණත්වය ගැන සඳහන් කිරීමෙන් යේසුස්වහන්සේ ගෝලයන් හට ආදර්ශය මගින් උගන්වා සිටින සේක. ශුභාරංචිය පතුරුවා හැරීමට ඔවුන් පිටව යන විට, ඔවුන්ද ලොව පුරා වසන ආගම වෙතට අළුතින් හැරුනාවූ අය හට අවබෝධය සහ බලය ගෙන ඒම පිණිස සියළු ශුද්ධ ලියවිල්ල අර්ථකථනය කළ යුතුව තිබුණි.

ශු.මතෙව් 28:18-20 දක්වා යේසුස්වහන්සේ විසින් “ස්වර්ගයෙහිද පොළොවෙහිද සියළු බලය මට දී තිබේ” යනුවෙන් තම ගෝලයින් හට (වර්තමානයේ අප හටද) පවසා සිටි අයුරු සැලකිල්ලට ගන්න. නමුත් එම බලය උන්වහන්සේගේ පියාණන්වහන්සේ හා පරිපූර්ණවූ දේවත්වය තුළම මුල් බස තිබෙන අතර, උන්වහන්සේ ඔවුන්ට වදාරා සිටින්නේ “නුඹලා ගොස්, සියළු ජාතීන් ගෝලයන් කරන්න, පියාණන්ගේත් පුත්රයාණන්ගේත් ශුද්ධාත්මයාණන්ගේත් නාමයට ඔවුන් බෞතීස්ම කරන්න”යනුවෙනුයි. ඉන්පසු වැදගත්වූ පාඨය පැමිණෙයි: “මා විසින් නුඹලාට අණකළ සියල්ලම පවත්වන්ට ඔවුන්ට උගන්වන්න.” යේසුස්වහන්සේ විසින් උගන්වනු ලබන්නේ සහ අණ කරනු ලබන්නේ කුමක්ද? උන්වහන්සේගේ ඉගැන්වීම් පදනම් වී ඇත්තේ සියළු ශුද්ධ ලියවිලි මතය. උන්වහන්සේ පැමිණියේ වාක්යාණන්ගේ අනාවැකිමය අධිකාරිය මත වන අතර, ශුද්ධ ලියවිල්ලේ ඇති අනාවැකිවල සම්පූර්ණත්වය ඉටු කිරීම සඳහා උන්වහන්සේ සිය පියාණන්වහන්සේට යටත්වූසේක.

`යේසුස්වහන්සේ මුළු ශුද්ධ ලියවිල්ලම පිලිගන්නෙහි නම්, අපද එය එසේ කළ යුත්තේ ඇයි? නැවතත්, සෑම සියල්ලක්ම වර්තමානයේදී තවදුරටත් එළෙසින්ම අපට අදාළ නොවන බව අප තේරුම්ගත් විට පවා සෑම ලියවිල්ලකම අධිකාරී බලය පිළිගැනීමට අප ඉගෙන ගන්නේ කෙසේද? ඔබේ පිළිතුර සබත් දවසේ පන්තියට ගෙනෙන්න.`