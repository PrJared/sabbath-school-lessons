---
title:  උඩඟුබවෙන් යටහත්කමට
date:   25/01/2020
---

### මේ සතියේ පාඩමේ අධ්‍යයනය සඳහා කියවන්න
දානියෙල් 4:1-33, හිතෝපදේශ 14:31, 2 රාජාවලිය 20:2-5, යෝනා 3:10, දානියෙල් 4:34-37, පිලිප්පි 2:1-11.

> <p>කටපාඩම් පදය</p>
> “උන්වහන්සේගේ ලකුණු කොපමණ මහත්ද! උන්වහන්සේගේ ආශ්චර්යයෝ කොපමණ බලවත්ද! උන්වහන්සේගේ රාජ්‍යය සදාකාල රාජ්‍යයක්ය, උන්වහන්සේගේ ආණ්ඩුව පරම්පරාවෙන් පරම්පරාවට පවත්නේය.” (දානියෙල් 4:3).

උඩඟුකම නම් පළමුවන පාපය ලෙස හැඳින්වේ. එය ප්‍රථමයෙන්ම ප්‍රකාශ වූයේ ලුසිෆර් තුළය. එනම් ස්වර්ගයේ වාසය කළාවූ දේව දූතයෙකු තුළය. ඒ අනුව එසකියෙල් තුළින් දෙවියන්වහන්සේ පවසා සිටියේ, “නුඹේ රුව නිසා නුඹේ සිත උඩඟුවී තිබේ. නුඹේ දීප්තිමත්කම නිසා නුඹේ ප්‍රඥාව නරක් කරගත්තෙහිය. මම නුඹ පොළොවට හෙළා රජවරුන් විසින් නුඹ දකින පිණිස නුඹ ඔවුන් ඉදිරියෙහි තැබුවෙමි.” (එසකියෙල් 28:17) යනුවෙනි.

උඩඟුකම ලුසිෆර්ගේ වැටීමට මඟ පෑදුවේය. එබැවින් ඔහු මනුෂ්‍යයා තුළද එය වපුරාලන්නේය. ඒ අනුව මනුෂ්‍යයාව දෙවියන්වහන්සේට විරුද්ධව යොමු කරමින් විනාශයේ මාවත කරා රැගෙන යන්නේය. අප සියල්ලන්ම වැටුණාවූ මනුෂ්‍යයන් වන්නෙමුව. අප දෙවියන්වහන්සේ මත අපගේ පැවැත්ම උදෙසා යැපෙන්නෙමුව. අපට ඇති කුමන හෝ දීමනාවක් වුවද, එම දීමනා තුළින් කුමන අත්පත් කරගැනීම් සිදුකළද ඒ සියල්ල අපට ලැබී ඇත්තේ දෙවියන්වහන්සේගෙන් පමණක්මය. එබැවින් අප උඩඟුවීමට, පුරාජේරු දෙඩුමට, හෝ අහංකාර සිත් ඇතිව සිටිනුයේ කෙසේද? සැබැවින්ම අප විසින් කරන්නාවූ සියලු ක්‍රියා තුළ රජකළ යුත්තේ යටහත්කම නොවේද?

යටහත්කමෙහි වැදගත්කම අවබෝධ කරගැනීමට නෙබුකද්නෙශර් රජුට ඉතා දීර්ඝ කාලයක් වැය විය. සතරවන තැනැත්තා ගිනි උදුන තුළ පෙනී සිටීම (පසුගිය සතියේ පාඩම බලන්න) වුවද ඔහුගේ ජීවිත පටිපාටිය වෙනස් කළේ නැත. රජු විසින් තම සැබෑ තත්ත්වය හඳුනා ගනු ලැබුවේ දෙවියන්වහන්සේ විසින් ඔහුගේ රාජ්‍යය ඔහුගෙන් පහකර ඔහුව මෘගයන් සමඟ වාසය කිරීමට හැරියාවූ විටදීය. !

_පෙබරවාරි 01 වන දිනට යෙදෙන සබතට සුදානම් වීම පිණිස මේ සතියේ පාඩම අධ්‍යයනය කරන්න._