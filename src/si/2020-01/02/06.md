---
title:  අවසාන පරීක්‍ෂණය
date:   09/01/2020
---

`දානියෙල් 1:17-21 කියවන්න. මෙම මනුෂ්‍යයින් සතර දෙනාගේ සාර්ථකත්වයෙහි රහස කුමක්ද? (යෝබ් 38:36; හිතෝපදේශ 2:6; යාකොබ් 1:5 බලන්න.)`

බබිලෝනිය ශාස්ත්‍රාලයෙහි වසර තුනක් පමණ පුහුණුවීමෙන් අනතුරුව, හෙබ්‍රෙව් සතර දෙනා අවසාන පරීක්‍ෂණය සඳහා රජු ඉදිරියට පමුණුවන ලදී. ඔවුහු අනෙකුත් ශිෂ්‍යයින්ට වඩා නීරෝගීව සිටියා පමණක් නොව දැනුමෙන් සහ ඥානයෙන් පවා අන්‍යයන්ව පසුකරලූහ. එම සතර දෙනාව සැණෙකින් රජ වාසලෙහි කටයුතු සඳහා පත් කරන ලදී. මෙහිදී අප අමතක නොකළ යුතු දෙයක් වන්නේ මෙම “දැනුම සහ ඥානය බොහෝ අන්‍යාගමික කාරණා වලින් පිරි තිබුණ බවයි. කෙසේවෙතත් ඔවුන් ඒ සියල්ල අධ්‍යයනය කළෝය. එමෙන්ම ඉතා හොඳින් ඒ දේවල් ඉගෙන ගත්හ. ඒ ඔවුන් ඒ දෙය තුළ අදහා නොගත්තාවූ අතරදීමය.

එවන් සාර්ථකත්වයක් ලැබෙන්නට ඇත්තේ රජවාසල ආහාර භෝජනය සහ පුහුණුවීම නිසා බව නෙබුකද්නේශර් රජු සිතන්නට ඇත. කෙසේ වූවද දානියෙල් සහ ඔහුගේ සගයින් එම විශිෂ්ට අත්කර ගැනීම සිදුවූයේ බබිලෝනීය ක්‍රමයන් නිසා නොවන බව හොඳින් දැන සිටියහ. එමෙන්ම බයිබලයෙහි එන චචනයද එය පැහැදිලිවම පෙන්වා දෙයි. සියල්ල පැමිණෙන්නේ අපගේ දෙවියන්වහන්සේගෙන්මය. මෙය තමන්වහන්සේ කෙරෙහි අදහාගන්නන් උදෙසා දෙවියන්වහන්සේ විසින් කළ හැක්කාවූ දේවල් ගැන පෙන්වන බලවත් උදාහරණයක් නොවන්නේද? දෙවියන්වහන්සේගේ දරුවන් වශයෙන් වන අපගේ අනන්‍යතාවය විනාශ කර දැමීමට තර්ජනයන් එල්ල කරන්නාවූ මාධ්‍ය, ආණ්ඩු සහ අනෙකුත් ආයතනයන් පිළිබඳව අප බිය විය යුතු නැත. අප අපගේ විශ්වාසය දෙවියන්වහන්සේ මත තබන්නාවූ අතරේදී, උන්වහන්සේ අපව අසීරු අවස්ථාවන්හිදී රැකබලා ගන්නා බවද සියල්ලට එරෙහිව අපව ආරක්‍ෂා කරගන්නා බවද අපට සහතික කළ හැකිය. මෙහිදී වැදගත් වෙන්නේ අපගේ ඇදහිල්ලට එල්ලවන අභියෝග වලට මුහුණ දුන්විට දී නිවැරදි තෝරා ගැනීම් කිරීමය.

දානියෙල් 1 වැනි පරිච්ඡේදයේදී අප දෙවියන්වහන්සේ ගැන ඉතා වැදගත් පාඩම් කිහිපයක් ඉගෙන ගනිමු. (1) දෙවියන්වහන්සේ ඉතිහාසයේ පාලක ව‍න්නේය. (2) අපගේ සංස්කෘතිය සහ සමාජය තුළ ඇති එදිරිවාදී පරිසරය කෙරෙන් ඈත්ව යන්නට අවශ්‍ය ප්‍රඥාව දෙවියන්වහන්සේ අපට ලබා දී ඇත. (3) හදවතෙහි ඇතුළාන්තයෙන් සහ ජීවන රටාවන් වෙනස්වීම තුළින් දෙවියන්වහන්සේව අදහාගන්නවූන්ට උන්වහන්සේ ගෞරවය ළඟාකරවන සේක.

මෙම පරිච්ඡේදය අවසාන වන්නේ “දානියෙල් වනාහි කෝරෙෂ් රජුගේ පළමුවෙනි අවුරුද්ද දක්වා සිටි” බව පෙන්වා දෙමිනි (දානියෙල් 1:21). කෝරෙෂ් පිළිබඳ මෙහිදී කෙරෙන සඳහන සුවිශේෂී වන්නේය. එය පිටුවහල් වීමේ අත්දකීම මධ්‍යයේ බලාපොරොත්තුවේ සේයාවක් ලෙස පෙනෙන්නේය, කෝරෙෂ් නම් තමන්වහන්සේගේ සෙනඟ නිදහස් කිරීමට සහ ඔවුන්ට නැවතත් යෙරුසලම කරා යාමට ඉඩප්‍රස්ථාව ලබාදීමට දෙවියන්වහන්සේ විසින් තෝරාගත් තැනැත්තාය. එම පරිච්ඡේදය වහල්බවේ සහ පරාජයේ පෙනුමෙන් යුක්ත වූවද එහි බලාපොරොත්තුවේ සහ නැවත පැමිණීමේ සේයාවන්ද ඇතුළත් වේ. අපගේ ජීවිතයන්හි මහත් අසීරු කාලයන් මධ්‍යයේ පවා අප සමඟ සිටිනා අපගේ දෙවියන්වහන්සේ නම් මුන්වහන්සේය. වේදනාව සහ කරදර වලින් එහා තිබෙනා මහිමය සහ ප්‍රීතිය අපට දක්නට ලැබෙන පිණිස උන්වහන්සේ සැමවිටම අපට බලාපොරොත්තුවේ කවුළු විවර කර තබන සේක.