---
title:  පීඩනය තුළ ඇදහිල්ල
date:   06/01/2020
---

`දානියෙල් 1වන පරිච්ජේදය කියවන්න. අනුයෝජනය වීම සඳහා මෙම තරැණයින් මත ඇති කරන ලද පීඩනයන් මොනවාද?`

බබිලෝනියට පැමිණීමත් සමඟම මෙම තරුණයින් සතරදෙනාට ඔවුන්ගේ ඇදහිල්ල සහ විශ්වාසයන්ට බරපතල ලෙස එල්ල වූ අභියෝගයන්ට මුහුණ දීමට සිදුවිය. රජුගේ සේවය සඳහා මොවුන් තෝරා ගැණුනු අතර ඒ සඳහා විශේෂ පුහුණු වීමක යෙදීමටද ඔවුන්ට සිදුවුණි. අතීත රජවරුන් සැමවිටම තමුන්ගේ ආක්‍රමණයන්ට නතුවූවන් අතරින් හොඳම වහලුන් තෝරා ගෙන ඔවුන්ව සේවයට පත් කරනු ලැබුවේ ඔවුන්ගේ පක්‍ෂපාතිත්වය එම ආක්‍රමණික දේශයේ රජුට හා එහි දෙවිවරුන්ට ලබාගැනීම උදෙසාය. එසේය, මෙම සම්පූර්ණ ක්‍රියාවලිය තුළින් ඔවුන් තුළ යම් ආකාරයක වෙනස්වීමක් සහ ශික්ෂණයක් ඇති කරන අතර එහි ප්‍රතිඵලයක් වශයෙන් ඔවුන් ලෝකය දකින්නාවූ ආකාරය වෙනස් වන්නේය. එහි එක් අංගයක් වශයෙන් හෙබ්‍රෙව් වහලුන්ගේ නම් වෙනස් කරන ලදී. අලුත් නමක් යන්නෙන් සංඥා කෙරෙන්නේ අලුත් ස්වාමිත්වයක් සහ වෙනස් වූ ජීවිත ඉරණමකි. ඒ අනුව වහලුන්ගේ නම් වෙනස් කිරීමෙහි අභිප්‍රාය වූයේ බබිලෝනීය ජාතීහු විසින් ඔවුන් මත තම බලය පැතිරවීමත් ඔවුන්ට බබිලෝනීය සංස්කෘතිය සහ අගයන් බලහත්කාරයෙන් වැළඳගැනීමට සැලැස්වීමත්ය. ඉශ්‍රායෙල්ගේ දෙවියන්වහන්සේ වෙතට යොමු වූ ඔවුන්ගේ මුල් නාමයන් වෙනස් කරමින් ඒ වෙනුවට විදේශීය දෙවිවරුන්ට ගෞරවය ගෙන දෙන නාමයන්ගෙන් නම් තබන ලදී. වැඩිදුරටත් තමාගේ භෝජනයෙන්ම මෙම තරුණයින්ටද ලැබිය යුතු බවට රජු ස්ථීර වශයෙන් දැක්වූවේය. රජුගේ භෝජන සංග්‍රහයෙන් ආහාර ගැනීම තුළ ඉතා ගැඹුරු කොණයන් අතීතයේදී දිස්විය. ඉන් අර්ථ ගැන්වූයේ නොබෙදුණු පක්‍ෂපාතීත්වයක් රජු කෙරෙහි ඇති බව සහ ඔහු මත යැපෙන්නාවූ බව නිරූපණය කිරීමත්ය. එමෙන්ම ඔවුන්ගේ ආහාර සාමාන්‍යයෙන් පළමුව ඔවුන්ගේ දෙවිවරුන්ට පූජා කරන බැවින් මෙම ආහාර භුක්ති විඳීම තුළ ආගමික පසුබිමක්ද දක්නට ලැබුණි. එය නිතැතින්ම පෙන්නුම් කරන ලද්දේ රජුගේ නමස්කාර විධි පිළිගන්නා ලද බවත් ඊට සහභාගී වූ බවත්ය.

ඒ අනුව දානියෙල් සහ මිතුරන් තමුන් පත්ව ඇති අභියෝගාත්මක තත්ත්වය වටහා ගත්හ. ඔවුන්ට දෙවියන්වහන්සේ කෙරෙහි භය පක්‍ෂපාතීව සිටිමින් එම රාජකීය විධික්‍රමයන්හි ඇති පීඩාකාරී බලවේග තුළ ජීවත් වීමට හැකිවීම හාස්කමක් මිස වෙන කිසිවක් නොවන්නේය. මෙම තත්ත්වය තවදුරටත් සංකීර්ණ කරමින් බබිලෝනිය නගරය නැඟී සිටින්නේ මනුෂ්‍යයාගේ අත්පත් කරගැනීම්හි ශ්‍රේෂ්ඨත්වය හුවා දක්වන්නාවූ ස්මාරකයක් ලෙසිනි. එහි දේවගෘහයන්ගේ වාස්තු විද්‍යාත්මක අලංකාරත්වය, එල්ලෙන උයන සහ එහි නගර මැදින් ගලා බසින යුප්‍රටීස් නදිය පිළිබිඹු කරන්නේ දරාගත නොහැකි මහිමයක් සහ ඵෙශ්චර්යයකි. ඉඳින්, දානියෙල් සහ ඔහුගේ මිතුරන් හට එම පාලන තන්ත්‍රයේ සෞභාග්‍යය සහ වරප්‍රසාද භුක්තිවිඳීමේ වරයක් හා උසස් නිලතල ලබාගැනීමේ අවස්ථාවක් උදා වී තිබුණි. හෙබ්‍රෙව් වහලුන්ව සිටීමට තිත තබමින් රාජකීය නිළධාරීන්ව ජිවත් වීමට ඔවුන්ට හැකිවිය. තම ප්‍රතිපත්තීන් පරදුවට තබා ඔවුහු තේජස බලා පහසු මාර්ගයෙහි පිය නඟනු ඇතිද?

`මෙම තරැණයින් තම විශ්වාසයන් පරදුවට තැබීමේ තීරණයක් ගැනීමට සිතා මැන බැලුවේ නම් ඒ කුමන මාර්ග ඔස්සේ විය හැකිද? වර්තමානයේ ඉතා සියුම්ව හෝ ඔබ මුහුණ දෙන එවැනි අභියෝග මොනවාද?`