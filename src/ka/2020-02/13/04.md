---
title: ეწინააღმდეგებოდა თუ არა იესო წმიდა წერილს?
date: 23/06/2020
---

`წაიკითხეთ იოან. 5:45-47. როგორ მოწმობს იესო ამ ნაწყვეტში ბიბლიის მიმართ თავისი დამოკიდებულების შესახებ?`

ზოგიერთი ადამიანი აცხადებს, რომ იესოს სიტყვები ბევრ რამეში ეწინააღმდეგება წმიდა წერილების სიტყვებს, რომლებიც ჩაწერილია ძველ აღთქმაში. ისინი ამბობენ კიდეც, რომ იესო თავის სიტყვებს ღვთის სიტყვაზე მაღლა აყენებდა.

ახალ აღთქმაში ვკითხულობთ, თუ როგორ თქვა მაცხოვარმა: "გსმენიათ, რომ თქმულა… მე კი გეუბნებით" (მათ. 5:43,44; შეად. მათ. 5:21,22,27,28,33,34,38,39). როცა იესომ მთაზე ქადაგების დროს წარმოთქვა ეს ცნობილი სიტყვები, მას არ უცდია უარეყო ძველი აღთქმა ან გაებათილებინა იგი. პირიქით, იგი საუბრობდა მის დროში არსებული წმიდა წერილის განსხვავებული განმარტებისა და ზეპირი ტრადიციების შესახებ. მსგავსი განმარტება გამოიყენებოდა, რომ გაემართლებინათ ასეთი დამოკიდებულება სხვა ადამიანების მიმართ, რაც ღმერთს არასოდეს გაუმართლებია და არ უბრძანებია, მაგალითად, მტრის სიძულვილი (იხ. მათ. 5:43).

იესოს არავითარ შემთხვევაში არ გაუბათილებია ძველი აღთქმა და არ დაუმცირებია მისი ავტორიტეტი. პირიქით. ზუსტად ძველი აღთქმა ამტკიცებდა სინამდვილეში, თუ ვინ იყო იესო. ქრისტე კი, აძლიერებდა ძველი აღთქმის მტკიცებულებათა მნიშვნელობას და მიუთითებდა ღვთის ნამდვილ განზრახვებზე.

გამოიყენო იესოს ავტორიტეტი, რათა ბიბლიას წაართვა თავისი ავტორიტეტი და დაამცირო წმიდა წერილის ზოგიერთი ნაწილი, ეს ალბათ ღვთის სიტყვის ყველაზე მაცდური და ყველაზე საშიში კრიტიკაა, რადგან დაკავშირებულია თავად იესოს სახელთან. ქრისტეს მაგალითზე ვხედავთ, თუ რამდენად ავტორიტეტულად მიიჩნევდა იგი წმიდა წერილს, რომელსაც იმ დროს მხოლოდ ძველი აღთქმა წარმოადგენდა. კიდევ რა მოწმობანი გვჭირდება ძველი აღთქმის მიმართ ჩვენი დამოკიდებულებისთვის?

იესო ძალიან შორს იდგა წმიდა წერილის ავტორიტეტის დამცირებისგან, პირიქით, იგი მუდმივად აღამაღლებს მას როგორც საიმედო და სანდო სახელმძღვანელოს. ფაქტობრივად, უსიტყვოდ ამტკიცებს მთაზე წარმოთქმულ იმავე ქადაგებაში: "არ იფიქროთ, თითქოს რჯულის ან წინასწარმეტყველთა გასაუქმებლად მოვედი. გასაუქმებლად კი არა, აღსასრულებლად მოვედი" (მათ. 5:17). იგი აგრძელებს: "ვინც დაარღვევს ერთს ამ უმცირეს მცნებათაგანს და ისე ასწავლის ადამიანებს, უმცირესი დაერქმევა მას ცათა სასუფეველში" (მათ. 5:19).

`ფუნდამენტური დოქტრინებიდან დღესაც რომელი ემყარება ძველ აღთქმას? მაგალითად, დაფიქრდით შექმნის (იხ. დაბ. 1-2) და ცოდვით დაცემის (იხ. დაბ. 3) შესახებ. კიდევ რომელ მნიშვნელოვან ქრისტიანულ ჭეშმარიტებებს შეიცავს ძველი აღთქმა და უფრო მეტად როგორ მჟღავნდება ისინი ახალ აღთქმაში?`