---
title: ღვთის ცოცხალი სიტყვა და სულიწმიდა
date: 21/06/2020
---

ძალიან მნიშვნელოვანია ღვთის სიტყვის ყურადღებით შესწავლა და შესწავლის განსაზღვრული მეთოდის გამოყენება. მაგრამ კიდევ უფრო მეტად მნიშვნელოვანია, რომ პრაქტიკულად გამოვიყენოთ ის, რაც შევისწავლეთ. ბიბლიის შესწავლის საბოლოო მიზანი არ მდგომარეობს იმაში, რომ ვფლობდეთ უდიდეს ცოდნას, თავისთავად რაოდენ საოცარიც არ უნდა იყოს ეს. მიზანი იმაში კი არ მდგომარეობს, რომ დავეუფლოთ ღვთის სიტყვას, არამედ ღვთის სიტყვა რომ დაგვეუფლოს, შეცვალოს ჩვენი აზროვნება და ჩვენი ცხოვრება. შესწავლილი ჭეშმარიტების შესაბამისად ცხოვრების სურვილი ნიშნავს ღვთის ჭეშმარიტების წინაშე დამორჩილების სურვილს. ხანდახან ეს არჩევანი გულისხმობს დაძაბულ ბრძოლას, რადგან ომი გაჩაღებულია იმის გამო, თუ ვინ დაიკავებს უპირატესობას ჩვენს გონებასა და ცხოვრებაში. საბოლოო შედეგად, გვაქვს მხოლოდ ორი მხარე, საიდანაც ვირჩევთ.

`წაიკითხეთ ფილიპ. 2:12-16. რას გვეუბნება ეს მუხლები იმის შესახებ, თუ როგორ უნდა ვიცხოვროთ?`

დიახ, ღმერთი იღწვის ჩვენში, მაგრამ ამას აკეთებს სულიწმიდის მეშვეობით, ერთადერთი, რომელიც გავძლევს წმიდა წერილის შეცნობის სიბრძნეს. უფრო მეტიც, როგორც ცოდვილი ადამიანები, ხშირად ვეწინააღმდეგებით ღვთის ჭეშმარიტებას და მარტოდ დარჩენილები ვერ ვიქნებით უფლის სიტყვის მორჩილნი (იხ. რომ 1:25; ეფეს. 4:17,18). სულიწმიდის გარეშე არ არსებობს ღვთის სიტყვის მიმართ სიყვარული. მის გარეშე არ გაგვაჩნია იმედი, ურთიერთნდობა და სიყვარული. სულიწმიდის მეშვეობით ღმერთი მართლაც "დაბადებს თქვენში სურვილსაც და მოქმედებასაც თავისი სათნოებით" (ფილიპ. 2:13). 

სულიწმიდა არის მასწავლებელი, რომელსაც სურს მიგვიყვანოს წმიდა წერილის უფრო ღრმა შესწავლისკენ, გვასწავლის, თუ როგორ მივიღოთ სიხარულით ღვთის სიტყვა და დავაფასოთ იგი. იგი გვიმჟღავნებს ბიბლიურ ჭეშმარიტებებს და გვაძლევს ამ ჭეშმარიტების სწორ გაგებას, რათა ჩვენი ცხოვრება ხასიათდებოდეს სიყვარულზე დამყარებული ღვთის ნების ერთგულებითა და მორჩილებით. "ვერავინ განმარტავს წმიდა წერილს სულიწმიდის დახმარების გარეშე, მაგრამ როცა ღვთის სიტყვას იღებთ მორჩილი გულით, რომელიც მზად არის მიიღოს დარიგება, ღვთის ანგელოზები იქნებიან ახლოს, რათა თქვენამდე მოიტანონ ჭეშმარიტების მოწმობანი" (ე. უაითი. რჩეული უწყებები, ტ. 1, გვ. 412). ამგვარად, სულიერი საკითხები განიმარტება სულიერად (იხ. 1კორ. 2:13,14) და შეგვწევს უნარი სიხარულით გავყვეთ ღვთის სიტყვას "ყოველ დილით" (ეს. 50:4,5).

`ფილიპ. 2:16 ამბობს, რომ მტკიცედ უნდა მოვეჭიდოთ "სიცოცხლის სიტყვას". თქვენი აზრით, რას ნიშნავს ეს? როგორ შეგვიძლია ამის გაკეთება? წაიკითხეთ რჯლ. 4:4, რომელიც იმავეს გვასწავლის. როგორია ჩვენი როლი ამ პროცესში?`