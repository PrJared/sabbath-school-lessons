---
title: როცა ღვთის სიტყვასთან ატარებ დროს
date: 24/06/2020
---

ჩვენი ცხოვრება ხშირად სიჩქარეში გადის, დატვირთულნი ვართ საზრუნავით და დაუცველნი ვართ სტრესის წინაშე. ვიღაცას ბეჯითი მუშაობა სჭირდება, რომ იცოცხლოს და მაგიდაზე საკვები ედოს. სხვა, რომელსაც თუნდაც ყველაფერი გააჩნია, ფუსფუსს აგრძელებს, რადგან უფრო მეტი უნდა. გვინდა მივიღოთ ის, რაც, ჩვენი აზრით, ჩვენ ბედნიერს გაგვხდის, ჩვენს ცხოვრებას კი - სრულფასოვანს. თუმცა, როგორც სოლომონი გვაფრთხილებს ეკლესიასტეს წიგნში, ყოველთვის ასე არ ხდება.

როგორიც არ უნდა იყოს ჩვენი დაკავებულობის მიზეზი: სიჩქარე, ფუსფუსი, ცხოვრებისეული საქმეებით დატვირთულობა, ამ ყველაფერს ადვილად შეუძლია გამოდევნოს ჩვენი ცხოვრებიდან ღმერთი. არა ის, რომ აღარ ვირწმუნებთ მას, უბრალოდ საკმარის დროს არ დავუთმობთ კითხვას, ლოცვასა და ღმერთთან "რომლის ხელშიც შენი სიცოცხლეა" (დან. 5:23) მიახლოების მცდელობას. შეიძლება ძალიან გატაცებულნი ვიყოთ სხვა საქმეებით, ვიდრე ხარისხიანი დრო გავატაროთ ღმერთთან. თითოეული ჩვენგანისთვის აუცილებელია შევანელოთ ჩვენი სვლა, რათა შევხვდეთ იესოს, ჩვენს მხსნელს. როგორ შეუძლია სულიწმიდას გვესაუბროს, თუკი არ ვჩერდებით, რომ მოვუსმინოთ? ღმერთთან ურთიერთობის განსაკუთრებული დრო, როცა მის სიტყვას ვკითხულობთ და ურთიერთობა გაგვაჩნია მასთან ლოცვაში, ჩვენი სულიერი ცხოვრების წყაროა.

`წაიკითხეთ ფსალმ. 36:7; 45:11; 61:2,3,6. რას გვასწავლის ეს ტექსტები ღმერთთან პირადი ურთიერთობის შესახებ? რატომ არის ეს დრო ასე მნიშვნელოვანი?`

თუკი ვინმე გიყვართ, ტკბებით მასთან ერთად გატარებული დროით. აირჩიეთ ადგილი, სადაც ხელისშემშლელი ფაქტორების გარეშე შეძლებთ ბიბლიის კითხვას და დაფიქრდეთ ღვთის სიტყვის შესახებ. ჩვენს მოუცლელ ცხოვრებაში ეს იმ შემთხვევაში მოხდება, თუკი სპეციალურად გამოყოფთ გარკვეულ დროს ღმერთთან ასეთი შეხვედრებისთვის. ძირითადად, დღის დასაწყისი წარმოადგენს ასეთი დროის ყველაზე შესაბამის პერიოდს. დილის ასეთი მომენტები შეიძლება იქცეს კურთხევად მთელი დღისთვის. იყავით მოხერხებულნი. გამოყავით საუკეთესო დრო, რომელიც აუცილებელია თქვენთვის ღმერთთან შესახვედრად ყურადღების გადამტანი ფაქტორების გარეშე და ეცადეთ არ წაართვათ საკუთარ თავს ეს კურთხევები.

ცოცხალ ღმერთთან ლოცვითი ურთიერთობა იმოქმედებს თქვენს ცხოვრებაზე ისე, როგორც სხვა არაფერი. თანდათანობით სულ უფრო მეტად დაემსგავსებით იესოს.

`რამდენად გულმოდგინედ ცდილობთ დროის გამოყოფას უფალთან განმარტოებით ურთიერთობისთვის? როგორ გადის ეს დრო, როგორ გეხმარებათ იგი უკეთესად გააცნობიეროთ ღვთის რეალურობა და სიყვარული?`