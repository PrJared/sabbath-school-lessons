---
title: დანიელი, ნაბუქოდონოსორი და ბაბილონი
date: 02/06/2020
---

2007 წელს ვენის უნივერსიტეტის მეცნიერმა, რომელიც ბრიტანეთის მუზეუმის პროექტზე მუშაობდა, ბაბილონის მეფის ნაბუქოდონოსორის დროინდელი წარწერა აღმოაჩინა. მასზე ამოკვეთილი იყო სახელი "სარსექიმი" - ბაბილონის ერთ-ერთი მთავრის სახელი, რომელიც იერ. 39:3-შია ნახსენები. სარსექიმი არის ერთ-ერთი იმ მრავალი პიროვნებიდან, როგორც მეფეთა, ასევე სხვა ადამიანებს შორის, რომელთაც გააჩნდა ძალაუფლება და რომელთა არსებობაც დანიელისა და ნაბუქოდონოსორის დროს  დადასტურდა არქეოლოგიური აღმოჩენების შედეგად.

`წაიკითხეთ დან. 1 და დან. 2. როგორ არის დაკავშირებული დანიელის ახალგაზრდობაში მიღებული გადაწყვეტილება იმასთან, თუ როგორ გამოიყენა ღმერთმა თავისი მსახური და წინასწარმეტყველი, რათა ისტორიის განმავლობაში ზეგავლენა მოეხდინა მილიონობით ადამიანზე?`

დანიელმა "გულში ჩაიდო" (დან. 1:8) დარჩენილიყო ღმერთის ერთგული: არ გამოეყენებინა ულუფა სამეფო სუფრიდან და თაყვანი არ ეცა სხვა ღმერთისთვის. ეს კარგი თვისებები, რომლებიც ადრეულ ბავშვობაში ჩამოყალიბდა, მის ყოველდღიურ პრაქტიკად იქცა, რაც ძალას აძლევდა მთელი მისი ხანგრძლივი სიცოცხლის განმავლობაში. ამის შედეგი იყო ნათელი აზროვნება, სიბრძნე და გაგება, რომელიც ციდან იყო გარდამოსული.  ეს აღიარეს ნაბუქოდონოსორმა და ბელშაცარმა, ასე რომ დანიელი დააყენეს სამეფოში უმაღლეს თანამდებობაზე. მაგრამ რაც, შესაძლოა, კიდევ უფრო მნიშვნელოვანია: ამან თავად მეფე მიიყვანა მონანიებამდე (იხ. დან. 4:34-37).

ნაბუქოდონოსორი იყო ნაბოპალასარის ძე. მათ ერთად ააშენეს დიდებული ქალაქი, უძველეს სამყაროში განსაცვიფრებელი (იხ. დაბ. 4:30). ქალაქი ბაბილონი იყო უზარმაზარი, მასში იდგა სამასზე მეტი ტაძარი, მდიდრული სასახლე და გარშემორტყმული იყო, დაახლოებით, ოთხი და შვიდი მეტრის სიგანის უზარმაზარი ორმაგი კედლით. კედლებში იდგა რვა მთავარი კარიბჭე, რომელთაც ეწოდებოდათ ბაბილონის მთავარი ღმერთების სახელები. ყველაზე ცნობილი კარიბჭეა იშთარი (ასტარტა), რომელიც გათხრების დროს აღმოაჩინეს გერმანელმა არქეოლოგებმა და აღდგენილია ბერლინის პერგამუსის მუზეუმში. 

დან. 7:4-ში ბაბილონი წარმოდგენილია როგორც ლომი არწივის ფრთებით. მთავარი გზის გასწვრივ, რომელიც ზევით იშთარის კარიბჭისკენ მიემართება, გამოსახულია 120 ლომი. ასევე გათხრების დროს აღმოაჩინეს ქანდაკება უზარმაზარი ლომისა, თავს რომ ესხმის ადამიანს და რომელიც დღესაც ქალაქის გარეთ იმყოფება. ეს ყველაფერი ადასტურებს, რომ ლომი იყო შესაბამისი სიმბოლო დიდებული ბაბილონისთვის. ბიბლიური ისტორია და მისი წინასწარმეტყველური გზავნილი დადასტურდა.

`დან. 1:8 ტექსტი ამბობს, რომ "გულში ჩაიდო"… რას ნიშნავს ეს? რა გადაწყვეტილებები უნდა "ჩაიდოთ გულში" იმასთან დაკავშირებით, თუ რა უნდა გააკეთოთ და რისი გაკეთება არ ღირს?`