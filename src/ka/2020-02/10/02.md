---
title: დავითი, სოლომონი და მონარქია
date: 31/05/2020
---

დავითისა და სოლომონის მმართველობა ისრაელიანთა ისტორიაში წარმოადგენს ოქროს ხანას. მაგრამ რა იქნებოდა, რომ არ ყოფილიყო დავითი და სოლომონი, როგორც აცხადებს ზოგიერთი? რა მოხდებოდა, მათი სამეფო რომ არ ყოფილიყო ასეთი ვრცელი, როგორც აცხადებენ სხვები? დავითის გარეშე არ იქნებოდა იერუსალიმი, ერის დედაქალაქი (იხ. 2მეფ. 5:6-10). დავითის გარეშე არ იქნებოდა ტაძარი, რომელიც ააგო მისმა ვაჟმა, სოლომონმა (3მეფ. 8:17-20). და ბოლოს, დავითის გარეშე არ იქნებოდა მომავალი მესია, რადგან არსებობდა დაპირება, რომ მესია გამოვა დავითის შტოდან (იხ. იერ. 23:5,6; გამოცხ. 22:16). მაშინ ისრაელიანთა ისტორია თავიდან იქნებოდა დასაწერი. მაგრამ ზუსტად ეს ისტორია, იმ სახით, როგორც ბიბლიაშია ჩაწერილი, აყალიბებს ისრაელისა და ეკლესიის უნიკალურ როლსა და დავალებას.

`წაიკითხეთ 1მეფ. 17. რა სახით ანიჭებს უფალი მნიშვნელოვან გამარჯვებას ისრაელს? ვინ გამოიყენა ღმერთმა ამ გამარჯვებისთვის? სად მოხდა ეს გამარჯვება?`


ყურადღება მიაქციეთ 1მეფ. 17:1-3-ში რამდენად ზუსტად არის აღწერილი საფრონტო ხაზის გეოგრაფიული ადგილმდებარეობა. ადგილი ხირბეთ კეიაფა განლაგებულია მთებზე ზუსტად იმ ადგილას, სადაც, მოცემული თავის აღწერის მიხედვით, ისრაელიანთა ბანაკი განლაგდა. იქ ჩატარებულმა ბოლოდროინდელმა არქეოლოგიურმა გათხრებმა გაგვიხსნა საულისა და დავითის დროინდელი მასიური, გამაგრებული საგარნიზონო ქალაქი, რომელიც მდელოს გადმოჰყურებს. აღმოაჩინეს იმ დროის ორი ჭიშკარი. რადგან უძველეს ისრაელში ქალაქთა უმრავლესობას მხოლოდ ერთი ჭიშკარი გააჩნდა, ეს მახასიათებელი დაგვეხმარება ამ ადგილის იდენტიფიცირება მოვახდინოთ როგორც შაყარაიმისა (იხ. 1მეფ. 17:52), რაც ებრაულად ნიშნავს "ორი ჭიშკარი".


თუკი ეს მართლაც ასეა, მაშინ ეს არის უძველესი ბიბლიური ქალაქებიდან პირველი, რომლის იდენტიფიცირებაც დიდი ალბათობით შეგვიძლია. 2008 და 2013 წლებში ნაპოვნი იქნა ორი წარწერა, რომლებიც, როგორც ბევრი თვლის, წარმოადგენს არსებულთა შორის ყველაზე უძველეს ებრაულ წარწერას. მეორე წარწერა ახსენებს სახელს ეშბაყალი, რაც საულის ერთ-ერთ ვაჟს ერქვა (იხ. 1ნეშტ. 9:39).


1993 წელს ქალაქ დანის ჩრდილოეთი ნაწილის გათხრების დროს აღმოაჩინეს მონუმენტური წარწერა, რომელიც დაწერა დამასკოს მეფე ხაზაელმა, რითაც უკვდავჰყო თავისი გამარჯვება "ისრაელის მეფეზე" და "დავითის სახლის" მეფეზე. იმეორებს რა გამონათქვამს, რომლითაც ბიბლიაში დავითის დინასტიაა აღწერილი, ეს წარწერა კიდევ ერთ ნათელ არქეოლოგიურ მოწმობად იქცა, რომ დავითი სინამდვილეში არსებობდა ისტორიაში ზუსტად ისე, როგორც ეს ბიბლიაშია ნათქვამი.


`დავითი მეფე რეალობაში რომ არ არსებულიყო, რა შედეგი მოჰყვებოდა ამას ჩვენი რწმენისთვის?`