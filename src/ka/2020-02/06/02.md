---
title: ვარაუდები
date: 03/05/2020
---

`წაიკითხეთ ლუკ. 24:36-45. რამ შეუშალა ხელი მოწაფეებს, რომლებიც კარგად იცნობდნენ წმიდა წერილს, დაენახათ ღვთის სიტყვის ჭეშმარიტი მნიშვნელობა, მაშინაც კი, როცა მათ თვალწინ ხდებოდა ბიბლიაში ნაწინასწარმეტყველები მოვლენები?`

არავინ მიმართავს წმიდა წერილის ტექსტს სუფთა გონებით. თითოეული ადამიანი, ბიბლიის თითოეული მკვლევარი მას თავისი ცხოვრებისეული გამოცდილების პრიზმიდან აღიქვამს, რაც აუცილებლად ახდენს ზეგავლენას განმარტების პროცესზე. მოწაფეებსაც კი გააჩნდათ საკუთარი იდეები იმასთან დაკავშირებით, თუ ვინ იყო მესია და რა უნდა გაეკეთებინა, რადგან ემყარებოდნენ იმ დროში არსებულ მოლოდინებს. მათი რწმენა აბრკოლებდათ უფრო კარგად გაეგოთ ბიბლიური ტექსტი, რაც ხსნის იმას, თუ რატომ უგებდნენ ასე ხშირად არასწორად იესოს და მოვლენებს, რომლებიც ეხებოდა მის ცხოვრებას, სიკვდილსა და აღდგომას.

თითოეულ ჩვენგანს ამ წუთისოფელის შესახებ (რეალობის შესახებ, ღმერთის შესახებ და ა. შ.) გააჩნია საკუთარი შეხედულებების ნაკრები, რომელთა საფუძველზეც არაცნობიერად გამოგვაქვს განსაზღვრული დასკვნები ბიბლიის განმარტების დროს. მაგალითად, თუკი ადამიანი კატეგორიულად უარყოფს ღმერთის ნებისმიერ ზებუნებრივ ჩარევას, მაშინ იგი არ აღიქვამს წმიდა წერილს როგორც ღმერთის ქმედებების ჭეშმარიტ და მართალ აღწერას ისტორიაში, არამედ განმარტავს მას სრულიად განსხვავებულად, ვიდრე ის, ვინც აღიარებს ზებუნებრიობის რეალობას.

ბიბლიის მკვლევარები სრულად ვერ ემიჯნებიან თავიანთ წარსულს, გამოცდილებებს, გარშემომყოფ იდეებს, მიკერძოებულ გაგებებსა და აზრებს. შეუძლებელია მივაღწიოთ სრულ ნეიტრალიზმს ან აბსოლუტურ ობიექტურობას. ბიბლიის შესწავლა და თეოლოგიური გამოკვლევები ყოველთვის მიმდინარეობს სამყაროს ბუნებისა და ღმერთის ბუნების შესახებ არსებული ვარაუდების ფონზე.

მაგრამ კეთილი უწყება იმაში მდგომარეობს, რომ სულიწმიდას შეუძლია გააფართოოს და გამოასწოროს ჩვენი შეზღუდული შეხედულებები და ვარაუდები, როცა ბიბლიის სიტყვებს ვკითხულობთ გახსნილი გონებითა და სუფთა გულით. წმიდა წერილი ყოველთვის ადასტურებს, რომ სრულიად განსხვავებული წარმოშობის ადამიანებს შეეძლოთ შეეცნოთ  ღვთის სიტყვა და რომ სულიწმიდა გვარიგებს "სრულ ჭეშმარიტებაში" (იოან. 16:13).

`როგორია თქვენი პირადი წარმოდგენები სამყაროს შესახებ? როგორ შეგიძლიათ დაუმორჩილოთ ისინი ღვთის სიტყვას, რათა უფრო ჰარმონიულად შეეწყონ ბიბლიურ სწავლებას?`