---
title: ბიბლია და კულტურა
date: 05/05/2020
---

`წაიკითხეთ საქმე. 17:16-32. აქ პავლე ცდილობდა სახარების უწყება წარმოეჩინა ახალ კონტექსტში - ბერძნული კულტურის ფილოსოფიის კონტექსტში. როგორ ზემოქმედებს სხვადასხვა იდეების მნიშვნელობის შეფასებაზე განსხვავებული კულტურული გარემოება?`

ახლო აღმოსავლეთის კულტურის ცოდნა შეიძლება დაგვეხმაროს ზოგიერთი ბიბლიური ნაწყვეტის გაგებაში. "მაგალითად, ებრაულ კულტურაში ადამიანს პასუხისმგებლობა ეკისრებოდა იმ ქმედების გამო, რომელიც შესაძლებელია პირადად არ ჩაუდენია, მაგრამ დაუშვა მისი აღსრულება. ამიტომ წმიდა წერილის ავტორები გარკვეულ შემთხვევებში მიდრეკილნი არიან ღმერთს მიაწერონ აქტიური ქმედებები, იმ დროს, როცა დასავლური მენტალიტეტის მქონე ადამიანი იტყოდა "ღმერთმა დაუშვა" ან "ღმერთს ხელი არ შეუშლია იმისთვის, რაც მოხდა", მაგალითად, ფარაონის გულის გაქვავებაში" (ოფიციალური განცხადებები, რეკომენდაციები და მეშვიდე დღის ადვენტისტთა ეკლესიის სხვა საბუთები, გვ. 313).

`კულტურა ასევე წამოჭრის ჰერმენევტიკის ზოგიერთ მნიშვნელოვან საკითხს. შეზღუდულია თუ არა ბიბლია კულტურით, რომელშიც დაიწერა, ეკუთვნის თუ არა იგი მხოლოდ ამ კულტურას? თუ ღვთის უწყება, რომელიც მოგვეცა გარკვეულ კულტურაში, სცდება ამ კულტურის ჩარჩოებს და მიმართულია ყველა ადამიანისკენ? რა ხდება, თუკი ვინმეს პირადი კულტურული გამოცდილება იქცევა ბიბლიის განმარტების საფუძვლად და ლაკმუსის ქაღალდად?`

საქმე. 17:26-ში პავლე მოციქული გამოხატავს საინტერესო შეხედულებას რეალობაზე, რასაც ხშირად ვერ ამჩნევენ ამ ტექსტის კითხვისას. იგი ამტკიცებს, რომ ღმერთმა ყველა წარმოშვა ერთი სისხლისგან. თუმცა ვცხოვრობთ განსხვავებულ კულტურაში, მაინც, თუ ბიბლიური ენით ვისაუბრებთ, არის რაღაც, რაც ყველა ადამიანს აერთიანებს, მიუხედავად მათი კულტურული განსხვავებულობისა, იმიტომ რომ ღმერთი მთელი კაცობრიობის შემოქმედია. ჩვენი ცოდვილი მდგომარეობა და ხსნაში საჭიროება არ შემოიფარგლება ერთი კულტურით. ყველას გვჭირდება ხსნა, რაც იესო ქრისტეს სიკვდილისა და აღდგომის საშუალებით მოგვეცა. 

თუმცა ღმერთმა ჭეშმარიტება გაუცხადა კონკრეტულ თაობებს წარსულში, მაგრამ მან იზრუნა იმაზე, რომ მომავალმა თაობამ, როცა წაიკითხავს წმიდა წერილს, გაიგოს, რომ ამ ჭეშმარიტებებს არ გააჩნია ეროვნული, გეოგრაფიული და დროითი შეზღუდვები.

შედარების მიზნით დაფიქრდით ალგებრაზე, რომელიც პირველად გამოიგონეს ბაღდადში ახ. წ. IX საუკუნეში. ნიშნავს თუ არა ეს იმას, რომ მათემატიკის ამ განშტოების პრინციპები შეზღუდულია მხოლოდ იმ დროითა და ადგილით? რა თქმა უნდა, არა.

იგივე პრინციპია გამოყენებული ღვთის სიტყვის ჭეშმარიტებებისთვის. თუმცა ბიბლია დიდი ხნის წინ დაიწერა კულტურებში, რომლებიც ძლიერ განსხვავდება ჩვენგან, მისი ჭეშმარიტებები ისევე გვეკუთვნის, როგორც იმ ადამიანებს, რომლებისთვისაც იყო განკუთვნილი.