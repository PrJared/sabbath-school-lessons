---
title: ჩვენი ცოდვილი და დაცემული ბუნება
date: 06/05/2020
---

`წაიკითხეთ იოან. 9:39-41; 12:42,43. რა უშლიდა ხელს ამ ნაწყვეტში მოხსენებულ ადამიანებს, მიეღოთ ბიბლიური უწყების ჭეშმარიტება? რა გამაფრთხილებელი სიტყვები შეგვიძლია მივიღოთ ამ ისტორიიდან?`

ადვილია დამცირებით გახედო უკან რელიგიურ ლიდერებს, რომლებმაც უარყვეს იესო, მიუხედავად მისი ღვთაებრიობის დამაჯერებელი მტკიცებულებებისა. მაგრამ თავად ჩვენ ფრთხილად უნდა ვიყოთ, რომ არ გამოვამჟღავნოთ მსგავსი დამოკიდებულება ღვთის სიტყვის მიმართ.

ეჭვგარეშეა, ცოდვამ რადიკალურად შეცვალა და დაანგრია ჩვენი ურთიერთდამოკიდებულება ღმერთთან. ცოდვას მოაქვს დანაკლისი მთელი კაცობრიობისთვის. იგი ასევე ზეგავლენას ახდენს ჩვენს უნარზე განვმარტოთ წმიდა წერილი. და არა მხოლოდ იმის გამო, რომ ადამიანის აზროვნების პროცესი გვიბიძგებს ცოდვილი აზრებისკენ, არამედ თავად აზრებიც და გონებაც გაუკუღმართებულია ცოდვით და, ამგვარად, დახშულია ღვთის ჭეშმარიტებებისთვის. ჩვენს აზროვნებაში შეგვიძლია ვიპოვოთ ამ გაუკუღმართებულობის კვალი, მაგალითად, როგორიცაა: სიამაყე, თავის მოტყუება, ეჭვები და დაუმორჩილებლობა.

ამაყი ადამიანი თავს ღმერთზე და მის სიტყვაზე მაღლა აყენებს. და ეს ყველაფერი იმიტომ, რომ სიამაყე განმმარტებელს აიძულებს გადაჭარბებით შეაფასოს ადამიანთა დასკვნების მნიშვნელობა და მათ წარმოაჩენს ჭეშმარიტების საბოლოო საზომად. ასეთი დამოკიდებულება აკნინებს წმიდა წერილის ღვთაებრივ ავტორიტეტს.

ზოგიერთი ადამიანი მიდრეკილია ყური უგდოს მხოლოდ იმ იდეებს, რომლებიც მიმზიდველია მათთვის, თუნდაც ისინი ეწინააღმდეგებოდნენ ღვთის გაცხადებულ ნებას. ღმერთმა გაგვაფრთხილა საკუთარი თავის მოტყუების საშიშროების შესახებ (იხ. გამოცხ. 3:17). ცოდვას ასევე მივყავართ ეჭვებთან, რომლებიც გვარყევს და ვკარგავთ რწმენას ღვთის სიტყვის მიმართ. თუ ადამიანი ეჭვობს, მაშინ ბიბლიური ტექსტის შესწავლის დროსაც კი ვერ შეიძენს სიცხადეს და გარკვეულობას. ეჭვიანი ადამიანი საკუთარ თავს ისეთ მდგომარეობაში აყენებს, როცა იწყებს განსჯას, თუ რა არის ბიბლიაში მისაღები და რა - მიუღებელი, ასეთი პოზიცია ძალიან საშიშია.

ამის ნაცვლად ბიბლიას უნდა მივუდგეთ რწმენითა და მორჩილებით და არა ეჭვითა და კრიტიკით. სიამაყე, თავის მოტყუება და ეჭვი ადამიანს აშორებს ღმერთისგან და ბიბლიისგან, მას დაუმორჩილებლობის გზაზე აყენებს და მიჰყავს იგი სურვილამდე, რომ არ დაემორჩილოს წმიდა წერილში გაცხადებულ ღვთის ნებას.

`გამოგიცდიათ თუ არა საკუთარ თავზე შინაგანი ბრძოლის მდგომარეობა ჭეშმარიტებასთან, რომლის შესახებაც ბიბლიიდან გაიგეთ და რომელიც ნათლად მიგითითებდათ, რომ საჭირო იყო გაგეკეთებინათ ის, რისი გაკეთებაც არ გინდოდათ? რით დასრულდა ბრძოლა და რა ისწავლეთ ამ გამოცდილებიდან?`