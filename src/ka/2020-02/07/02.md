---
title: წმიდა წერილების გაგება
date: 10/05/2020
---

`წაიკითხეთ 2ტიმ. 3:16,17. რა მიზნით მოგვეცა ბიბლია?`

ბიბლია დაიწერა, რათა გაცხადებულიყო ის, რაც ღმერთმა ისტორიაში მოიმოქმედა, რათა გამჟღავნებულიყო დაცემული კაცობრიობის გამოსყიდვის გეგმა, აგრეთვე ადამიანთა დასარიგებლად ნებისმიერ სიმართლეში. უფალმა გადაწყვიტა ამ ყველაფრის გადმოცემა ადამიანის ენაზე, თავისი აზრები და იდეები გახადა ხილული, გადმოსცა ისინი ადამიანის სიტყვებით. ეგვიპტის მონობიდან ისრაელიანთა გათავისუფლების შემდეგ, უფალმა აირჩია ებრაელი ერი, რათა გადმოეცა თავისი უწყება მათ მშობლიურ ენაზე (ებრაულსა და არამეულზე).

ბერძნული კულტურის წარმოშობამ ახალი შესაძლებლობები აღმოაჩინა, რაც საშუალებას იძლეოდა ადამიანებამდე ახალი აღთქმა მიეტანა ბერძნულ ენაზე, რომელიც ფართოდ იყო გავრცელებული იმ დროს (ახალი აღთქმის დაწერის დროისთვის უკვე არსებობდა ძველი აღთქმის ბერძნული თარგმანი). ქრისტეს სიკვდილის შემდეგ ბერძნულმა ენამ მოციქულებს და ადრეულ ეკლესიას საშუალება მისცა უწყება გაევრცელებინათ პალესტინის საზღვრებს მიღმა ახალი მისიონერული მოშურნეობით. მოგვიანებით იოანე მოციქულმა "დაამოწმა ღვთის სიტყვა და იესო ქრისტეს მოწმობა და, რაც იხილა" (გამოცხ. 1:2). ამგვარად, ბიბლია საუბრობს შთაგონებული "მოწმობის" მემკვიდრეობითობაზე ბიბლიის პირველი ავტორიდან ბოლომდე.

`წაიკითხეთ რჯლ. 32:46,47. რატომ იყო ისრაელიანთა შვილებისთვის ასეთი მნიშვნელოვანი აღესრულებინათ "ამ რჯულის ყოველი სიტყვა" ან თორა (თორა - ებრ. "დარიგება, სწავლება")? როგორ ახანგრძლივებს ღვთის სიტყვა ჩვენს დღეებს? რას ნიშნავს ეს ჩვენთვის დღეს?`

ზოგიერთ ადამიანს თავის მშობლიურ ენაზე გააჩნია ბიბლიის თარგმანის რამდენიმე ვარიანტი. სხვებს გააჩნიათ მხოლოდ ერთი ან წმიდა წერილის მხოლოდ მცირე ნაწილის თარგმანი. მაგრამ მიუხედავად თარგმანების ხელმისაწვდომი რაოდენობისა, მნიშვნელოვანია ვაფასებდეთ ბიბლიას, როგორც ღვთის სიტყვას, და ვემორჩილებოდეთ მის სწავლებას.

`რატომ არ იქნება არასოდეს "ფუჭი" (რჯლ. 32:47) ღვთის სიტყვისადმი მორჩილება და ჩვენი შვილების ბიბლიურ ჭეშმარიტებაში დარიგება?`