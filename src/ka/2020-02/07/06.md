---
title: წიგნები და მათი უწყებები
date: 14/05/2020
---

წმიდა წერილის ყველაზე დიდი ნაწილები - ეს არის ბიბლიის წიგნები. ბიბლიის წიგნები სხვადასხვა მიზნითა და სხვადასხვა გარემოებაში დაიწერა. ზოგიერთი იყო წინასწარმეტყველური უწყება, სხვები იყო ლოცვებისა და სადიდებელ საგალობელთა კრებული, როგორც ფსალმუნების წიგნი. ბიბლიის წიგნებს შორის არის ისტორიული წიგნებიც (მაგალითად, მესამე და მეოთხე მეფეთა), ასევე წერილები, რომლებიც სხვადასხვა ეკლესიისადმი გაგზავნილი ეპისტოლეებია (მაგალითად, პავლე მოციქულის წერილები). ბიბლიის წიგნები მრავალფეროვანია.

როცა ვცდილობთ გავიგოთ წიგნის მნიშვნელობა და უწყება, მნიშვნელოვანია ჯერ გავეცნოთ მის ავტორს და დაწერის გარემოებებს. ბიბლიის ბევრი წიგნის ავტორზე თავად ბიბლიაშია მოხსენებული. მაგალითად, ძველი აღთქმის პირველი ხუთი წიგნის ავტორი მოსეა (იხ. იესო. 8:31,32; 3მეფ. 2:3; 4მეფ. 14:6; 21:8; ეზრ. 6:18; ნეემ. 13:1; დან. 9:11-13; მალ. 4:4). ეს დაადასტურეს იესომაც (იხ. მარკ. 12:26; იოან. 5:46,47; 7:19) და მოციქულებმაც (იხ. საქმე. 3:22; რომ. 10:5). ბიბლიის ზოგიერთი წიგნის ავტორი არ არის მითითებული. მაგალითად, არ ვიცით ესთერის, რუთისა და ისტორიულ წიგნთა უმრავლესობის (მეფეთა და ნეშტთა წიგნები) ავტორები.

`წაიკითხეთ დაბ. 15:1-5 და დაბ. 22:17,18. რა მნიშვნელობა აქვს თქვენთვის იმ ფაქტს, რომ ეს წიგნები დაწერა მოსემ?`

გამოსვლის წიგნიდან მეორე რჯულის წიგნებამდე დაწერა მოსემ, რა თქმა უნდა, ეგვიპტიდან გამოსვლის შემდეგ. მაგრამ რადგან დაბადების წიგნი ღვთის საქმეების ფუნდამენტური ისტორიაა სამყაროს შექმნიდან პატრიარქებამდე, ლოგიკურია ვივარაუდოთ, რომ ეს წიგნი დაიწერა გამოსვლის წიგნამდე.

"დრო გადიოდა. მოსე დაჰყვებოდა ფარას უდაბურ ადგილებში და ფიქრობდა თავისი ხალხის გასაჭირზე. იხსენებდა ღმერთის მიერ მისი მამებისადმი გამოვლენილ წყალობას, რჩეული ხალხის მემკვიდრეობად დატოვებულ აღთქმას და დღედაღამ განუწყვეტლივ ლოცულობდა ისრაელისათვის. ზეციერი ანგელოზები იყვნენ მასთან მუდამ. სულიწმიდის კარნახით აქ დაწერა მან დაბადების წიგნი" (ე. უაითი. პატრიარქები და წინასწარმეტყველები, გვ. 251).

დაბადების წიგნი მოგვითხრობს არა მხოლოდ ჩვენი წარმოშობის ისტორიას, არამედ ხსნის გეგმის შესახებაც ანუ იმის შესახებ, თუ რა სახით გამოისყიდის ღმერთი ცოდვით დაცემულ კაცობრიობას. ეს გეგმა კიდევ უფრო ნათელი ხდება, როცა ღმერთი აბრაამს უდებს აღთქმას, რომელიც შეიცავს დაპირებას წარმოშვას მისგან დიდებული ერი და შთამომავლობა, რომლებიც იქნებიან "როგორც ცის ვარსკვლავები, როგორც ქვიშა ზღვის პირას" (დაბ. 22:17).

`კიდევ რა დიდებულ ჭეშმარიტებებს, რომელთა შესახებაც ვერ გავიგებდით სხვა გზით, გვასწავლის დაბადების წიგნი? რას გვეუბნება ეს ღვთის სიტყვის მნიშვნელობაზე ჩვენი რწმენისთვის?`