---
title: გამეორება, მტკიცე ფრაზები და მათი მნიშვნელობა
date: 12/05/2020
---

ებრაულ აზროვნებაში არსებობს რიგი საშუალებებისა იდეა გამოხატონ ისე, რომ გააძლიერონ და ხაზი გაუსვან მის მნიშვნელობას. ძველ ებრაულ ორიგინალში, ევროპული ენებისგან განსხვავებით, არ არსებობს სასვენი ნიშნები, ამიტომ ენის სტრუქტურაში წარმოიქმნა გადმოსაცემი იდეის გამაძლიერებელი სხვა ხერხები.

`წაიკითხეთ დაბ. 1:26,27 და ეს. 6:1-3. რომელი სიტყვები მეორდება ამ ნაწყვეტებში? როგორ ფართოვდება ამ გამეორებადი სიტყვების მნიშვნელობა იმ სხვა გაგებების დახმარებით, რომლებიც შემოტანილია გამეორების დახმარებით?`

ერთ-ერთი საშუალება, რომლითაც ებრაელ ავტორს შეეძლო ხაზი გაესვა ღმერთის განსაზღვრული ატრიბუტისთვის, იყო აზრის სამჯერ გამეორება. როცა შექმნის შესახებ ისტორია უახლოვდება ღვთის შემოქმედებითი საქმიანობის კულმინაციას, ტექსტი ხაზს უსვამს შექმნილი ადამიანების განსაკუთრებულ სტატუსს. სიტყვა "ბარა" ("შექმნა") გამოიყენება მხოლოდ სიტყვა "ღმერთი"-სთან ერთად. ეს ნიშნავს იმას, რომ მხოლოდ ღმერთს შეუძლია შექმნას რაიმე ახალი და არ დაეყრდნოს რაიმე არსებულს. კიდევ ერთხელ წავიკითხოთ ტექსტი, რომელიც აღწერს ადამიანის შექმნას: "და შექმნა ღმერთმა ადამიანი თავის ხატად - ღვთის ხატად შექმნა იგი. და შექმნა  ისინი მამაკაცად და დედაკაცად" (დაბ. 1:27). ყურადღება მიაქციეთ სიტყვის "შექმნა" სამჯერ გამეორებას. მოსემ ამგვარად ხაზი გაუსვა იმას, რომ ადამიანი შექმნა ღმერთმა და, ამავდროულად, იგი შექმნილია "მის ხატად". მას სურდა ამ ჭეშმარიტებების გამოყოფა.

ესაიას ხილვაში სერაფიმები იმეორებენ სიტყვებს "წმიდაა, წმიდაა, წმიდაა უფალი ცაბაოთი!" (ეს. 6:3). აქ ხაზი ესმევა სიწმიდეს დიდებული ღმერთისა, ვისი თანდასწრებაც აღავსებს ტაძარს. ეს სიწმიდე ასევე შეგვიძლია დავინახოთ ესაიას სიტყვებში, როცა იგი ყოვლაძლიერი ღმერთის თანდასწრებაშია: "ვაიმე! დავიღუპე." ისეთმა წინასწარმეტყველმაც კი, როგორიც ესაიაა, როცა პირისპირ შეხვდა ღვთის სიწმიდესა და ხასიათს, თავი უღირსად იგრძნო. ამგვარად, უკვე აქ, დიდი ხნით ადრე, სანამ პავლე აღწერდა ადამიანის ცოდვილ მდგომარეობასა და საჭიროებას მხსნელში (იხ. რომ. 1-3), ვპოულობთ დაცემული ადამიანის ბუნების აღწერას წინასწარმეტყველ ესაიას გამოცდილებასა და პიროვნებაში.

დანიელის წიგნის მე-3 თავში ვხედავთ ფრაზის "კერპი, რომელიც გააკეთა ნაბუქოდონოსორმა" (დან. 3:1,2,3,5,7,12,14,15,18) გამეორებას (სხვადასხვა ვარიაციაში). მოცემული ფრაზა და მისი ვარიაციები ამ თავში მეორდება ათჯერ, რათა დაუპირისპიროს ნაბუქოდონოსორის ქმედებები ღმერთის მიერ გამოგზავნილ სიზმარში ნაჩვენებ კერპს (იხ. დან. 2:31-45). აქ ხაზი ესმევა ადამიანის სურვილს გახდეს ღმერთი, რომელსაც თაყვანს უნდა სცემდნენ ნაცვლად ერთადერთი ჭეშმარიტი ღმერთისა, რომელიც ღირსია თაყვანისცემის.