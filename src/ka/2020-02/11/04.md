---
title: მომცრო რქის დადგენა
date: 09/06/2020
---

`ასწლეულების განმავლობაში პროტესტანტი რეფორმატორები დან. 7 და 8-დან მომცრო რქას განმარტავდნენ როგორც რომაულ-კათოლიკური ეკლესიის სიმბოლოს. რატომ?`

`წაიკითხეთ დან. 7:1-25; 8:1-13. მომცრო რქის რა საერთო მახასიათებლებს ვპოულობთ ორივე თავში? როგორ შეგვიძლია გავიგოთ, თუ რა ხელისუფლებაა ეს?`

მომცრო რქის შვიდი საერთო მახასიათებელი მოგვეპოვება დანიელის წიგნის მე-7 და მე-8 თავებში: 1) ორივე თავში ეს ძალაუფლება აღწერილია როგორც რქა; 2) იგი დევნის სხვებს (იხ. დან. 7:21,25; 8:10,24); 3) იგი აღამაღლებს საკუთარ თავს და გმობს ღმერთს (იხ. დან. 7:8,20,25; 8:10,11,25); 4) მისი ქმედებები მიზანმიმართულია ღვთის ხალხზე (იხ. დან. 7:25; 8:24); 5) ორივე თავში მისი ქმედებები შეზღუდულია განსაზღვრული დროითი პერიოდებით (იხ. დან. 7:25; 8:13,14); 6) იგი არსებობს დროის აღსასრულამდე (იხ. დან. 7:25,26; 8:17,19); 7) იგი დაიქცევა ზებუნებრივი სახით (იხ. დან. 7:11,26; 8:25).

ისტორია განსაზღვრავს პირველ სამეფოს - ბაბილონი (იხ. დან. 2:38), მეორე  - მიდიისა და სპარსეთის (იხ. დან. 8:20) და მესამე - იავანის (საბერძნეთის) (იხ. დან. 8:21). ისტორია პირდაპირ მიგვითითებს, რომ ამ მსოფლიო იმპერიებს მოჰყვება რომი. 

დანიელის მეორე თავში რკინა, რომელიც წარმოადგენს რომს, არსებობას განაგრძობს კერპის ტერფებშიც, სადაც რკინა შერეულია თიხასთან დროის აღსასრულამდე. დანიელის წიგნის მე-7 თავიდან მომცრო რქა ჩნდება მეოთხე მხეციდან, მაგრამ რჩება მის ნაწილად.

რომელი ძალაუფლება წარმოიშვა რომისგან და გააჩნია პოლიტიკურ-რელიგიური ზეგავლენა, სულ მცირე, 1260 წლის განმავლობაში (იხ. დან. 7:25)? ერთადერთი ძალაუფლება შეესაბამება ისტორიასა და წინასწარმეტყველებას – პაპობა. პაპობამ ძალაუფლება მოიპოვა ათ ბარბაროსულ ტომს შორის და ძირფესვიანად ამოძირკვა სამი მათგანი (იხ. დან. 7:24). იგი "განსხვავებული იქნება პირველთაგან" (დან. 7:24), რაც მიუთითებს მის უნიკალურობაზე სხვა ბარბაროსულ ტომებთან შედარებით. პაპობა წარმოთქვამდა "უზენაესის წინააღმდეგ სიტყვებს" (დან. 7:25) და "ამ მხედრობის მთავრამდე გაიზარდა" (დან. 8:11), მიისაკუთრა იესოს შუამდგომლური როლი და ჩაანაცვლა რომის პაპით. პაპობამ აღასრულა წინასწარმეტყველება "უზენაესის წმიდებს შეავიწროებს" (დან. 7:25) და "მიწაზე დასცა მხედრობის ნაწილი" (დან. 8:10) კონტრრეფორმაციის დროს, როცა ანადგურებდა პროტესტანტებს. პაპობა "განიზრახავს დროთა და რჯულის შეცვლას" (დან. 7:25), რადგან ათი მცნებიდან ამოიღო მეორე მცნება და შაბათი შეცვალა კვირადღით.

`დან. 2, 7 და 8-ში საბერძნეთის შემდეგ აღდგება ერთადერთი ძალაუფლება, რომელიც არსებობს დროის აღსასრულამდე. თანამედროვეობაში რომის პაპობის სახით წარმოდგენილი ძალაუფლების გარდა კიდევ რომელი ძალაუფლება შეიძლება შეესაბამებოდეს წინასწარმეტყველებას? შეიძლება ეს უწყება პოლიტიკურად არაკორექტული იყოს, რატომ წარმოადგენს იგი სამი ანგელოზის უწყების მნიშვნელოვან ნაწილს და, აქედან გამომდინარე, თანამედროვეობისთვის ჭეშმარიტების მნიშვნელოვან შემადგენელს?`