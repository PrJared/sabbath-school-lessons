---
title: პრინციპი "ერთი დღე ერთი წლისთვის"
date: 08/06/2020
---

ისტორიზმის ერთ-ერთ ინტერპრეტირებულ გასაღებს წარმოადგენს პრინციპი "ერთი დღე ერთი წლისთვის". მრავალი ღვთისმეტყველი ასწლეულების განმავლობაში გამოიყენებდა ამ პრინციპს დანიელისა და გამოცხადების წიგნების წინასწარმეტყველურ დროებთან დაკავშირებით. მათ ეს პრინციპი ამოიღეს წმიდა წერილის რამდენიმე საკვანძო ტექსტიდან და თავად წინასწარმეტყველებათა უშუალო კონტექსტიდან.

`წაიკითხეთ რიცხ. 14:34 და ეზეკ. 4:6. როგორ აყალიბებს ღმერთი პრინციპს "ერთი დღე ერთი წლისთვის"?`

ამ ტექსტებში შეგვიძლია ცხადად დავინახოთ პრინციპის "ერთი დღე ერთი წლისთვის" იდეა. მაგრამ როგორ შეგვიძლია განვმარტოთ ამ პრინციპის გამოყენება ზოგიერთ დროსთან დაკავშირებული წინასწარმეტყველების განსამარტავად: დან. 7:25; დან. 8:14; გამოცხ. 11:2,3; 12:6,14; 13:5?

დანიელისა და გამოცხადების წინასწარმეტყველებებში სამი ელემენტი განაპირობებს პრინციპის "ერთი დღე ერთი წლისთვის" გამოყენებას: სიმბოლოთა გამოყენება, ხანგრძლივი დროითი პერიოდები და დროთა პერიოდების სპეციფიკური ჩამოყალიბება.

პირველ რიგში, სიმბოლური ბუნება ცხოველებისა და რქებისა, რომლებიც სამეფოებს წარმოადგენს, გულისხმობს, რომ დროითი პერიოდებიც სიმბოლურად უნდა აღვიქვათ. ცხოველები და რქები არ უნდა აღვიქვათ პირდაპირ. ისინი რაიმეს სიმბოლოებს წარმოადგენენ. აქედან გამომდინარე, თუკი წინასწარმეტყველების დანარჩენი ნაწილი სიმბოლურია და არა პირდაპირი, მაშინ დროთა წინასწარმეტყველება უნდა აღვიქვათ თუ არა პირდაპირ? პასუხი ნათელია: არა.

მეორე მხრივ, წინასწარმეტყველებაში ნაჩვენები ბევრი მოვლენა და სამეფო ფარავს დროით მონაკვეთს რამდენიმე ასწლეულის სიგრძით, რაც შეუძლებელი იქნებოდა, თუკი მათი აღმწერი დროითი წინასწარმეტყველებები პირდაპირ აღიქმებოდა. როცა გამოიყენება პრინციპი "ერთი დღე ერთი წლისთვის", მაშინ ყველა მოვლენა საოცარი სიზუსტით ერგება დროს, რაც შეუძლებელი იქნებოდა წინასწარმეტყველებათა პირდაპირი გაგების შემთხვევაში.

და ბოლოს, სპეციფიური ფორმულირება, რომელიც გამოიყენება ამ დროითი პერიოდების აღსაწერად, გულისხმობს სიმბოლურ განმარტებას. ის, თუ ამ წინასწარმეტყველებებში რა სახით არის აღწერილი დრო (მაგალითად, დან. 8:14-ში "2300 საღამო და დილა"), არ წარმოადგენს დროის აღწერის ჩვეულებრივ საშუალებას, რაც კვლავ გულისხმობს დროითი წინასწარმეტყველებების სიმბოლურ და არა პირდაპირ განმარტებას.

`წაიკითხეთ დან. 9:24-27-ში წინასწარმეტყველება 70 შვიდეულის შესახებ. თუკი ვივარაუდებთ, რომ "იერუსალიმის აღდგენისა და აშენების ბრძანების გამოსვლიდან ცხებულამდე" (დან. 9:25) გაივლის 69 რეალური კვირა, ანუ მხოლოდ ერთი წელიწადი, ოთხი თვე და ერთი კვირა, მაშინ წინასწარმეტყველება აზრს მოკლებული იქნება, ასე არ არის? მაგრამ რა შედეგამდე მივალთ, თუკი გამოვიყენებთ ბიბლიურ პრინციპს "ერთი დღე ერთი წლისთვის" და 70 შვიდეული აღნიშნავს 490 წელიწადს?`