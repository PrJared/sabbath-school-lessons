---
title: დედამიწა ბრტყელია?
date: 24/05/2020
---

მიღებულია ჩავთვალოთ, რომ უძველეს სამყაროში სწამდათ: დედამიწა ბრტყელია. თუმცა იმ დროის ბევრ ადამიანს სხვადასხვა მიზეზით ესმოდა, რომ დედამიწა მრგვალია. თუმცა ზოგიერთი დღესაც აგრძელებს იმის გამოცხადებას, რომ თითქოს ბიბლია ასწავლის: დედამიწა ბრტყელია.

`წაიკითხეთ გამოცხ. 7:1; 20:7,8. რა არის ამ მუხლების კონტექსტი? აცხადებენ ისინი თუ არა, რომ დედამიწა ბრტყელია?`

იოანე, ამ ტექსტების ავტორი, აცხადებს ბოლო დროსთან დაკავშირებულ წინასწარმეტყველებას, აღწერს ზეციურ ოთხ ანგელოზს, რომლებიც იდგნენ "მიწის ოთხ მხარეს… რომელთაც ეპყრათ მიწის ოთხი ქარი" (გამოცხ. 7:1). იგი სიტყვას "ოთხი" იმეორებს სამჯერ, რათა დააკავშიროს ანგელოზები სამყაროს ოთხ მხარესთან.

ანუ იგი იყენებს მხატვრულ გამოთქმას, როგორც ჩვენ დღეს, როცა ვამბობთ, მაგალითად, "მზე ჩავიდა" ან ქარი "ამოდის აღმოსავლეთიდან". თუკი ვიწყებთ მტკიცებას ამ წინასწარმეტყველური ტექსტების პირდაპირი განმარტებისა, მაშინ, როცა კონტექსტი მიგვითითებს ჩრდილოეთის, სამხრეთის, დასავლეთისა და აღმოსავლეთის სიმბოლოზე, ეს ნიშნავს იმას, რომ ამოვგლიჯოთ ეს ტექსტები კონტექსტიდან და ჩავდოთ მათში ჩვენი აზრი. ბოლოს და ბოლოს, როცა იესომ თქვა: "ვინაიდან გულიდან ამოდის: ბოროტი, ზრახვანი, მკვლელობანი, მრუშობანი, მეძაობანი, ქურდობანი, ცრუმოწმობანი, გმობანი" (მათ. 15:19), იგი არ საუბრობდა ადამიანის ფიზიოლოგიაზე, ანუ პირდაპირი გაგებით ადამიანის გულზე. იგი გამოიყენებდა ხატოვან გამონათქვამს, რომ ესწავლებინა ზნეობრივი გაკვეთილი. 

`წაიკითხეთ იობ. 26:7-10 და ეს. 40:21,22. როგორ არის აღწერილი ამ ნაწყვეტებში დედამიწა?`

იობ. 26:7-ში დედამიწა აღწერილია როგორც სივრცეში დაკიდული: "მან განავრცო ჩრდილოეთი სიცარიელეზე, არარაობაზე დაჰკიდა დედამიწა". დედამიწა არის "წრე" ან სფერო (იხ. იობ. 26:10 "ზედაპირზე წრე შემოავლო"). ხოლო ეს. 40:22-ში ნათქვამია: "ის არის, ვინც დედამიწის წრეზე ზის და მისი მცხოვრებნი კალიასავით არიან მის წინაშე. მან გადაჭიმა ცა ფარდასავით და გაშალა საცხოვრებლად, როგორც კარავი".

`თავი წარმოიდგინეთ ვინმეს ადგილას, ვინც ათასობით წლის წინ ცხოვრობდა. როგორ დაუმტკიცებდით, რომ დედამიწა მრგვალია და იგი მოძრაობს? თუ უფრო დამაჯერებლად ჩათვლიდით, რომ იგი ბრტყელია და უძრავი? როგორ დაამტკიცებდით თქვენს შეხედულებას?`