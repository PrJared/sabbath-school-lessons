---
title: სიტყვის გარდამქნელი ძალა
date: 02/04/2020
---

`წაიკითხეთ 4მეფ. 22:3-20. რამ აიძულა მეფე იოშიაჰუ შემოეხია ტანსაცმელი? როგორ შეცვალა ღვთის სიტყვასთან შეხებამ არა მხოლოდ იგი, არამედ მთელი იუდას ხალხი?`

ქრ. შ-მდე 621 წელს, როცა იოშიაჰუ იყო, დაახლოებით, 25 წლის, მღვდელმთავარმა ხილკიაჰუმ იპოვა "რჯულის წიგნი" (4მეფ. 22:8). სავარაუდოდ, ეს იყო მოსეს ხუთწიგნეული, მათ შორის მეორე რჯულის წიგნიც. მამამისის, ამონისა და უზნეო პაპის - მენაშეს მეფობის დროს ეს გრაგნილი დაიკარგა ბაყალის, აშერას და "მთელი ციური მხედრობის" (4მეფ. 21:3-9) თაყვანისცემის დროს. როცა იოშიაჰუს ესმის აღთქმის პირობები, განადგურებული შემოიხევს ტანსაცმელს, რადგან აცნობიერებს, რამდენად დაშორდა იგი და თავისი ხალხი ჭეშმარიტი ღმერთის თაყვანისცემას. იოშიაჰუ მაშინვე იწყებს რეფორმებს მთელ მიწაზე, ანგრევს გორაკებს და ანადგურებს უცხო ღმერთების ქანდაკებებს. როცა ასრულებს ამ საქმეს, იუდაში ღმერთის თაყვანისცემისთვის რჩება მხოლოდ ერთი ადგილი - იერუსალიმში არსებული ღვთის ტაძარი. ღვთის სიტყვის ჭეშმარიტებასთან შეხება ადამიანს ამხელს ცოდვაში, მიჰყავს მონანიებამდე და იძლევა ცვლილებებისთვის საჭირო ძალას. ასეთი ცვლილებები დაეწყო იოშიაჰუს და შემდეგ გავრცელდა მთელ იუდაში.

`როგორ გვარწმუნებს ბიბლია, რომ მასში არსებობს ძალა ჩვენს ცხოვრებაში მოახდინოს ცვლილებები და მიგვითითოს ხსნის გზაზე? წაიკითხეთ იოან. 16:13; 17:17; ებრ. 4:12 და რომ. 12:2.`

ბიბლიის ძალის ერთ-ერთ უძლიერეს მოწმობას წარმოადგენს ადამიანის შეცვლილი ცხოვრება. ბიბლია არის სიტყვა, რომელიც აღწევს ადამიანის ცოდვისა და გარყვნილების მიღმა და გვიმჟღავნებს ადამიანის ჭეშმარიტ ბუნებას და ჩვენს საჭიროებას მხსნელში.

ისეთი უნიკალური წიგნი, როგორიცაა ბიბლია, რომელიც შეიქმნა ისტორიაში, აღვსილია წინასწარმეტყველებით და გააჩნია ცხოვრების გარდაქმნის ძალა, უნდა განიმარტებოდეს უნიკალური საშუალებით. მისი განმარტება არ შეიძლება ისე, როგორც სხვა ნებისმიერი წიგნისა. ღვთის ცოცხალი სიტყვა უნდა გავაცნობიეროთ ცოცხალი ქრისტეს ნათელში; იგი დაგვპირდა თავისი სულის გამოგზავნას, რათა შეგვიძღვეს "სრულ ჭეშმარიტებაში" (იოან. 16:13). აქედან გამომდინარე, ბიბლია, როგორც ღვთის ჭეშმარიტების გამოცხადება, უნდა შეიცავდეს განმარტების პრინციპებს. ამ პრინციპების პოვნა შესაძლებელია კვლევისას, როგორც თავად ავტორები იყენებდნენ წმიდა წერილს და ემორჩილებოდნენ მის ხელმძღვანელობას, საშუალებას აძლევდნენ ბიბლიას განემარტა საკუთარი თავი.

