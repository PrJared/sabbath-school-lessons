---
title: ბიბლია, როგორც წინასწარმეტყველება
date: 31/03/2020
---

სხვა რელიგიურ წიგნებს შორის ბიბლია უნიკალურია ასევე იმით, რომ მასში თითქმის ოცდაათი პროცენტი წინასწარმეტყველებები და წინასწარმეტყველური ლიტერატურაა. წინასწარმეტყველება და მისი აღსრულება დროში ბიბლიურ მსოფლმხედველობაში ცენტრალურ ადგილს იკავებს, რადგან ღმერთმა, რომელიც მოქმედებს ისტორიაში, ასევე იცის მომავალი და უხსნის მას თავის წინასწარმეტყველებს (იხ. ამ. 3:7). ბიბლია არა მხოლოდ ცოცხალი ან ისტორიული სიტყვაა, არამედ წინასწარმეტყველურიც.

როგორ გვიცხადებს შემდეგი ტექსტები მესიის მოსვლის დეტალებს?

`დაბ. 49:8-12`

`ფსალმ. 21:13-19`

`ეს. 53:3-7`

`დან. 9:2-27`

`მიქ. 5:2`

`მალ. 3:1`

`ზაქ. 9:9`

ძველ აღთქმაში სულ ცოტა 65 პირდაპირი წინასწარმეტყველებაა მესიის შესახებ, ხოლო თუ ტიპოლოგიას გავითვალისწინებთ, ისინი გაცილებით მეტია (ტიპოლოგია - ძველაღთქმისეული რეალიების შესწავლა, მაგალითად, მსხვერპლშეწირვა, როგორც მინი-წინასწარმეტყველება იესოს შესახებ). პირდაპირი წინასწარმეტყველებები მესიის შესახებ სპეციფიკურ დეტალებს გვიცხადებს, მაგალითად, "არ მოსცილდება კვერთხი იუდას" (დაბ. 49:10); რომ იგი დაიბადება იუდას ბეთლემში (მიქ. 5:2); რომ იგი იქნება "შესაზიზღი… და კაცთაგან მიტოვებული"; მას სცემენ, წაუყენებენ ცრუ ბრალდებას, მაგრამ მაინც არ გახსნის ბაგეს თავის დასაცავად (იხ. ეს. 53:3-7); რომ გაუხვრეტენ ხელს და ფეხს და წილს ყრიან მის კვართზე (იხ. ფსალმ. 21:13-19).

ის ფაქტი, რომ ძველაღთქმისეული წინასწარმეტყველებანი ასეთი სიზუსტით აღსრულდა იესოს ცხოვრებაში, სიკვდილსა და აღდგომაში, ბიბლიის წიგნების ავტორთა ღვთაებრივ შთაგონებასა და გამოცხადებაზე მოწმობს. ეს ასევე ადასტურებს, რომ იესო ნამდვილად იყო ის, რადაც თავად და სხვები აცხადებდნენ მას. იესო იმეორებდა ძველ წინასწარმეტყველთა სიტყვებს, წინასწარმეტყველებდა თავის სიკვდილსა და აღდგომას (იხ. ლუკ. 9:21,22; მათ. 17:22,23), იერუსალიმის დაცემას (იხ. მათ. 24:1,2) და თავის მეორედ მოსვლას (იხ. იოან. 14:1-3). ამგვარად, იესოს განკაცება, სიკვდილი და აღდგომა იწინასწარმეტყველა ბიბლიამ, ხოლო ამ წინასწარმეტყველებათა აღსრულება ადასტურებს მის უტყუარობას.

`დაფიქრდით ყველა იმ შესაძლო მიზეზებზე, თუ რატომ შეგვიძლია გვწამდეს იესოსი და ჩვენ გამო მისი სიკვდილისა. გაუზიარეთ ისინი საშაბათო სკოლის ჯგუფს და ერთად იმსჯელეთ შეკითხვაზე: რატომ არის ეს მტკიცებულებები ასე დამაჯერებელი?`