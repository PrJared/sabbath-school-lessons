---
title: ბიბლია როგორც ისტორია
date: 01/04/2020
---

სხვა წმიდა წიგნებთან შედარებით ბიბლია უნიკალურია, რადგან მასში წარმოდგენილია ისტორია. ბიბლია არ არის ადამიანის უბრალოდ ფილოსოფიური აზრები (როგორც კონფუცისა და ბუდას წიგნები), არამედ ჩანაწერია ღვთის ქმედებებისა ისტორიაში, რომლებიც გარკვეული მიზნით ხორციელდებოდა. ბიბლიაში ასეთ მიზნებს წარმოადგენს: 1) მესიის პირველი მოსვლის დაპირება და 2) იესოს მეორედ მოსვლა. იუდეველ-ქრისტიანული რწმენის ეს თანმიმდევრული განვითარება უნიკალურია მსოფლიოს სხვა მრავალ რელიგიათა ციკლურ შეხედულებებთან შედარებით, დაწყებული ძველი ეგვიპტითა და დამთავრებული თანამედროვე აღმოსავლური რელიგიებით.

`წაიკითხეთ 1კორ. 15:3-5; 51-55; რომ. 8:11 და 1თეს. 4:14. რას ნიშნავს პირადად თქვენთვის ამ ტექსტებში ნაჩვენები ქრისტეს აღდგომის ისტორიული დადასტურება?`

ოთხი სახარებისა და პავლე მოციქულის წერილების მოწმობა მდგომარეობს იმაში, რომ იესო მოკვდა, დაიმარხა, შემდეგ ფიზიკურად აღდგა და აღდგომის შემდეგ გამოეცხადა ბევრ ადამიანს. ეს ფაქტი დაადასტურეს მოწმეებმა, რომლებმაც იგი სამარხში დაასვენეს, შემდეგ კი ცარიელი დახვდათ. მოწმეები ეხებოდნენ იესოს და იგი ჭამდა მათთან ერთად. მარიამ მაგდალელმა, მარიამმა (იესოს დედამ) და სხვა ქალებმა იხილეს იგი როგორც აღმდგარი ქრისტე. მოწაფეები ესაუბრებოდნენ მას ემაუსის გზაზე. იესო გამოეცხადა მათ, რათა მიეცა დიდებული სახარებისეული დავალება. პავლე წერს, რომ თუკი უარვყოფთ წერილის მოწმობას, მაშინ ჩვენი ქადაგება და რწმენა "ფუჭია" (ინგლ. თარგმანში "ცარიელი", "უსარგებლო") (იხ. 1კორ. 15:14). მოწაფეები ამტკიცებენ, რომ "უფალი ჭეშმარიტად აღდგა" (ლუკ. 24:34). ბერძნული სიტყვა ონტოს ეხება იმას, რაც რეალურად მოხდა. იგი ითარგმნება როგორც "მართლაც", "რა თქმა უნდა", "სინამდვილეში". მოწაფეები მოწმობენ, რომ უფალი ჭეშმარიტად აღდგა.

ქრისტე, ასევე, წარმოდგენილია როგორც "განსვენებულთა ნათავარი" (1კორ. 15:20). ისტორიული ფაქტი, რომ იესო ხორციელად აღდგა მკვდრეთით და დღეს ცოცხალია, მორწმუნე მკვდართა აღდგომის გარანტიაა. მართლები "გაცოცხლდებიან ქრისტეში" (1კორ. 15:22). აქ გამოყენებული სიტყვა აღნიშნავს შექმნის მომავალ აქტს, როცა ისინი, ვისაც ეწოდა "ქრისტესნი", მისი ერთგულნი, აღდგებიან "მისი მოსვლისას" (1კორ. 15:23) "უკანასკნელ საყვირზე" (1კორ. 15:52).

`რატომ წარმოადგენს აღდგომა ჩვენი რწმენის ერთ-ერთ ცენტრალურ საფუძველს, განსაკუთრებით როცა გვესმის, რომ სიკვდილი არის ძილი? რატომ იქნებოდა ჩვენი რწმენა "ფუჭი" ამ მოწმობის გარეშე?`
