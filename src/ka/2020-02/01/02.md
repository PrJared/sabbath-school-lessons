---
title: ღვთის ცოცხალი სიტყვა
date: 29/03/2020
---

ხშირად ყველაზე მნიშვნელოვნად ითვლება უკანასკნელი სიტყვები, რომლებსაც ადამიანი თავის სიცოცხლეში წარმოთქვამს. მოსე - ავტორი ბიბლიის პირველი ხუთი წიგნისა, რომლებიც ბიბლიის ყველა მომდევნო წიგნის ფუნდამეტს წარმოადგენს, თავისი სიკვდილის წინ ისრაელ ხალხს ღმერთის განსადიდებელ საგალობელს გადასცემს (იხ. რჯლ. 31:30-32:43).

```წაიკითხეთ რჯლ. 32:45-47. როგორ აღწერს მოსე ღვთის სიტყვას და მის ძალას ებრაელთა ცხოვრებაში აღთქმულ მიწაზე შესვლის წინ?```

მოსეს უკანასკნელი სიტყვები მხურვალე მოწოდებას შეიცავს. იგი ცდილობს ღვთის შვილთა გულები იმ სიტყვებისკენ მიმართოს, რომლებიც ღმერთმა მისი მეშვეობით გადასცა, და ხაზს უსვამს, რომ ადამიანები უნდა ეცადონ ღმერთი დააყენონ თავისი ცხოვრების ცენტრში და შეასრულონ მისი ნება, რადგან ამაშია მათი ცხოვრება. თუკი თავიანთ შვილებს შეასწავლიდნენ ამ სიტყვებს, ყოველი მომდევნო თაობა გააგრძელებდა ღვთის მიერ დაპირებული ხსნის გეგმის გადაცემას. ყურადღება მიაქციეთ იმას, რომ მათ არ უნდა აერჩიათ ის, რა მიესადაგებათ ან არ მიესადაგებათ მათ, არამედ დაეცვათ და შეესრულებინათ "ამ რჯულის ყოველი სიტყვა" (რჯლ. 32:46).

დედამიწის ისტორიის აღსასრულს ღმერთს ეყოლება ხალხი, რომელიც უერთგულებს მთელ წმიდა წერილს; ეს ნიშნავს იმას, რომ მორწმუნეები დაიცავენ ღვთის მცნებებს და ექნებათ იესოს რწმენა (იხ. გამოცხ. 12:17). ეს ადამიანები დარჩებიან ბიბლიის სწავლების ერთგული, რადგან იგი არა მხოლოდ ამდიდრებს ჩვენს ცხოვრებას ამ მიწაზე, არამედ მივყავართ კიდეც მარადიულ სიცოცხლემდე ზეციურ სახლში იესოსთან ერთად, რომელიც ჩვენთვის მოამზადა (იხ. იოან. 14:1-3).

`წაიკითხეთ იოან. 1:1-5,14; 14:6; რას გვამცნობს ეს ტექსტები იესოზე და საუკუნო სიცოცხლის შესახებ? როგორ შეესაბამება სიტყვა, რომელიც ხორცი იქმნა, წმიდა წერილის გამოცხადებასა და ღვთივსულიერებას?`

იესო წარმოადგენს მთელი წერილის ცენტრსა და მიზანს. მისი მოსვლა სხეულში, როგორც მესიისა, იყო ძველი აღთქმის დაპირებების შესრულება. მისი ცხოვრება, სიკვდილი და აღდგომა ჩვენთვის იქცა წმიდა წერილის ჭეშმარიტობის არა მხოლოდ მტკიცებულებად, არამედ უფრო მეტიც - დიდებულ იმედად, საუკუნო სიცოცხლის აღთქმად ახალ სამყაროში.

თავიდან წაიკითხეთ რჯლ. 32:47. შეგიძლიათ თუ არა საკუთარი გამოცდილებიდან გამომდინარე დაამტკიცოთ ჭეშმარიტება, რომ ღვთის სიტყვის მორჩილება "არ არის ფუჭი თქვენთვის"? რატომ არის, რომ ღმერთისადმი რწმენა და მისი სიტყვის მორჩილება არასდროს არ არის ფუჭი?