---
title: ბიბლია, როგორც ღვთაებრივი გამოცხადება
date: 05/04/2020
---

`წაიკითხეთ 2პეტრ. 1:19-21. როგორ გამოხატავს პეტრე თავის დარწმუნებულობას ბიბლიური წინასწარმეტყველური უწყების წარმოშობასთან დაკავშირებით?`

ბიბლია არ ჰგავს არცერთ წიგნს. პეტრე მოციქული წერდა, რომ წინასწარმეტყველები შთაგონებული იყვნენ სულიწმიდის მიერ ისე, რომ მათი უწყება მომდინარეობდა ღვთისგან. ისინი ამას თავად არ იგონებდნენ. "ბრძნული იგავებისაგან" (2პეტრ. 1:16) განსხვავებით, ბიბლიის წინასწარმეტყველურ უწყებას გააჩნია ღვთაებრივი წარმოშობა და ამიტომ არის ჭეშმარიტი და ნდობის ღირსი, რადგან "ადამიანები, სულიწმიდის მიერ აღძრულნი, ღვთისაგან წარმოთქვამდნენ მას" (2პეტრ. 1:21). ღმერთი აკონტროლებდა გამოცხადების გადაცემის პროცესს, როცა უცხადებდა თავის ნებას არჩეულ ადამიანებს.

უდავო ბიბლიური ფაქტია, რომ პირდაპირი სიტყვიერი ურთიერთობა გააჩნდათ ღმერთსა და განსაზღვრულ ადამიანებს. აი, რატომ აქვს ბიბლიას განსაკუთრებული ღვთაებრივი ავტორიტეტი და როცა განვმარტავთ წმიდა წერილს, ყურადღება უნდა მივაქციოთ ამ ღვთაებრივ ელემენტებს. ბიბლიის წიგნების უშუალო ავტორია თავად წმიდა ღმერთი, ამიტომაც ეწოდებათ მის წიგნებს "წმიდა წერილები" (რომ. 1:2; 2ტიმ. 3:15).

ისინი ასევე მოგვეცა პრაქტიკული მიზნით. მათ შესახებ ნათქვამია: "მთელი წერილი ღვთივსულიერია და სასარგებლოა სასწავლებლად, სამხილებლად, გამოსასწორებლად, დასარიგებლად სიმართლეში. რათა სრულყოფილი იყოს ღვთის კაცი, ყოველი კეთილი საქმისათვის განმზადებული" (2ტიმ. 3:16,17).

ჩვენც გვჭირდება სულიწმიდის დახმარება, რათა საკუთარ ცხოვრებაში გამოვიყენოთ ის, რაც ღმერთმა თავის სიტყვაში გაგვიხსნა. პეტრე მოციქულის თანახმად, ღვთის სიტყვის, როგორც ღვთაებრივი გამოცხადების განმარტება არ არის უბრალოდ ჩვენი პირადი შეხედულების საკითხი. ჩვენ გვჭირდება ღვთის სიტყვა და სულიწმიდა, რათა სწორად გავიგოთ მისი მნიშვნელობა.

წმიდა წერილი ასევე გვასწავლის: "რადგან არაფერს მოიმოქმედებს უფალი ღმერთი, თუ არ გაუცხადა თავისი საიდუმლო თავის მსახურთ, წინასწარმეტყველთ" (ამოს. 3:7). ბიბლიური სიტყვები, რომლებიც აღნიშნავს "გამოცხადებას" (მის განსხვავებულ ფორმაში), გამოხატავენ იდეას, რომ რაღაც, რაც აქამდე დაფარული იყო, გამოცხადდა ან გაგვემჟღავნა და, ამგვარად, გახდა ცნობილი. როგორც ადამიანები, ვსაჭიროებთ გამოცხადებას, რადგან ცოდვილი არსებები ვარ, ღმერთს განშორებულები ჩვენი ცოდვის გამო და ამიტომ მასზე ვართ დამოკიდებულები მისი ნების შეცნობაში.

`ზოგჯერ გვიჭირს დავემორჩილოთ ბიბლიას, მაშინაც კი, როცა გვწამს მისი ღვთაებრივი წარმოშობის. რა მოხდება, თუკი მის ღვთაებრივ წარმოშობას ეჭვქვეშ დავაყენებთ?`