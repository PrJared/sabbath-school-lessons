---
title: შთაგონების პროცესი
date: 06/04/2020
---

რადგან ღმერთი ადამიანს უცხადებს თავის ნებას და იყენებს ენას, როგორც გადმოცემის საშუალებას, შესაძლებელი ხდება ღვთაებრივი გამოცხადების ჩაწერა. ადრე უკვე ვთქვით, რომ ბიბლია არის ღვთაებრივ-ადამიანისეული გამოცხადება, სადაც ღმერთი თავის ნებას აცხადებს სულიწმიდის მეშვეობით, რომელიც გადასცემს და ინახავს ღვთაებრივ ჭეშმარიტებას ადამიანის საშუალებებით. ზუსტად ამ მიზეზით ვხედავთ სრულ ერთიანობას, რომელიც მთელ წმიდა წერილში შეიმჩნევა დაბადების წიგნიდან გამოცხადების წიგნამდე (მაგალითად, შეად. დაბ. 3:14,15 და გამოცხ. 12:17).

`წაიკითხეთ 2პეტრ. 1:21; 2ტიმ. 3:16; რჯლ. 18:18. რას ამბობს ეს ტექსტები წმიდა წერილის ღვთივსულიერების შესახებ?`

მთელი წერილი ღვთივსულიერია, თუნდაც ბიბლიის ყოველი ნაწილი არ შთაგვაგონებდეს მისი კითხვისას ან არ ვიყენებდეთ დღესდღეობით (მაგალითად, წმიდა წერილის ის ადგილები, სადაც აღწერილია ებრაული დღესასწაულები, რომლებიც ღვთის შთაგონებით დაიწერა, თუმცა დღეს არ მოგვეთხოვება მათი დაცვა). და მაინც, უნდა შევისწავლოთ მთელი წერილი, ის ნაწილებიც კი, რომელთა კითხვაც არ არის მარტივი ან უშუალოდ არ გვეხება დღეს.

ასევე ყველაფერი, რაც ბიბლიაშია ჩაწერილი, როდია პირდაპირი და ზებუნებრივი გამოცხადების შედეგი. ხანდახან ღმერთი თავისი სიტყვის გადმოსაცემად იყენებდა ბიბლიურ ავტორებს, რომლებიც თავად იკვლევდნენ ან იყენებდნენ სხვა არსებულ საბუთებს (იხ. იესო. 10:13; ლუკ. 1:1-3).

მთელი წერილი ამ შემთხვევაშიც ღვთივსულიერია (იხ. 2ტიმ. 3:16). ამ მიზეზითვე ამტკიცებს პავლე, რომ "ყოველივე… ჩვენს სასწავლებლად დაიწერა, რათა მოთმინებით და წერილთა ნუგეშით გვქონდეს სასოება" (რომ. 15:4).

"ბიბლია ღმერთს თავის ავტორს უწოდებს, თუმცაღა იგი ადამიანების მიერ იწერებოდა, და ცალკეული წიგნის მრავალფეროვან სტილში შეინიშნება მისი დამწერის დამახასიათებელი თვისება. გაცხადებული ჭეშმარიტება ღვთივსულიერია, მაგრამ შემოსილია ადამიანის სიტყვებით" (ე. უაითი. დიადი ბრძოლა, გვ. V).

`დღეს არსებობენ ბიბლიის მკვლევარები, რომლებიც უარყოფენ მისი მრავალი ნაწილის ღვთაებრივ ავტორობას, ასევე სხვა ბევრ მნიშვნელოვან სწავლებას: შექმნის, გამოსვლის, მკვდრეთით აღდგომის შესახებ. რატომ არის ასეთი მნიშვნელოვანი ოდნავაც არ გავიმეოროთ მათი შეცდომები? ბოლოს და ბოლოს, განა შეგვიძლია განვიკითხოთ წმიდა წერილი?`