---
title: რა არის საერთო ქრისტესა და წმიდა წერილს შორის?
date: 08/04/2020
---

`წაიკითხეთ იოან. 1:14; 2:22; 8:31,32; 17:17. რა პარალელს ხედავთ იესოს, ღვთის სიტყვას, რომელიც ხორცი იქმნა და წმიდა წერილს შორის, რომელიც ჩაწერილია?`

არსებობს პარალელი ღვთის სიტყვას, რომელიც ხორცი იქმნა (იესო ქრისტე) და ჩაწერილ ღვთის სიტყვას (წმიდა წერილი) შორის. როგორც იესო იყო ჩასახული ზებუნებრივი სახით სულიწმიდის მიერ, მაგრამ შობილი დედაკაცისგან, ასევე წმიდა წერილსაც გააჩნია ზებუნებრივი წარმოშობა, მაგრამ გადმოცემულია ადამიანთა მიერ.

იესო ქრისტე იქცა ადამიანად დროსა და სივრცეში. იგი ცხოვრობდა გარკვეულ დროში და განსაზღვრულ ადგილას. თუმცა ეს ფაქტი არ აკნინებს მის ღვთაებრიობას და არ აქცევს მას მხოლოდ ისტორიულ პიროვნებად. იგი არის ერთადერთი მხსნელი ყველა ადამიანისთვის, მთელ სამყაროში, ყველა დროში (იხ. საქმე. 4:12). მსგავსად ამისა, ჩაწერილი ღვთის სიტყვაც, ბიბლია, იქმნებოდა გარკვეულ დროსა და გარკვეულ კულტურაში. როგორც იესო ქრისტე, ბიბლიაც არ არის შეზღუდული დროსა თუ ადგილში, პირიქით, იგი აერთიანებს მსოფლიოს ყველა ადამიანს.

როცა ღმერთი გვიცხადებს საკუთარ თავს, იგი დადის ადამიანის დონემდე. იესოს ადამიანისეულ ბუნებას გააჩნდა ყველა ადამიანისეული სისუსტე, როგორც ოთხი ათასი წლის განმავლობაში კაცობრიობის დეგრადაციის შედეგი. მაგრამ, მიუხედავად ამისა, იგი იყო უცოდველი. ასევე წმიდა წერილიც დაიწერა უბრალო ადამიანის ენით და არა რაიმე "სუპერ იდეალური ენით", რომელზეც ვერავინ საუბრობს და რომლისაც არავის ესმის. იმ დროს, როცა ყველა ენას გააჩნია თავისი შეზღუდვები, კაცობრიობის შემოქმედს, რომელიც ადამიანის ენის შემქმნელიცაა, შეუძლია ადამიანებს გადასცეს თავისი ნება საიმედო საშუალებებით და არ შეგვიყვანოს შეცდომაში.

რა თქმა უნდა, ნებისმიერ შედარებას აქვს თავისი შეზღუდვა. იესო ქრისტე და წმიდა წერილი არ არიან სრულად იდენტურები. ბიბლია არ არის ღმერთის განსახიერება, ღმერთი არ არის წიგნი. ღმერთი იესოში იქცა ადამიანად. ჩვენ გვიყვარს ბიბლია, იმიტომ რომ თაყვანს ვცემთ მხსნელს, რომლის შესახებაც გამოცხადებულია მის გვერდებზე.

ბიბლია წარმოადგენს უნიკალურ და განუყოფელ ღვთაებრივ-ადამიანისეულ კავშირს. ელენ უაითს კარგად ესმოდა ეს, როცა წერდა: "მაგრამ ბიბლია მთლიანობაში არის ღვთიურისა და ადამიანისეულის კავშირი, ვინაიდან ღვთის მიერ მოცემული ჭეშმარიტებანი მასში გამოხატულია ადამიანის ენით. მსგავსი კავშირი არსებობდა ქრისტე ბუნებაშიც, რომელიც იყო ძე ღვთისა და ძე კაცისა. ამრიგად, ბიბლიური ტექსტი "სიტყვა ხორცი იქმნა და დაემკვიდრა ჩვენს შორის" (იოან. 1:14) შეიძლება მიესადაგოს როგორც ქრისტეს, ისე ბიბლიას" (ე. უაითი. დიადი ბრძოლა, გვ. VI).

`რატომ უნდა იყოს წმიდა წერილი ჩვენი რწმენის საფუძველი? სად ვიქნებოდით ახლა მის გარეშე?`