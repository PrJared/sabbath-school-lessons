---
title: წმიდა წერილის სიცხადე
date: 28/04/2020
---

მოწოდებას, რომ გავყვეთ მხოლოდ ბიბლიას, აზრი არა აქვს, თუკი გაუგებარია ბიბლიური ტექსტის მნიშვნელობა.

`წაიკითხეთ მათ. 12:3,5; 19:4; 21:42; 22:31; 24:15; მარკ. 12:10,26; 13:14 და ლუკ. 6:3. იესო მუდამ მიმართავდა ბიბლიას. რას გვეუბნება ეს მისი უწყების სიცხადეზე?`

ბიბლიური მოწმობა ერთმნიშვნელოვნად გვიჩვენებს, რომ წმიდა წერილი სრულიად ცხადია თავის სწავლებაში და მისი გაგება შეუძლიათ როგორც უფროსებს, ასევე ბავშვებსაც, განსაკუთრებით ეს ეხება მის ფუნდამენტურ სწავლებებს. ამავდროულად, არსებობს უსაზღვრო საშუალებები ჩვენი შემეცნების და გაგების მუდამ გასაფართოებლად და გასაღრმავებლად. არ არის საჭირო გაგაჩნდეს ღვთისმეტყველების მაგისტრის ხარისხი, რომ გაიგო ბიბლიის მნიშვნელობა. პირიქით, მისი ძირითადი ჭეშმარიტებების გაგება შეუძლია ყოველ მორწმუნეს. იგი საუბრობს ყველა მორწმუნის სამღვდელოებაზე და არა იმაზე, რომ მისი განმარტება შეუძლიათ მხოლოდ რჩეულებს, მაგალითად, მღვდელმსახურებს. აქედან გამომდინარე, თავად ბიბლია აღგვძრავს შევისწავლოთ იგი დამოუკიდებლად, რადგან თითოეულ ჩვენგანს გააჩნია უნარი გაიგოს ღვთის უწყება, რომელიც ჩვენთვის არის განკუთვნილი.

როგორ ზუსტად არის აღნიშნული: "ბიბლიის ავტორთა თანმიმდევრული მაგალითი გვიჩვენებს, რომ წმიდა წერილები უნდა განვიხილოთ უბრალო, პირდაპირი მნიშვნელობით, სანამ ნათლად არ გამოიკვეთება მათი აშკარა მნიშვნელობა… არ არის საჭირო პირდაპირი მნიშნველობის "გარსის" ჩამოშორება, რათა ჩავწვდეთ "ბირთვს" მისტიური, დაფარული, ალეგორიული მნიშვნელობისა, რომლის აღმოჩენა თითქოს მხოლოდ მიძღვნილებს შეუძლიათ" (Handbook of Seventh-day Adventist Theology, 2000, p. 65). ბიბლიის სიცხადე დაკავშირებულია წმიდა წერილის ენასთან, აზრთან და სიტყვებთან. არსებობს განსაზღვრული ჭეშმარიტება, გადმოცემული ბიბლიური ავტორების მიერ, და არა ბიბლიური ტექსტის სუბიექტური, ორაზროვანი და საიდუმლოებით მოცული აზრი.

ზემოთ ნახსენები არ ნიშნავს იმას, რომ ხანდახან არ შევხვდებით ტექსტებს ან იდეებს, რომელთა ბოლომდე ჩაწვდომა ან გაგება შეუძლებელია. ბოლოს და ბოლოს, ეს ხომ ღვთის სიტყვაა, ჩვენ კი მხოლოდ ცოდვით დაცემული ადამიანთა არსებები ვართ. მიუხედავად ამისა, ღვთის სიტყვა სრულიად გასაგებად საუბრობს იმის შესახებ, რაც ნამდვილად უნდა ვიცოდეთ და გვესმოდეს, განსაკუთრებით, რაც ჩვენი ხსნის საკითხებს ეხება.

`დაფიქრდით იმ დროის შესახებ, როცა არ გესმოდათ ზოგიერთი ტექსტი, მაგრამ შეძელით მათი გაგება მოგვიანებით. როგორ დაეხმარება თქვენი გამოცდილება სხვა ადამიანებს, რომლებიც, დაახლოებით, იმავეს განიცდიან?`