---
title: წმიდა წერილი განმარტავს საკუთარ თავს
date: 29/04/2020
---

წმიდა წერილის საფუძველში არსებული ერთიანობის წყალობით ბიბლიას შეუძლია თავისი თავის განმარტება. ასეთი მთლიანობის გარეშე იგი ვერ შეძლებდა ნათელი მოეფინა საკუთარ მნიშვნელობაზე, როცა წმიდა წერილის ერთი ნაწილი განმარტავს სხვა ნაწილებს და ამგვარად, ხდება მათი გაგების გასაღები.

`წაიკითხეთ ლუკ. 24:27,44,45. რა სახით ეყრდნობა იესო წმიდა წერილს, რომ ახსნას, თუ ვინ არის იგი? იესოს მაგალითისამებრ, როგორ შეგვიძლია გამოვიყენოთ წმიდა წერილი?`

როცა წმიდა წერილს საშუალებას ვაძლევთ თავად განმარტოს საკუთარი თავი, ბიბლია შემდგომ ნათელს ჰფენს საკუთარ მნიშვნელობას და ამაშია ასეთი განმარტების სილამაზე. ამით თვითნებურად არ ვარჩევთ ტექსტებს, რომ დავამტკიცოთ ჩვენი აზრი. თავიდან აუცილებელია საგულდაგულოდ გადავხედოთ შესასწავლი ნაწყვეტის კონტექსტს. შემდეგ უშუალო კონტექსტის გარდა ნაწყვეტამდე და მის შემდეგ უნდა განვიხილოთ მთელი იმ წიგნის კონტექსტი, რომელშიც მდებარეობს ნაწყვეტი. უფრო მეტიც, თუკი, როგორც პავლე მოციქული წერდა, "ყოველივე, რაც წინათ დაიწერა, ჩვენს სასწავლებლად დაიწერა" (რომ. 15:4), მაშინ უნდა შევისწავლოთ ყველაფერი, რასაც წმიდა წერილი მოცემულ თემასთან დაკავშირებით ამბობს.

"ბიბლია თვითონ განმარტავს თავის თავს. ამისთვის აუცილებელია ერთი მუხლი შევადაროთ მეორეს. ასწავლეთ თქვენს მოსწავლეებს დაინახონ ბიბლიის ერთიანობა, მისი ურთიერთდაკავშირებულობა. დაეხმარეთ აღმოაჩინონ ბიბლიის ცენტრალური, დიდებული თემა: ღვთის თავდაპირველი გეგმა სამყაროსთვის, დიადი ბრძოლის წარმოშობა და გამოსყიდვის პროცესი" (ე. უაითი. აღზრდა, გვ. 190).

როცა ერთ მუხლს ვადარებთ მეორეს, აუცილებელია შევისწავლოთ ყველაფერი, თუ რას ამბობს ბიბლია ამა თუ იმ თემასთან დაკავშირებით. თუკი შესაძლებელია, სჯობს ბიბლიის შესწავლა ორიგინალის ენაზე ან ავირჩიოთ ბიბლიის ხარისხიანი თარგმანი, რომელიც იმავე აზრს გადმოსცემს, რაც ორიგინალის ბერძნულ თუ ებრაულ ტექსტშია. თუმცა ორიგინალის ენების ცოდნა სულ არ არის აუცილებელი ბიბლიის კარგი გაგებისთვის, მაგრამ იგი გარკვეულწილად გვეხმარება წმიდა წერილის აზრის უკეთესად გაგებაში. თუკი ასეთი საშუალება არ გაგაჩნიათ, ბიბლიის შესწავლა ლოცვითა და რწმენით, მორჩილებითა და დაწერილის აღსრულების სურვილით, რა თქმა უნდა, გამოიღებს თავის ნაყოფს.

`თუკი მკვდართა მდგომარეობის შესახებ დოქტრინის შესწავლის დროს ყურადღებას გავამახვილებთ მხოლოდ რამდენიმე შერჩეულ ნაწყვეტზე და უგულებელვყოფთ სხვა დანარჩენს, მაშინ ადვილად შეიძლება არასწორად გავიგოთ. რა შეგვიძლია ვისწავლოთ ამ მაგალითით? რამდენად მნიშვნელოვანია ვიპოვოთ და წავიკითხოთ ყველაფერი, თუ რას ამბობს ბიბლია მოცემულ საკითხთან დაკავშირებით, რომ უკეთესად გავიგოთ ბიბლიური სწავლება?`