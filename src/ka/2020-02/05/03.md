---
title: ბიბლიის მთლიანობა
date: 27/04/2020
---

თავად ბიბლია აცხადებს, რომ "მთელი წერილი ღვთივსულიერია" (2ტიმ. 3:16) და რომ "არავითარი წინასწარმეტყველება თავისით არ განიმარტება. ვინაიდან წინასწარმეტყველება არასოდეს არ წარმოთქმულა ადამიანის ნებით, არამედ ადამიანები, სულიწმიდის მიერ აღძრულნი, ღვთისაგან წარმოთქვამდნენ მას" (2პეტრ. 1:20,21). როდესაც ვიცით, რომ ღმერთი არის ბიბლიის მთავარი ავტორი, შეგვიძლია დავადასტუროთ ფუნდამენტური ერთიანობისა და ჰარმონიის არსებობა ბიბლიის სხვადასხვა ნაწილს შორის იმ ძირითად საკითხებში, რომლებსაც ის გვასწავლის.

`წაიკითხეთ ტიტ. 1:9 და 2ტიმ. 1:13. რატომ არის ჩვენი რწმენისთვის ასეთი მნიშვნელოვანი ბიბლიის ერთიანობა?`

მხოლოდ მისი შინაგანი სისრულის წყალობით, რაც ღვთის შთაგონებიდან მომდინარეობს, ბიბლიას შეუძლია თავისი თავის განმარტება. წმიდა წერილს თავის სწავლებაში რომ არ ჰქონოდა ასეთი ყოვლისმომცველი ერთიანობა, არ გვექნებოდა ჰარმონია ნებისმიერ დოქტრინალურ საკითხში. ბიბლიის ერთიანობის გარეშე ეკლესია ვერ გაარჩევდა ჭეშმარიტებას სიცრუისგან და ერესისგან. მას არ ექნებოდა საფუძველი მიემართა სადისციპლინო ზომებისთვის, რათა გამოესწორებინა ისინი, ვინც ღვთის ჭეშმარიტებას გადაუხვია. წმიდა წერილი დაკარგავდა თავის დამარწმუნებელ და განმათავისუფლებელ ძალას.

იესო და ბიბლიური ავტორები იღებდნენ წმიდა წერილის ერთიანობას, რომელიც ემყარება მის ღვთაებრივ წარმოშობას. ეს გამოიხატებოდა მათ ჩვეულებაში ციტირება მოეხდინათ ერთდროულად ძველი აღთქმის რამდენიმე წიგნიდან, რომლებიც ურთიერთთანასწორი იყო და რომლებსაც ჰარმონია გააჩნდა ერთმანეთში. მაგალითად, პავლე მოციქული რომ. 3:10-18-ში გამოიყენებს ციტატებს ეკლ.7:20; ფსალმ. 14:2,3; 5:9; 10:7 და ეს. 59:7,8-დან.

ბიბლიის ავტორები წმიდა წერილს მიიჩნევდნენ განუყოფლად, თანმიმდევრულად და ერთიანად, რომელშიც მთავარი თემები იღებენ მომავალ განვითარებას მთელი ბიბლიის განმავლობაში. ძველ და ახალ აღთქმას შორის არ არის შეუსაბამობა. ახალი აღთქმა არ შეიცავს ახალ სახარებას ან ახალ რელიგიას. ძველი აღთქმა მჟღავნდება ახალ აღთქმაში, ხოლო ახალი აღთქმა ემყარება ძველ აღთქმას. აქედან გამომდინარე, ორ აღთქმას შორის არსებობს ისეთი ურთიერთკავშირი, რომლის დროსაც ისინი ერთმანეთს შუქს ჰფენს.

ბიბლიის ერთიანობა ასევე გულისხმობს, რომ უნდა გავითვალისწინოთ ყველაფერი, რაც ბიბლიაშია ნათქვამი გარკვეულ ბიბლიურ თემასთან დაკავშირებით, რომელსაც შევისწავლით და არ ავაგოთ ჩვენი სწავლება ცალკეულ მუხლებზე.

`როგორ უნდა მოვიქცეთ, როცა ბიბლიაში ვხვდებით ტექსტებს ან იდეებს, რომლებიც ურთიერთსაწინააღმდეგოდ გვეჩვენება? რა უნდა გავაკეთოთ, რომ გადავჭრათ ეს პრობლემა?`