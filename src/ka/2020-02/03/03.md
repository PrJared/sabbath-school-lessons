---
title: იესო და რჯული
date: 13/04/2020
---

`წაიკითხეთ მათ. 5:17-20; 22:29; 23:2,3. რაზე საუბრობს იესო ამ ტექსტებში?`

იესო ასწავლიდა მოწაფეებს ღვთის სიტყვისა და რჯულის მორჩილებას. არ გვაქვს არცერთი მინიშნება იმასთან დაკავშირებით, რომ იგი ეჭვქვეშ აყენებს წერილის ავტორიტეტს ან აქტუალობას. პირიქით, იგი მუდმივად ეყრდნობა ბიბლიას როგორც ღვთაებრივი ავტორიტეტის წყაროს. სადუკეველებს მან უთხრა: "ცდებით, ვინაიდან არც წერილები იცით და არც ღვთის ძალა" (მათ. 22:29). იესო ასწავლიდა, რომ ჭეშმარიტების შესაცნობად ბიბლიაში ჩაწერილის უბრალოდ ცოდნა არ არის საკმარისი, აუცილებელია იცნობდე უფალს, რომელიც არის ჭეშმარიტება.

`რა არის ნათქვამი მათ. 22:37-40-ში იესოს დამოკიდებულებაზე მოსეს რჯულის მიმართ?`

როდესაც იესო რჯულის მცოდნეს მიმართავს, იგი აჯამებს ათ მცნებას, რომელიც მოსეს, დაახლოებით, 1500 წლის წინ მიეცა. უნდა აღვნიშნოთ, რომ იესო ძველაღთქმისეულ რჯულს მიმართავს და იგი უმაღლეს მწვერვალამდე აჰყავს. ბევრი ქრისტიანი მცდარ დასკვნას აკეთებს, რომ რადგან მოგვეცა ახალი მცნება, ამგვარად ძველი აღთქმის რჯული ჩაანაცვლა ახალი აღთქმის სახარებამ. მაგრამ, სინამდვილეში, ყველაფერი, რასაც იესო ასწავლიდა, ემყარებოდა ძველი აღთქმის რჯულს. ქრისტემ გააცხადა და უფრო სრული სახით წარმოგვიდგინა რჯული, რადგან "ამ ორ მცნებაზე (ათი მცნების შეჯამება, პირველი ოთხი საუბრობს ადამიანის დამოკიდებულებაზე ღმერთთან, მომდევნო ექვსი - ადამიანთა შორის ურთიერთობაზე) ჰკიდია მთელი რჯული და წინასწარმეტყველნი" (მათ. 22:40). ამგვარად, იესო აღამაღლებს მთელ ძველ აღთქმას, როცა ამბობს "რჯული და წინასწარმეტყველნი" - იმ დროს ასე საუბრობდნენ შემოკლებით რჯულზე, წინასწარმეტყველებზე და წერილებზე, ანუ ძველი აღთქმის სამივე ნაწილზე.

"იგი [ქრისტე] წმიდა წერილს უტყუარ ავტორიტეტად მიიჩნევდა და ჩვენც მის მაგალითს უნდა მივბაძოთ. ბიბლია აღიარებულ უნდა იქნას მარად ცოცხალი ღმერთის სიტყვად, ყოველგვარ უთანხმოებათა დასასრულად და რწმენის მტკიცე საფუძვლად" (ე. უაითი. ქრისტეს იგავები, გვ. 39,40).

`როგორ შეუძლია სხვა ავტორიტეტულმა წყარომ (ოჯახმა, ფილოსოფიამ, კულტურამ) ხელი შეუშალოს ღვთის სიტყვისადმი მორჩილებას?`