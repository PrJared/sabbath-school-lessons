---
title: იესო და მთელი წმიდა წერილი
date: 14/04/2020
---

`წაიკითხეთ ლუკ. 24:13-35,44,45. როგორ გამოიყენებს იესო წმიდა წერილს, რათა შეასწავლოს მოწაფეებს სახარებისეული უწყება?`

იესოს სიკვდილის შემდეგ მისი მოწაფეები დაიბნენ და გაუჩნდათ ეჭვები. რატომ მოკვდა უფალი? რას ნიშნავს ეს ყოველივე? ლუკას სახარების 24-ე თავში ვხედავთ, რომ იესო ორჯერ ეცხადება მოწაფეებს: პირველად - ემაუსის გზაზე მიმავალ ორ მოწაფეს, მეორედ - ყველა დანარჩენს. ორივე შემთხვევაში იესო განმარტავს, რომ მომხდარი მოვლენები ძველი აღთქმის წინასწარმეტყველებათა აღსრულებაა: "და დაიწყო მოსედან და ყველა წინასწარმეტყველიდან და განუმარტავდა მათ ყოველ წერილში მასზე ნათქვამს" (ლუკ. 24:27).

და კვლავ ამბობს იგი ლუკ. 24:44,45-ში: "უთხრა მათ: ‘…უნდა შესრულდეს ყოველივე, რაც დაწერილია ჩემზე მოსეს რჯულში, წინასწარმეტყველებში და ფსალმუნებში’. მაშინ გაუხსნა მათ გონება წერილთა გასაგებად".

ყურადღება მიაქციეთ, რომ იესო ეყრდნობა "ყოველ (მთელ) წერილს" (ლუკ. 24:27). მომდევნო მუხლებში ეგი ეყრდნობა მოსეს რჯულს, წინასწარმეტყველებსა და ფსალმუნებს (იხ. ლუკ. 24:44). ნათელია, რომ იესო, სიტყვა, რომელიც ხორცი იქმნა (იხ. იოან. 1:1-3,14), ეყრდნობა წმიდა წერილის ავტორიტეტს და განმარტავს, თუ როგორ იყო ნაწინასწარმეტყველები ყოველივე მომხდარი ასობით წლების წინ. რადგან იესო ყოველ წერილს ეყრდნობა მთლიანობაში, ამით მაგალითს აძლევს მოწაფეებს. როცა გაემართებიან ისინი სახარების საქადაგებლად, თავადაც უნდა მიმართონ მთელ წერილს, რათა ახალმოქცეულებს გადასცენ ჭეშმარიტება და ძალა მთელ ქვეყანაზე.

ასევე ყურადღება მიაქციეთ, თუ როგორ მიმართავს იგი იმ დროის თავის მოწაფეებს (როგორც დღეს ჩვენ) მათ. 28:18-20-ში: "მოცემული მაქვს მე მთელი ხელმწიფება ზეცასა და მიწაზე". ეს ხელმწიფება ფესვგადგმულია სამერთიან ღმერთში, ამიტომ იგი აგრძელებს: "ახლა წადით და მოიმოწაფეთ ყველა ხალხი, მონათლეთ ისინი მამისა და ძისა და სულიწმიდის სახელით". ამას მოჰყვება საკვანძო ნაწყვეტი: "ასწავლეთ მათ ყოველივეს დაცვა, რაც მე გამცნეთ". რას ასწავლის იესო და რას უდებს მცნებად მათ? მისი სწავლება ემყარება მთელ წმიდა წერილს, იგი მოვიდა ავტორიტეტული წინასწარმეტყველური სიტყვის შესაბამისად და წმიდა წერილის წინასწარმეტყველებების აღსასრულებლად დაემორჩილა მამას.

`თუკი იესო აღიარებდა მთელ წმიდა წერილს, რატომ არის მნიშვნელოვანი ჩვენც ასევე მოვიქცეთ? როგორ მივიღოთ მთელი წერილის ავტორიტეტი, თუკი ვაცნობიერებთ, რომ დაწერილიდან ყველაფერი არ არის გამოყენებადი დღეს ჩვენთვის?`