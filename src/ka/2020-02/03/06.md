---
title: მოციქულები და ბიბლია
date: 16/04/2020
---

ახალი აღთქმის ავტორები ბიბლიას ისევე ექცეოდნენ, როგორც - იესო. დოქტრინალურ, ეთიკურ და წინასწარმეტყველებათა აღსრულების საკითხებში ძველი აღთქმა მათთვის წარმოადგენდა ღვთის სიტყვის ავტორიტეტს. ვერსად ვპოულობთ ადგილს, სადაც ისინი ამბობდნენ ან აკეთებდნენ რამეს, რაც ეწინააღმდეგებოდა ბიბლიის ნებისმიერი ნაწილის ავტორიტეტსა თუ ჭეშმარიტებას.

`რა არის ნათქვამი ქვემოთ მოცემულ ტექსტებში, თუ რა დამოკიდებულება გააჩნდათ მოციქულებს ღვთის სიტყვის ავტორიტეტის მიმართ?`

`საქმე. 4:24-26`

`საქმე. 13:32-36`

`რომ. 9:17`

`გალ. 3:8`

ყურადღება მიაქციეთ, თუ რა მჭიდროდ არის დაკავშირებული წმიდა წერილის ეს ნაწყვეტები თავად ღმერთის ხმასთან. მოციქულთა საქმეების მე-4 თავში მოწაფეები სულიწმიდით აღვსებამდე ღმერთს განადიდებდნენ პეტრესა და იოანეს განთავისუფლების გამო. მათ აღიმაღლეს ხმა ქებაში, აღიარებდნენ ღმერთს შემოქმედად, რომელიც საუბრობდა თავისი მსახურის, დავითის მეშვეობით. ანუ მათთვის დავითის სიტყვები აღიქმებოდა როგორც ღვთის სიტყვები. საქმე. 13:32-36 პავლე კვლავ ციტირებს დავითს, მაგრამ ამ სიტყვების ავტორობას მიაწერს ღმერთს, როგორც ნათქვამია 32-ე მუხლში: "აღთქმა, რომელიც მამებს მისცა, ღმერთმა… შეგვისრულა".

რომ. 9:17-ში, სადაც იგულისხმება, რომ საუბრობს თავად ღმერთი, პავლე გამოიყენებს სიტყვას "წერილი": "ვინაიდან წერილი ეუბნება ფარაონს" (რაც, ფაქტობრივად, ნიშნავს: "ვინაიდან ღმერთი ეუბნება ფარაონს"). გალ. 3:8-ში სიტყვა "წერილი" ასევე გამოიყენება სიტყვის "ღმერთი" ნაცვლად და გვიჩვენებს, რაოდენ მჭიდროდაა დაკავშირებული ღვთის სიტყვა თავად ღმერთთან.

ვხედავთ, რომ ახალი აღთქმის ავტორები განუყოფლად ეყრდნობიან ძველ აღთქმას, როგორც ღვთის სიტყვას. ახალ აღთქმაში ასობით ციტატას ვხვდებით ძველი აღთქმიდან. ერთმა მეცნიერმა შეადგინა ძველ აღთქმაზე მისათითებელი სია 2688 პირდაპირი მინიშნებით: 400 მინიშნება ესაიას წიგნიდან, 370 - ფსალმუნებიდან, 220 - გამოსვლის წიგნიდან და ასე შემდეგ. თუკი ამ სიას დავუმატებთ ირიბ მინიშნებებსაც, ძველაღთქმისეულ თემებსა და მოტივებს, ეს სია საგრძნობლად გაიზრდება. ახალი აღთქმის წიგნები სავსეა ძველი აღთქმის წინასწარმეტყველებებზე მინიშნებით, ხშირად ციტატა იწყება სიტყვით "დაწერილია" (იხ. მათ. 2:5; მარკ. 1:2; 7:6; ლუკ. 2:23; 3:4; რომ. 3:4; 8:36; 9:33; 1კორ. 1:19; გალ. 4:27; 1პეტრ. 1:16). ყველაფერი, რაც ზემოთ ვახსენეთ, ადასტურებს, რომ ძველი აღთქმის წერილები წარმოადგენს საფუძველს, რომელზეც ემყარება იესოსა და მის მოციქულთა სწავლება.

`როგორ გვიხსნის მოცემული მაგალითები, თუ რაოდენ საშიშია ნებისმიერი იდეა, რომელიც ამცირებს ჩვენს ნდობას წმიდა წერილის ავტორიტეტის მიმართ?`