---
title: მოსალოდნელი მიზეზები შესაძლებელი წინააღმდეგობისთვის
date: 14/06/2020
---

`წაიკითხეთ 2ტიმ. 2:10-15. პავლე არიგებს ტიმოთეს იყოს კეთილსინდისიერი და "ჭეშმარიტების სიტყვის სწორად გადამცემი". რა მნიშვნელოვანი უწყებაა ამ დარიგებაში დღეს ჩვენთვის?`

ბიბლიის თითოეული დაკვირვებული და გულწრფელი მკვლევარი დამეთანხმება, რომ მასში არის ტექსტები, რომელთა გაგებაც რთულია. მაგრამ ეს ფაქტი არ უნდა გვაღელვებდეს და ეჭვი არ უნდა შეჰქონდეს ღვთის სიტყვის ჭეშმარიტებაში. ასეთი ტექსტების არსებობა უნდა აღიქმებოდეს როგორც ბუნებრივი მოვლენა, ჩვენ ხომ არასრულყოფილები და შეზღუდული არსებები ვართ. არ არსებობს ისეთი ადამიანი, რომელიც ჩაწვდებოდა ადამიანის მეცნიერების ყველა სფეროს, თუკი არ ვისაუბრებთ ცოდნაზე, რომლის წყაროც თავად ღმერთია. აქედან გამომდინარე, როცა უმეცარი და შეზღუდული ადამიანები ცდილობენ ჩაწვდნენ სიბრძნეს უსაზღვრო ღმერთისა, წმიდა წერილის ავტორს, გარდაუვალია გაგებაში სირთულეების გაჩენა. მაგრამ ეს სირთულეები არავითარ შემთხვევაში არ ადასტურებს, რომ ბიბლიის მტკიცებულება არ არის ჭეშმარიტი.

ის, ვინც უარყოფს ბიბლიურ სწავლებას ღვთაებრივი გამოცხადებისა და შთაგონების შესახებ, ბიბლიის რთულ ტექსტებს აღიქვამს როგორც წინააღმდეგობებს და შეცდომებს. ასეთი ადამიანებისთვის ეს სრულიად ნორმალურია, რადგან ბიბლია მათთვის წარმოადგენს უბრალოდ ადამიანის აზრების ნაყოფს. როცა გააჩნიათ ასეთი შეხედულება, სერიოზულად არ ცდილობენ მოუნახონ ახსნა, თან გაითვალისწინონ მთლიანობა და სანდოობა წმიდა წერილისა, რომელიც სულიწმიდით შთაგონებული ადამიანების მიერ არის დაწერილი. ადამიანები, რომლებიც ეჭვქვეშ აყენებენ ბიბლიის პირველ გვერდებს, მაგალითად შექმნის შესახებ ისტორიას, მალევე წმიდა წერილის დანარჩენ ტექსტებშიც დაეჭვდებიან.

წმიდა წერილში ზოგიერთი წინააღმდეგობა შეიძლება გაჩნდეს გადაწერის ან თარგმანის დროს დაშვებული უმნიშვნელო შეცდომების გამო. ელენ უაითი წერდა: "არიან ადამიანები, რომლებიც მკვახე სახით გვეუბნებიან: ‘ნუთუ უარყოფთ შეცდომის ალბათობას, რაც შეიძლება დაიშვას გადამწერის ან თარჯიმანის მიერ?’ ეს, რა თქმა უნდა, შესაძლებელია და ადამიანები, ვისი გონებაც იმდენად შეზღუდულია, რომ ეჭვი უჩნდებათ და დაბრკოლება ჩნდება მსგავსი შეცდომების არსებობის გამო, აუცილებლად წაბორძიკდებიან ღვთივსულიერი სიტყვის საიდუმლოზეც, რადგან მათი უძლური გონება ვერ ჩაწვდება ღვთის განზრახვას. მათთვის დაბრკოლების ქვად იქცევა ხილული ფაქტებიც კი, რომლებიც ხელმისაწვდომია ჩვეულებრივი ადამიანისთვის, რომელსაც გააჩნია უნარი მიიღოს და განარჩიოს ღვთაებრიობა, ვისთვისაც ღვთის ნათქვამი გასაგები და მშვენიერია, სავსეა ქონითა და მირონით. გადამწერთა თუ თარჯიმანთა ვერანაირი შეცდომა ვერ შეაცბუნებს ასეთ სულს, ვერ წააბორძიკებს მას, ვინც სირთულეებს არ ეძებს იქ, სადაც გაცხადებულია ნათელი ჭეშმარიტება" (ე. უაითი. რჩეული უწყებანი, ტ. 1, გვ. 16).

`რატომ არის ჩვენთვის ასეთი მნიშვნელოვანი ბიბლიის შესწავლას შევუდგეთ თავმდაბლობისა და მორჩილების სულით?`