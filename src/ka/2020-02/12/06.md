---
title: რთული ტექსტების შესწავლა ლოცვით
date: 18/06/2020
---

`წაიკითხეთ საქმე. 8:35; 15:15,16; 17:11. რას აკეთებდნენ მოციქულები და ადრეული ეკლესიის წევრები, როცა ხვდებოდნენ რთულ საკითხებს? რატომ რჩება წმიდა წერილი ჯერ კიდევ საუკეთესო წყაროდ თავისი თავის კვლევისთვის?`

თავად ღვთის სიტყვა გვთავაზობს საუკეთესო გამოსავალს რთული ბიბლიური ტექსტების განმარტებისთვის. ასეთი ნაწყვეტები უკეთესია განვიხილოთ მთელი ბიბლიის ფონზე და ცალკეული ტექსტი არ უნდა შევისწავლოთ სხვა ტექსტებისა და მთელი წმიდა წერილისგან განცალკევებით. უნდა მივმართოთ თავად ბიბლიას, რათა დაგვეხმაროს მის განმარტებაში. ვისწავლოთ მოვიძიოთ დიდებული ჭეშმარიტებები წმიდა წერილში - ეს არის ყველაზე მნიშვნელოვანი, რისი გაკეთებაც შეგვიძლია.

თუკი არ გესმით რომელიმე ბიბლიური ტექსტი, შეეცადეთ შეისწავლოთ ამ თემასთან დაკავშირებული სხვა ნაწყვეტები. ყოველთვის ეცადეთ იპოვოთ წმიდა წერილის ნათელი მტკიცებულებანი, რომლებიც დაგეხმარებათ ნაკლებად გასაგები მუხლების გაგებაში. ასევე ძალიან მნიშვნელოვანია არასდროს დააყენოთ ეჭვქვეშ წმიდა წერილის ნათელი მტკიცებულებანი ნაკლებად გასაგები ნაწყვეტების გამო. ნაცვლად იმისა, რომ გამოვიყენოთ არაბიბლიური წყაროები, ფილოსოფია თუ მეცნიერება, რათა ავხსნათ ბიბლიის მნიშვნელობა, უმჯობესია საშუალება მივცეთ წმიდა წერილის ტექსტს თავად გაგვიცხადოს თავისი მნიშვნელობა.

ლოცვაში შეგვიძლია ახალი პერსპექტივით დავინახოთ რთულად გასაგები საკითხი. როცა მივმართავთ ღმერთს, ამით გამოვხატავთ ღვთის დახმარების საჭიროებას წმიდა წერილის გამოკვლევაში სიცხადის მოსაპოვებლად. ვლოცულობთ, რადგან გვსურს, რომ სულიწმიდამ, რომელმაც შთააგონა ბიბლიური ავტორები, გაანათოს ჩვენი გონებაც.

ლოცვაში მჟღავნდება ჩვენი მოტივები, შეგვიძლია ღმერთს მოვუყვეთ ჩვენი სურვილის შესახებ, რომ გავიგოთ ის, რასაც ვკითხულობთ. უფალს ვთხოვოთ აგვიხილოს თვალები მის სიტყვაზე და მოგვცეს ძლიერი სურვილი გავყვეთ მას და პრაქტიკულად გამოვიყენოთ ღვთის ჭეშმარიტება (რაც ძალიან მნიშვნელოვანია!). როდესაც ღმერთი წარგვამრთავს სულიწმიდით ჩვენი ლოცვების პასუხად, იგი არ ეწინააღმდეგება იმას, რაც ბიბლიაშია გაცხადებული. ზეციერი მამის პასუხები ყოველთვის ჰარმონიაშია ბიბლიასთან; იგი გვიმჟღავნებს და განამტკიცებს ჭეშმარიტებებს, რომლებიც მისი შთაგონებით გადმოგვცეს ბიბლიის ავტორებმა.

`როგორ გვეხმარება ლოცვა სწორად განვაწყოთ ჩვენი გონება, რათა უკეთესად გვესმოდეს ღვთის სიტყვა და ვემორჩილებოდეთ მას?`