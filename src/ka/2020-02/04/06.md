---
title: ბიბლია
date: 23/04/2020
---

სულიწმიდა, რომლის შთაგონებითაც დაიწერა ბიბლია და რომელიც ადამიანებს უმჟღავნებს მის ჭეშმარიტებას, არასოდეს შეგვიყვანს სიცრუეში და ღვთის სიტყვასთან დაპირისპირებაში. მეშვიდე დღის ადვენტისტებისთვის ბიბლია ადამიანთა ტრადიციებზე, გამოცდილებაზე, გონებასა თუ კულტურაზე მაღლა დგას. მხოლოდ ბიბლიაა საზომი სხვა ყველაფრის შესამოწმებლად.

`წაიკითხეთ იოან. 5:46,47 და იოან. 7:38. რას მიიჩნევდა იესო ქრისტე სულიერი საკითხების გაგებაში აბსოლუტურ ავტორიტეტულ წყაროდ? როგორ გვიდასტურებს ბიბლია, რომ იესო არის ჭეშმარიტი მესია?`

ზოგიერთი ადამიანი აცხადებს, რომ სულიწმიდისგან მიიღო განსაკუთრებული "გამოცხადებები" და მითითებები, მაგრამ ამავდროულად ეწინააღმდეგება ბიბლიის ნათელ უწყებას. მათთვის სულიწმიდას უფრო მაღალი ავტორიტეტი უკავია, ვიდრე ღვთის სიტყვას. ყველა, ვინც აბათილებს დაწერილი ღვთის მიერ შთაგონებული სიტყვის ზეგავლენას და თავს არიდებს მის ნათელ უწყებას, დგება საშიშ გზაზე და არ მისდევს ღვთის სულის ხელმძღვანელობას. ბიბლია არის ჩვენი ერთადერთი სულიერი მფარველი. მხოლოდ ის წარმოადგენს საიმედო საზომს რწმენისა და საქმეების ყველა საკითხში.

"წმიდა წერილით მოქმედებს სულიწმიდა ადამიანის გონებაზე და ჭეშმარიტებას ასწავლის მას. იგი ამხელს სიცრუეს და დევნის მას ადამიანის გულიდან. ამრიგად, ქრისტე თავისკენ იზიდავს თავის რჩეულ შვილებს" (ე. უაითი. ქრისტე - წუთისოფლის იმედი, გვ. 671).

სულიწმიდა არავითარ შემთხვევაში არ უნდა აღიქმებოდეს როგორც ღვთის სიტყვის ჩანაცვლების საშუალება. პირიქით, იგი ჰარმონიულად შრომობს ბიბლიის მეშვეობით, რათა მიგვიზიდოს ქრისტესთან, ამგვარად მას აქცევს ნამდვილი ბიბლიური სულიერების ერთადერთ საზომად. ბიბლიაში ჯანსაღი სწავლებაა (იხ. 1ტიმ. 4:6) და, როგორც ღვთის სიტყვა, იგი ნდობის ღირსია და უნდა მივიღოთ სრულად. ჩვენ არ გვევალება საკუთარი აზრი გამოვთქვათ წმიდა წერილთან დაკავშირებით. პირიქით, ღვთის სიტყვას გააჩნია ძალა და ძალაუფლება საკუთარი აზრი გამოთქვას ჩვენს შესახებ და ჩვენი აზროვნების შესახებ. ბოლოს და ბოლოს, ეს არის სიტყვა, რომელიც თავად ღმერთმა დაწერა.

`რატომ წარმოადგენს სულიერ საკითხებში უფრო საიმედო სახელმძღვანელოს ბიბლია, ვიდრე სუბიექტური შთაბეჭდილებები? როგორი იქნება შედეგი, თუკი არ ვიღებთ ბიბლიას როგორც საზომს ყველა სწავლებისა და თუნდაც სულიერი გამოცდილების შესამოწმებლად? პირადი გამოცხადება სულიერ საკითხებში საბოლოო ავტორიტეტად რომ ითვლებოდეს, რატომ გამოიწვევდა ეს მხოლოდ ქაოსს და მცდარ შეხედულებებს?`