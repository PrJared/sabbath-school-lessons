---
title: ცხოვრებისეული გამოცდილება
date: 20/04/2020
---

`წაიკითხეთ რომ. 2:4 და ტიტ. 3:4,5. როგორ განვიცდით პირადი გამოცდილებით ღვთის სახიერებას, თავშეკავებას, მიტევებას, სიკეთესა და სიყვარულს? რატომ არის ასეთი მნიშვნელოვანი, რომ ჩვენი რწმენა იყოს არა უბრალოდ აბსტრაქტული, ინტელექტუალური ცოდნა, არამედ რაღაც, რასაც მართლა განვიცდით? ამავდროულად, როგორ შეიძლება დაუპირისპირდეს ჩვენი გამოცდილება ბიბლიას და არასწორადაც კი წარმართოს ჩვენი რწმენა?`

გამოცდილების შეძენა წარმოადგენს ჩვენი ცხოვრების ნაწილს. გამოცდილება უძლიერეს ზეგავლენას ახდენს ჩვენს გრძნობებსა და აზრებზე. ღმერთმა შეგვქმნა ისე, რომ მასთან და შექმნილ სამყაროსთან ურთიერთკავშირი მნიშვნელოვანწილად დაკავშირებულია ჩვენს ცხოვრებისეულ გამოცდილებასთან და ყალიბდება მისი ზეგავლენის ქვეშ.

ღმერთს სურს, რომ შევიგრძნოთ ურთიერთობების, ხელოვნების, მუსიკის, ბუნების საოცარი სამყაროს სილამაზე, ასევე განვიცადოთ სიხარული ხსნის ძღვენისგან და მისი აღთქმული სიტყვის ძალისგან. ჩვენი რელიგია და რწმენა უფრო მეტია, ვიდრე რაციონალური გადაწყვეტილებების ან დოქტრინათა უბრალო ნაკრები. ის, რასაც განვიცდით, ბევრ საკითხში აყალიბებს ჩვენს შეხედულებას ღმერთსა და მისი სიტყვის შემეცნებაზე. თუმცა აუცილებელია კარგად ვხვდებოდეთ ჩვენ მიერ შეძენილი გამოცდილების შეზღუდვებს და ნაკლს ღმერთის ნების შეცნობის საკითხში.

`რა გაფრთხილებაა ჩაწერილი 2კორ. 11:1-3-ში? როგორ არის აღწერილი ამ ტექსტებში საკუთარი გამოცდილებისადმი ნდობის საზღვრები?`

ჩვენ მიერ შეძენილი გამოცდილება შეიძლება აღმოჩნდეს უკიდურესად მომატყუებელი. ბიბლიის გადმოსახედიდან, გამოცდილებას უნდა გააჩნდეს განსაზღვრული ჩარჩოები. იგი უნდა წარმართოს და ჩამოაყალიბოს წმიდა წერილმა, ასევე განმარტოს კიდეც. ხანდახან გვინდა განვიცადოთ რაღაც, რაც არ შეესაბამება ღვთის სიტყვას ან უფლის ნებას. მაგრამ უნდა ვისწავლოთ წმიდა წერილის ნდობა მიუხედავად ჩვენი გამოცდილებისა და სურვილებისა. უნდა ვიდგეთ სადარაჯოზე, დავრწმუნდეთ, რომ ჩვენ მიერ შეძენილი გამოცდილება ჰარმონიაში იმყოფება ღვთის სიტყვასთან და არ ეწინააღმდეგება ბიბლიის ნათელ სწავლებას.

`რწმენა, რომელშიც ღმერთისა და მოყვასის მიმართ სიყვარული (იხ. მარკ. 12:28-31) წარმოადგენს მთავარ მცნებებს, ნათელია, გულისხმობს ურთიერთობების გამოცდილებასაც. მიუხედავად ამისა, რატომ არის ასეთი მნიშვნელოვანი ყოველთვის შევამოწმოთ საკუთარი გამოცდილება ღვთის სიტყვით?`