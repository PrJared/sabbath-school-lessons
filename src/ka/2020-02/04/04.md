---
title: კულტურა
date: 21/04/2020
---

`ყველანი წარმოვადგენთ გარკვეული კულტურის ნაწილს, კულტურისა, რომელიც გვაყალიბებს და თავის ზეგავლენას ახდენს ჩვენზე. ვერავინ აარიდებს სრულად თავს მის ზემოქმედებას. დაფიქრდით, ძველ აღთქმაში რა ბევრჯერ არის აღწერილი შემთხვევები, როცა ძველი ისრაელიანები იხრწნებოდნენ გარშემომყოფთა კულტურის ზეგავლენის გამო. მიიჩნევთ თუ არა თავს მათზე უკეთესებად?`

ღვთის სიტყვა მიეცათ გარკვეულ კულტურაში, თუმცა იგი არ იფარგლება ერთი კულტურით. კულტურული ფაქტორები აუცილებლად მოქმედებს ბიბლიის აღქმაზე, თუმცა მხედველობიდან არ უნდა გამოგვრჩეს ის ფაქტი, რომ ბიბლია სცილდება დაწესებულ კულტურულ კატეგორიათა ჩარჩოებს, ისეთებს, როგორიცაა: ეთნიკური მიკუთვნებულობა, ამა თუ იმ იმპერიის მიმართ მიკუთვნებულობა და სოციალური სტატუსი. ეს არის ერთ-ერთი მიზეზი იმისა, თუ რატომ აღემატება ბიბლია ადამიანთა ნებისმიერ კულტურას და შეუძლია შეცვალოს და გამოასწოროს კიდეც ცოდვილი ელემენტები, რომლებიც ნებისმიერ კულტურაში შეგვიძლია ვიპოვოთ.

`წაიკითხეთ 1იოან. 2:15-17. რა აქვს მხედველობაში იოანეს, როცა ამტკიცებს, რომ არ უნდა გვიყვარდეს ის, რაც სოფელშია? როგორ შეგვიძლია ვიცხოვროთ ამ წუთისოფელში და ამავდროულად, თავი ავარიდოთ ამქვეყნიური აზროვნების გზას?`

კულტურამ, როგორც ღვთის ქმნილების სხვა ასპექტებმა, განიცადა ცოდვის ზეგავლენა. აქედან გამომდინარე, იგი განიცდის ღვთის სამსჯავროს. დიახ, ჩვენი კულტურის ზოგიერთი ასპექტი შეიძლება კარგად შეესაბამებოდეს ჩვენს რწმენას, მაგრამ ფრთხილად უნდა ვიყოთ, რომ განვასხვავოთ რწმენა და კულტურა. იდეალში, თუკი საჭიროა, ბიბლიური რწმენა უნდა დაუპირისპირდეს არსებულ კულტურას და საწინააღმდეგოდ შექმნას კულტურა, რომელიც ღვთის სიტყვის ერთგული რჩება. თუკი ჩვენში ფესვი არ აქვს გადგმული იმას, რაც ზემოდან მოდის, მალე გავხდებით ისეთები, როგორებიც არიან ჩვენი გარშემომყოფები.

ელენ უაითი გვთავაზობს ამ საკითხის ასეთ გაგებას: "ქრისტეს მიმდევრები წუთისოფლისგან უნდა განსხვავდებოდნენ თავიანთი პრინციპებითა და მიზნებით, მაგრამ არ უნდა იყვნენ იზოლირებულები წუთისოფლისგან. მაცხოვარი ადამიანებს შორის იმყოფებოდა არა იმისთვის, რომ წაეხალისებინა ისინი ღვთის ნების დარღვევაში, არამედ წმიდა ეყო და გაეკეთილშობილებინა ისინი" (ე. უაითი. რჩევები მშობლებს, მასწავლებლებსა და მოსწავლეებს. გვ. 323).

`თქვენი კულტურის რომელი ასპექტები ეწინააღმდეგება ბიბლიურ რწმენას? და, რაც კიდევ უფრო მნიშვნელოვანია, როგორ შეგვიძლია წინაღვუდგეთ ამ ასპექტებს, რომლებიც ცდილობს გახრწნას ჩვენი რწმენა?`