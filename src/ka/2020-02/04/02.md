---
title: ტრადიციები
date: 19/04/2020
---

თავად ტრადიციებში არაფერია ცუდი. მათ განმეორებადი ქმედებები შემოაქვს ჩვენს ყოველდღიურ ცხოვრებაში, ისინი ქმნის გარკვეულ წესრიგს და ცხოვრების სტრუქტურას. ისინი გვეხმარება არ დავკარგოთ კავშირი ჩვენს ფესვებთან. ამიტომ არაა გასაკვირი, რომ ტრადიციები მნიშვნელოვან როლს ასრულებს რელიგიაშიც. თუმცა არსებობს ტრადიციებთან დაკავშირებული გარკვეული საშიშროებები.

`მარკ. 7:1-13-ში როგორ რეაგირებს იესო ადამიანთა ზოგიერთ ტრადიციაზე, რომლებიც იმ დროს არსებობდა?`

ტრადიციები, რომელთა წინააღმდეგაც გამოდიოდა იესო, ებრაულ საზოგადოებაში სიფრთხილით გადაეცემოდა მასწავლებლიდან მასწავლებელს. იესოს დღეებში მათი ავტორიტეტი უტოლდებოდა წმიდა წერილის ავტორიტეტს. თუმცა ტრადიციებს, რომლებიც დროის ხანგრძლივ პერიოდში ვითარდება, გააჩნია ტენდენცია საკუთარ თავში შეიწოვოს უფრო მეტი დეტალი და ასპექტი, რომლებიც თავიდანვე არ წარმოადგენდა ღვთის სიტყვისა და მისი გეგმის ნაწილს. ადამიანთა ასეთი ტრადიციები ვერ გაუტოლდებოდა ღვთის მცნებებს (იხ. მარკ. 7:8,9), თუმცა კი ებრაული საზოგადოების რელიგიური ლიდერები ნერგავდნენ მათ (იხ. მარკ. 7:3,5 - "ძველების ჩვეულება", "ძველების გადმოცემა"). ეს იყო უბრალოდ ადამიანთა ტრადიციები, რომლებმაც, თანდათანობით "გააუქმა ღვთის სიტყვა" (იხ. მარკ. 7:13).

`წაიკითხეთ 1კორ. 11:2 და 2თეს. 3:6. როგორ განვასხვავოთ ღვთის სიტყვა ადამიანთა ტრადიციებისაგან? რატომ არის ჩვენთვის ასეთი მნიშვნელოვანი შევძლოთ მათი გარჩევა?`

ბერძნული სიტყვა პარა’დოსის, რომელიც გამოიყენა მოციქულმა და ითარგმნა როგორც "გადმოცემა", უნდა განვიხილოთ "გადმოცემული სწავლების" მნიშვნელობით, მაგრამ არა ტრადიციული გაგებით, რომელიც გულისხმობს რაიმე ტრადიციას, რომელიც ეწინააღმდეგება წმიდა წერილის ტექსტებს.

ღვთის ცოცხალი სიტყვა ჩვენში ბადებს მის მიმართ მოწიწებულ და სანდო დამოკიდებულებას. ეს ერთგულება ხდება განსაზღვრული ტრადიცია. ყოველთვის ერთგულნი უნდა ვიყოთ ცოცხალი ღმერთისა, რომელმაც გამოგვიცხადა თავისი ნება დაწერილ ღვთის სიტყვაში. ამგვარად, ბიბლია თამაშობს უნიკალურ როლს, რომელიც აღემატება ადამიანთა ყველა ტრადიციას. ბიბლია დგას ყველა, თუნდაც კარგ, ტრადიციაზე მაღლა. ის ტრადიციებიც კი, რომლებიც ღმერთთან ურთიერთობის შედეგად წარმოიშვება, მუდმივად უნდა შემოწმდეს წმიდა წერილის საზომით.

`რას შეიძლება ვუწოდოთ ჩვენს ეკლესიაში ტრადიცია? რატომ არის აუცილებელი განვასხვავოთ ტრადიციები ბიბლიური სწავლებისგან? გაუზიარეთ თქვენი პასუხი საშაბათო სკოლის ჯგუფს.`