---
title: გონება
date: 22/04/2020
---

`წაიკითხეთ 2კორ. 10:5,6; იგავ. 1:7; 9:10. რატომ არის ასეთი მნიშვნელოვანი ქრისტეს მორჩილება ჩვენს აზრებში?`

ღმერთმა დაგვაჯილდოვა ფიქრისა და მსჯელობის უნარით. ადამიანის თითოეული ქმედება ან ღვთისმეტყველური არგუმენტი მომდინარეობს ჩვენი ფიქრისა და დასკვნების გამოტანის უნარიდან. ჩვენ არ ვთვლით, რომ რწმენა უნდა იყოს დაუფიქრებელი და ბრმა. თუმცა აღმოსავლეთ საზოგადოებაში XVIII საუკუნის განმანათლებლობის ეპოქას მოჰყვა ადამიანის გონების აყვანა კვარცხლბეკზე, სადაც მან დაიწყო ახალი, დომინირებული როლის თამაში და დაიწყეს მისი უფრო ფართოდ განხილვა, ვიდრე უბრალოდ ფიქრისა და სწორი დასკვნების გამოტანის საშუალება.

იმ იდეის საპირისპიროდ, რომ მთელი ჩვენი ცოდნა ემყარება შეგრძნებით აღქმას, მეორე შეხედულება ადამიანის გონებაზე წარმოადგენს მას როგორც ცოდნის მთავარ წყაროს. ამ შეხედულებას ეწოდება რაციონალიზმი; იგი ამტკიცებს, რომ ჭეშმარიტება შეიცნობა არა გრძნობებით, არამედ გონებით და წარმოიქმნება მსჯელობის შედეგად. სხვა სიტყვებით, არსებობს განსაზღვრული ჭეშმარიტებები და მხოლოდ ჩვენს გონებას შეუძლია მათი გაცნობიერება. ითვლებოდა, რომ ადამიანის გონებამ უნდა შეამოწმოს და დააწესოს ჭეშმარიტებისთვის ნორმები. გონებას აღამაღლებდნენ როგორც ახალ ავტორიტეტს, რომლის წინაშეც ქედი უნდა მოეხარა ყველას, მათ შორის ეკლესიის ავტორიტეტსაც და, რაც უფრო მეტად დრამატულია, ბიბლიასაც, როგორც ღვთის სიტყვის ავტორიტეტს. ყველაფერი, რაც ცხადს არ წარმოადგენდა ადამიანის გონებისთვის, უგულებელყოფილი იყო და მისი კანონიერება ეჭვქვეშ დგებოდა. ასეთი მიდგომა შეეხო წმიდა წერილის ბევრ ნაწილს. ყველა სასწაული და ღვთის ზებუნებრივი ქმედებები, ისეთები, როგორიცაა: იესოს ფიზიკური აღდგომა, უბიწო ჩასახვა ან სამყაროს შექმნა ექვს დღეში (და ეს სულ ზოგიერთი მათგანია), აღარ ითვლებოდა ჭეშმარიტად და ნდობის ღირსად.

თუმცა ჭეშმარიტება მდგომარეობს იმაში, და უნდა გვახსოვდეს ეს, რომ ჩვენი აზროვნებაც ცოდვის ზეგავლენის ქვეშაა და კვლავ უნდა დავუმორჩილოთ ქრისტეს. ადამიანთა გაგება დაჩრდილულია, იგი გაუცხოებულია ღმერთისგან (იხ. ეფეს. 4:18). ჩვენ გვჭირდება, რომ ღვთის სიტყვამ გაგვანათლოს. ჩვენ შეგვქმნა ღმერთმა და ბიბლიური გადმოსახედიდან, ადამიანის გონება არ შექმნილა რაღაცად, რაც ღვთის გარეშე იარსებებდა. პირიქით: "სიბრძნის დასაბამი უფლის შიშია და წმიდის შეცნობა - გონიერება" (იგავ. 9:10 შეად. იგავ. 1:7). მხოლოდ მაშინ, როცა ვიღებთ ღვთის გამოცხადებას, რომელიც განსახიერებულია ღვთის სიტყვაში, როგორც ჩვენს ცხოვრებაში უმაღლესი ავტორიტეტი და გვსურს გავყვეთ ბიბლიაში ჩაწერილს, შევძლებთ სწორად აზროვნებას.

`რამდენიმე ასწლეულის წინ ამერიკის პრეზიდენტმა ტომას ჯეფერსონმა შექმნა ახალი აღთქმის თავისი ვერსია, ამოაგდო ყველაფერი, რაც, მისი აზრით, არ შეესაბამებოდა გონებას. გამოირიცხა იესოს თითქმის ყველა სასწაული, მათ შორის მისი აღდგომაც. რა შეიძლება გვასწავლოს ამ მაგალითმა იმასთან დაკავშირებით, თუ რამდენად მნიშვნელოვანია გავაცნობიეროთ ადამიანის გონების საზღვრები ჭეშმარიტების შეცნობასთან დაკავშირებით?`