---
title: დასაწყისში…
date: 17/05/2020
---

`წაიკითხეთ დაბ. 1:1. რა ღრმა ჭეშმარიტებები მჟღავნდება ბიბლიის პირველ მუხლში?`

ბიბლია იწყება საზეიმო, ამაღლებული და ძალიან უბრალო სიტყვებით, მაგრამ მათში დაფარულია უსასრულო სიღრმე. ფაქტობრივად, ფილოსოფიის ფუნდამენტურ შეკითხვებზე: "ვინ ვართ?", "საიდან ვართ?" და "რისთვის ვართ აქ?" შეგვიძლია ბიბლიის პირველი წინადადებით ვუპასუხოთ.

ვარსებობთ, რადგან ღმერთმა შეგვქმნა წარსულის განსაზღვრულ დროში. არ განგვიცდია ევოლუცია არაფრისგან და არ გავჩენილვართ შემთხვევით სიცოცხლისთვის რაიმე საბოლოო მიზნის გარეშე და განუსაზღვრელი მომავლით, როგორც ამას კაცობრიობის წარმოშობის თანამედროვე სამეცნიერო მოდელი გვასწავლის. დარვინის ევოლუციის თეორია ყველაფერში ეწინააღმდეგება წმიდა წერილს და ზოგიერთი ქრისტიანის მცდელობა, რომ ჰარმონიულად შეუთავსონ იგი ბიბლიას, ძალიან უგუნურად გამოიყურება.

ღმერთმა შეგვქმნა დროის კონკრეტულ მომენტში - "დასაწყისში". ეს ნიშნავს იმას, რომ ღმერთი არსებობდა ამ დასაწყისამდე. ანუ ღმერთი არსებობდა იქამდე, სანამ შეიქმნებოდა დრო, რომელიც გამოხატულია დღე-ღამის ციკლით "საღამო და დილა", ასევე თვეებითა და წლებით და რომელიც რეალური გახდა მხოლოდ მზისა და მთვარის წარმოშობის შემდეგ. ამ აბსოლუტური დასაწყისის შესახებ წმიდა წერილის სხვა ნაწყვეტებში წერია, რომლებიც კვლავ და კვლავ ადასტურებს ღვთის საქმიანობის ბუნებასა და საშუალებებს სამყაროს შექმნასთან დაკავშირებით (იხ. იოან. 1:1-3).

`წაიკითხეთ იოან. 1:1-3 და ებრ. 1:1,2. ვინ იყო შექმნის შუამავალი და აღმსრულებელი? იგი ასევე მოკვდა ჯვარზე. დაფიქრდით, რას ნიშნავს ეს.`

ბიბლია გვასწავლის, რომ იესო იყო შექმნის ჩანაფიქრის განხორციელების შუამავალი და აღმსრულებელი. ბიბლია ამბობს: "ყოველივე მის მიერ შეიქმნა და უიმისოდ არაფერი შექმნილა, რაც კი შექმნილა" (იოან. 1:3). "ღმერთმა" იესოს მეშვეობით "შექმნა საუკუნენი" (ებრ. 1:1,2). რადგან სამყაროს შექმნიდან ყველაფერი დასაწყისს იღებს იესოში, შეგვიძლია გვქონდეს იმედი, რომ ბოლოს იგი დაასრულებს იმას, რაც დაიწყო, რადგან ის არის "ანი და ჰაე", "პირველი და უკანასკნელი" (გამოცხ. 1:8; 22:13).

`როგორ მოქმედებს ჩვენს ცხოვრებაზე იმის ცოდნა, რომ შექმნილი ვართ უფლის მიერ? წარმოიდგინეთ, რომ არ გწამთ ამის. მაშინ როგორ შეიცვლებოდა თქვენი დამოკიდებულება საკუთარი თავისა და სხვების მიმართ? რატომ?`