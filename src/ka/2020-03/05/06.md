---
title: სულიწმიდის ძალა გარდაქმნის ცხოვრებას
date: 30/07/2020
---

ღვთის სიტყვის ყურადღებით შესწავლისას ჩვენ ღმერთს შევიცნობთ მისი სულის მეშვეობით, რომელიც ადამიანთა ცხივრებაში სასწაულებს ახდენს. ეს წიგნი მოგვითხრობს იმაზე, თუ როგორ იმარჯვებს სახარება ხალხურ ცრურწმენებზე, ღრმად ფესვგადგმულ ჩვევებზე და მთელ კაცობრიობას მოძღვრავს ქრისტეს მადლსა და ჭეშმარიტებაში. სულიწმიდა ადამიანებს აღიქვამს ისეთებად, როგორებიც არიან ისინი, მაგრამ მათ არ ტოვებს ასეთებად. მის თანხლებაში ისინი იცვლებიან. მათი ცხოვრება გარდაიქმნება.

`წაიკითხეთ საქმე. 16:11-15,23-34; 17:33,34; 18:8. ეს მხოლოდ მოქცევის რამდენიმე ბიბლიური ისტორიაა. რას გვეუბნება წაკითხული მოთხრობები ღვთის ძალაზე, რომელსაც შეუძლია შეცვალოს სხვადასხვა წარმომავლობის ადამიანთა ცხოვრება?`

ადამიანთა რა საოცარი მრავალფეროვნებაა! ლიდია იყო წარმატებული მეწარმე-ებრაელი, ხოლო საპატიმროს ზედამხედველი ფილიპეში - საშუალო კლასის რომაელი სახელმწიფო მოხელე. სულიწმიდა აღწევს საზოგადოების ყველა ფენაში. მისი გარდამქმნელი ძალა სწვდება მამაკაცებსა და ქალებს, მდიდრებსა და ღარიბებს, განათლებულებსა და გაუნათლებლებს.

ჩვენს ჩამონათვალში ბოლო ორი პერსონაჟი ერთნაირად ყურადსაღებია. საქმე. 17:34 იხსენებს დიონისიოს არიოპაგელის მოქცევას. ათენელი არეოპაგელები იყვნენ წევრები მსაჯულთა საბჭოსი, რომელიც განიხილავდა სასამართლოს საქმეებს. ისინი იყვნენ ბერძნული საზოგადოების ცნობილი, პატივცემული წევრები.

სულიწმიდის ძალის წყალობით პავლე მოციქულის მსახურებამ საზოგადოების უმაღლეს ფენებსაც კი მიაღწია. კრისპოსი (იხ. საქმე. 18:8) იყო რელიგიური ლიდერი, იუდეური სინაგოგის უფროსი, მისთვის დამახასიათებელი ძველაღთქმისეული აზროვნებით. სულიწმიდამ გაკვალა გზა მისი გონებისა და გულისკენ და შეცვალა მისი ცხოვრება. ეს ცალკეული ისტორიები გვასწავლის: როდესაც ვამოწმებთ ქრისტეს შესახებ და მის სიტყვას სხვებს ვუზიარებთ, სულიწმიდა აღასრულებს საოცარ საქმეებს სრულიად განსხვავებულ, საზოგადოების სხვადასხვა ფენების, კულტურის, რწმენისა და განათლების დონის მქონე წარმომადგენელ ადამიანთა ცხოვრებაში. ჩვენ არ შეგვიძლია და არც უნდა ვაკეთოთ ვარაუდები, თუ ვის შეეხება უწყება და ვის არა. ჩვენი სამუშაო მდგომარეობს იმაში, რომ დავუმოწმოთ ყველას და თითოეულს, ვისაც კი შევხვდებით ცხოვრების გზაზე. ყველაფერ დანარჩენს უფალი გააკეთებს.

`ქრისტეს მსხვერპლი იყო ყოვლისმომცველი, ანუ მოტანილი თითოეულისთვის, ოდესღაც მცხოვრები ადამიანისთვის. ამ ფუძემდებლური ჭეშმარიტებიდან გამომდინარე, შეგვიძლია თუ არა ვთვლიდეთ, რომ ვინმე იმყოფება ხსნის იმედის ფარგლებს გარეთ?`