---
title: მოწმობა, მოსილი სულიწმიდის ძალით 
date: 25/07/2020
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
იოან. 15:26,27; საქმე. 2:41,42; საქმე. 8:4; ებრ. 4:12; საქმე. 17:33,34; საქმე. 18:8.

> <p> სამახსოვრო მუხლი:</p>
> "როცა ლოცულობდნენ, შეიძრა ის ადგილი, სადაც ისინი იყვნენ შეკრებილნი, და ყველანი აღივსნენ სულიწმიდით და გაბედულად ლაპარაკობდნენ ღვთის სიტყვას" (საქმე. 4:31).

როდესაც იესომ უბრძანა თავის მოწაფეებს: "მოედეთ მთელს სოფელს და უქადაგეთ სახარება ყოველ ქმნილებას", მაშინ მათ ეს მიიღეს როგორც რეალური მისია. საერთოდ, როგორ შეეძლოთ შეესრულებინათ ასეთი უზარმაზარი ამოცანა? ისინი ხომ ძალიან ცოტანი იყვნენ, და მათი შესაძლებლობები შეზღუდული იყო. მოწაფეები ძირითადად უსწავლელი, უბრალო ადამიანები იყვნენ. მაგრამ მათ ჰყავდათ არაჩვეულებრივი ღმერთი, რომელსაც სურდა, ისინი ძალით შეემოსა ამ უჩვეულო მისიის შესასრულებლად.

იესო მოწაფეებს შეპირდა: "არამედ თქვენ მიიღებთ ძალას, როცა გადმოვა სულიწმიდა თქვენზე და იქნებით ჩემი მოწმენი იერუსალიმში, მთელ იუდეასა და სამარიაში და ქვეყნის კიდემდე" (საქმე. 1:8). სულიწმიდის მიღებით მოწაფეებს შეეძლოთ ჯვრის შესახებ უწყება გაევრცელებინათ იმ ძალით, რომელიც ცხოვრებასა და წუთისოფელს ცვლის. სულიწმიდამ მათი მოწმობა ქმედითი გახადა. სულ რამდენიმე ათწლეულის განმავლობაში სახარებამ გავლენა მოახდინა მთელ წუთისოფელზე. მოციქულთა საქმეების წიგნში ნათქვამია, რომ ამ ადრეულ ქრისტიანებს მდევნელებმა შეარქვეს "ხალხის მაშფოთებლები" (საქმე. 17:6). პავლე მოციქული დასძენს, რომ სახარება "ექადაგა ყოველ ქმნილებას ცისქვეშეთში" (კოლ. 1:23). ამ კვირის გაკვეთილში განსაკუთრებულ ყურადღებას დავუთმობთ სულიწმიდის როლს ჩვენს მოქმედ დამოწმებაში ქრისტეს შესახებ. 