---
title: სულიწმიდა, სიტყვა და დამოწმება
date: 29/07/2020
---

ღვთის სიტყვა იყო ახალაღთქმისეული ეკლესიის დამოწმების შუაგული. პეტრემ თავისი ქადაგება ორმოცდაათობის დღეს დააფუძნა ძველ აღთქმაზე, რათა ეჩვენებინა, რომ იესო მესიაა. თავისი სიკვდილის წინა დამოწმებაში სტეფანემ გააკეთა ისრაელის ხალხის ძველაღთქმისეული ისტორიის მიმოხილვა. პეტრე ეყრდნობოდა "სიტყვას", რომელიც ღმერთმა "ისრაელიანებს მოუვლინა" (საქმე. 10:36), შემდეგ კი კორნელიოსს გააცნო ქრისტეს აღდგომის ისტორია. პავლე მოციქული კვლავ და კვლავ ეყრდნობოდა დიად ძველაღთქმისეულ წინასწარმეტყველებებს მესიის მოსვლის შესახებ, ხოლო ფილიპემ ჭეშმარიტების მძებნელ ეთიოპელს დაწვრილებით აუხსნა მესიანური წინასწარმეტყველების აზრი ეს. 53-ში. მოწაფეები ყოველ დამოწმებაში აცხადებდნენ არა თავის, არამედ ღვთის სიტყვას. სულის მიერ შთაგონებული სიტყვა იყო მათი უფლებამოსილების საფუძველი.

`წაიკითხეთ საქმე. 4:4,31; 8:4; 13:48,49; 17:2; 18:24,25. რას გავმცნობს ეს ტექსტები სულიწმიდის, ღვთის სიტყვასა და ახალაღთქმისეული ეკლესიის დამოწმებას შორის კავშირის შესახებ?`

იგივე სულიწმიდა, რომელიც ღვთის სიტყვის შთამაგონებელია, მოქმედებს მისი მეშვეობით, რათა ადამიანთა ცხოვრებას ცვლიდეს. წმიდა წერილები შეიცავს მაცოცხლებელ ძალას, ვინაიდან სულიწმიდის საშუალებით ისინი არის ქრისტეს ცოცხალი სიტყვა.

`წაიკითხეთ 2პეტრ. 1:21 და ებრ. 4:12. რატომ ფლობს ღვთის სიტყვა ადამიანთა ცხოვრების შეცვლის ასეთ ძალას?`

"ღვთის სიტყვა შეიცავს შემოქმედებით ენერგიას, რომელმაც არსებობისთვის გამოიხმო სამყაროები. ეს სიტყვა იძლევა ძალას. ის სიცოცხლეს შობს. ყოველი ბრძანება ურთიერთკავშირშია აღთქმასთან, და ნებაყოფლობით მიღებული, იჭრება სულში, თან თავის თავში ატარებს მარადმყოფის სიცოცხლეს" (ე. უაითი, აღზრდა, გვ. 126).

მიზეზი, რომლითაც ბიბლია ცხოვრების შეცვლის ასეთ ძალას ფლობს, მდგომარეობს იმაში, რომ იგივე სულიწმიდა, რომელმაც შთააგონა ბიბლია, პირველ რიგში, შთაგვაგონებს და გვცვლის ჩვენ, როცა მას ვკითხულობთ. როდესაც ღვთის სიტყვას სხვებს ვუზიარებთ, სულიწმიდა შრომობს, რათა მათი ცხოვრება შეცვალოს მის მიერ შთაგონებული სიტყვის მეშვეობით,. "ვინაიდან ღვთის სიტყვა არის ცოცხალი, მოქმედი" (ებრ. 4:12). ძალა არის ღვთის სიტყვაში და არა ადამიანთა ვარაუდებში.