---
title: ჩვენი ნიჭების გაზრდისას
date: 06/08/2020
---

`წაიკითხეთ იგავი ტალანტებზე მათ. 25:14-30-ში. რა არის ყველაზე მთავარი აზრი ამ ისტორიაში? რატომ შეაქო ღმერთმა პირველი ორი მონა, უკანასკნელი კი განსჯილი იქნა? რას გვეუბნება ეს იგავი ჩვენი ტალანტების გამოყენების შესახებ? ყურადღება მიაქციეთ მათ. 25:29-ს.`

ბატონმა მონებს დაურიგა ტალანტები, "თითოეულს მისი უნარისდა მიხედვით" (მათ. 25:15), ანუ მათ მიიღეს სხვადასხვა ფულადი თანხა. ერთმა მიიღო ხუთი ტალანტი, მეორემ - ორი, მესამემ კი - ერთი. თითოეულ მონას ჰქონდა არჩევანი, როგორ დაებანდებინა საქმეში ან გამოეყენებინა მასზე მინდობილი სახსრები. აქ მთავარი ისაა, რომ ტალანტები არ იყო მათი საკუთრება. ისინი ეკუთვნოდა ბატონს, რომელმაც მონებს დააკისრა პასუხისმგებლობა ამ თანხებზე.

ბატონს არ აინტერესებდა, რამდენი ტალანტი ჰქონდა თითოეულს, არამედ ის, თუ როგორ მოექცეოდა თითოეული მიღებულს. ღმერთისთვის იმდენად მნიშვნელოვანი არაა, რამდენი გაქვთ, რამდენადაც ის, თუ რას უზამთ იმას, რაც გაქვთ.

უფალმა შეაქო პირველი ორი მონა, ვინაიდან ისინი ერთგული იყვნენ მიღებული ტალანტების გამოყენებაში. გამოყენების პროცესში მათი ტალანტები გამრავლდა. "უვარგისმა" მონამ კი არ გამოიყენა მისთვის მიცემული ტალანტი, და ის არ გამრავლდა. მარადიული ჭეშმარიტება არის ის, რომ "მსახურების კანონი იქცევა ცოცხალ რგოლად, რომელიც გვაკავშირებს ღმერთთან და სხვა ადამიანებთან" (ე. უაითი, ქრისტეს იგავები, გვ. 186). ზარმაცმა მონამ გაუშვა თავისი შესაძლებლობა მსახურებისა და შედეგად დაკარგა უნარი მსახურებისა.

თუ ვიყენებთ ნიჭებს, რომლებიც ღმერთმა მოგვცა თავისი სახელის სადიდებლად, ისინი გამრავლდება, განვითარდება და გაიზრდება. როგორ შეგიძლიათ განსაზღვროთ ნიჭები, რომლებიც ღმერთმა მოგცათ? მორჩილად სთხოვეთ ღმერთს, რომ გაგიხსნათ მსახურების ის სფეროები, რომლებშიც სურს თქვენი ჩართვა. როდესაც ის სურვილს გიღვიძებთ, უმოქმედოდ ნუ იქნებით. თქვენი ნიჭები გაიზრდება მათი გამოყენების მიხედვით, და თქვენ კმაყოფილებას იგრძნობთ უფლის მიმართ მსახურებაში.

`დაფიქრდით იგავზე ტალანტების შესახებ და გამოიყენეთ ის თქვენი ცხოვრებისთვის. ამ იგავის კონტექსტში იფიქრეთ: როგორ ექცევით ღმერთისგან ბოძებულ ნიჭებს? (გახსოვდეთ: ყველაფერი, რაც გაქვთ, ესეც ნიჭია ღმერთისგან).`