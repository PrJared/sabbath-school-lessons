---
title: ღვთის სიტყვის შემოქმედებითი ძალა
date: 10/08/2020
---

`შეადარეთ ერთმანეთს ებრ. 1:1-3; 4:12 და ფსალმ. 32:6,9. რას გვაუწყებს ეს მუხლები ღვთის სიტყვის ძალის შესახებ?`

წმიდა წერილები - ესაა ცოცხალი შემოქმედებითი სიტყვა. ის შეიცავს ძალას, რომ შექმნას ის, რასაც აცხადებს. ადამიანის სიტყვებს არ გააჩნია აღმშენებლობითი ძალა, მაგრამ ღმერთი, როცა რაიმე ახალს აძლევს ბრძანებას, რომ იარსებოს, იმავე დროს კიდეც ქმნის მას თავისი სიტყვის ძალით.

დაბადების 1-ში ჩაწერილი შექმნის ისტორიაში არაერთხელ მეორდება გამოთქმა "და თქვა ღმერთმა" (დაბ. 1:3,6,11,14,20,24,26,29). ღვთის ბრძანებებს ისეთი ძალა ჰქონდა, რომ როცა ის ამბობდა, ჩნდებოდა ხმელეთი, აღმოცენდებოდა მცენარეები, იფურჩქნებოდა ყვავილები, უხვად ყვავილობდა ნაყოფის მომცემი ხეები და ჩნდებოდა ცხოველები.

დაბადების 1-ში ღმერთის შემოქმედებითი მოღვაწეობის აღსანიშნავად გამოყენებულია ებრაული სიტყვა "ბარა". ამ კონკრეტულ ფორმაში ის გამოიყენება მხოლოდ იმ შემთხვევაში, როდესაც შემოქმედი პიროვნება არის ღმერთი, რომელიც არაფრისგან ქმნის რაიმეს, ადრე არარსებულს. ანუ მხოლოდ ღმერთს შეუძლია "ბარა", და ის ამას წარმოთქმული სიტყვის მეშვეობით ასრულებს.

თავისი სიტყვის ძალით უფალმა არა მარტო შექმნა ჩვენი ქვეყნიერება, არამედ კიდეც ამაგრებს და ამხნევებს მას იმავე სიტყვით. იგივე ძალა, რომელიც არსებობს ღმერთის წარმოთქმულ სიტყვაში, შესულია მის დაწერილ სიტყვაშიც. იგივე წმიდა სული, რომელიც მოქმედებს შექმნის პროცესში, მოქმედებდა წმიდა წერილის შთაგონებაშიც. ის ჩვენთან არის, როცა ბიბლიას ვკითხულობთ ან მას სხვებს ვუზიარებთ. ღვთის სიტყვა ცხოველმყოფელ, ცხოვრების გარდამქმნელ ძალას შეიცავს. "აღმშენებლობით ენერგიას, რომელმაც არსებობაში გამოიხმო სამყაროები, შეიცავს ღვთის სიტყვა. ეს სიტყვა იძლევა ძალას, ის სიცოცხლეს შობს. ყოველი ბრძანება აღთქმაც არის, და, სულში ნებაყოფლობით მიღებულს, მას თან მოაქვს მარადმყოფის სიცოცხლე. ის გარდაქმნის ხასიათს და სულს ახლიდან ქმნის ღვთის მსგავსად" (ე. უაითი, აღზრდა, გვ. 126).

`წარმოიდგინეთ: ღმერთმა თქვა და გაკეთდა. როგორ გავიგოთ, რას ნიშნავს ეს? ეს საოცარი რეალობა რას გვეუბნება უფლის ძალაზე? რატომ უნდა იყოს ჩვენთვის მანუგეშებელი ჭეშმარიტება ღვთის შემოქმედებითი ძალის შესახებ?`