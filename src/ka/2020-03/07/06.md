---
title: სიტყვის გაზიარებისას
date: 13/08/2020
---

ჩვენ ყოველთვის გვეჩქარება, რომ კარგი ამბავი სხვებსაც ვაუწყოთ. გაიხსენეთ ის მომენტები თქვენს ცხოვრებაში, როცა აღფრთოვანებული იყავით კეთილი ამბით. შესაძლოა, ეს იყო თქვენი ნიშნობის, შვილის დაბადების დღე, ახალი სამუშაო, ახალი ავტომანქანის ან სახლის შეძენა. თქვენ ისე იყავით აღელვებული, რომ ერთი სული გქონდათ, სხვებისთვის გეთქვათ ეს.

რა სასიამოვნოა ჩვენი სიხარულის სხვებისთვის გაზიარება, მაგრამ მთელ სამყაროში საუკეთესო ამბავი არის ისტორია იესოს შესახებ. როდესაც ღვთის სიტყვაში აღმოვაჩენთ ახალ აღთქმებს ქრისტეში ხსნის შესახებ, ჩვენი გული სიხარულით ივსება და გვწყურია, რომ ამის შესახებ კიდევ ვინმეს მოვუთხროთ. როდესაც რელიგიური ხელისუფლები ცდილობდნენ, აეკრძალათ მოციქულთა ქადაგება, პეტრემ განაცხადა: "ჩვენ არ შეგვიძლია არ ვილაპარაკოთ ის, რაც ვიხილეთ და მოვისმინეთ" (საქმე. 4:20).

"როგორც კი ადამიანი შეიცნობს ქრისტეს, მის გულში მაშინვე ჩნდება სურვილი, რომ გააგებინოს ყველას, თუ როგორი ძვირფასი მეგობარი შეიძინა იესოს სახით. გადამრჩენელი და განმწმედელი ჭეშმარიტება ვერ დარჩება გულში დაფარულად. თუ ჩვენში არის ქრისტეს სიმართლე და აღვსილი ვართ მისი სულის სიხარულით, დუმილს ვერ შევძლებთ" (ე. უაითი, ქრისტესკენ მიმავალი გზა, გვ. 100, ახალი გამოცემა).

პავლე წერდა: "ბერძენთა და ბარბაროსთა, ბრძენთა და უგუნურთა მოვალე ვარ. ამგვარად, ჩემი მხრით, მზად ვარ გახაროთ თქვენც, რომში მყოფთ. ვინაიდან მე არ მრცხვენია სახარებისა, რადგან ღვთის ძალაა იგი ყოველი მორწმუნის სახსნელად, ჯერ იუდეველისა და მერე ბერძენისაც" (რომ. 1:14-16). პავლე მოციქული არასოდეს დაღლილა თავისი მოქცევის ამბის მოყოლით. მისი გული აღსავსე იყო სიხარულით იესოში. პავლემ იცოდა: კეთილი უწყება არსებობს იმისათვის, რომ ის სხვებსაც ეუწყოს, და მას არ შეეძლო გაჩუმება.

`ღვთის სიტყვის გამოცხადების შესახებ რომელი სასიცოცხლოდ მნიშვნელოვანი პრინციპები მოგვეცა ეს. 50:4; ეკლ. 3:1 და 2ტიმ. 4:2-ში?`

თუ ჩვენს ცხოვრებას ქრისტეს გადავცემთ და მას ვემსახურებით, ის ჩვენ წინ გახსნის შესაძლებლობებს, რომ ვიქადაგოთ "სიტყვა თავის დროზე", ანუ საჭირო დროს იმ ადამიანებთან, ვისი გულებიც მან გააღო. ყოველ დამოწმებაში უნდა გვახსოვდეს: რას, როგორ და როდის ვამბობთ.

`რომელ ადამიანებთან გაქვთ ურთიერთობა და როგორ შეიძლება იყოთ მათთვის საუკეთესო მოწმეები?`