---
title: ღვთის სიტყვის სიმბოლოები
date: 09/08/2020
---

`წაიკითხეთ ფსალმ. 118;105; იერ. 23:29; ლუკ. 8:11 და მათ. 4:4. რომელი ხუთი სიმბოლო არის გამოყენებული ტექსტებში ღვთის სიტყვის აღწერისათვის? როგორ ფიქრობთ, რატომ იქნა არჩეული სწორედ ეს სიმბოლოები, რათა წარმოდგენილი ყოფილიყო ღვთის სიტყვა?`

აქ გამოყენებული სიმბოლოები აღწერს ღვთის სიტყვის რამდენიმე ძირითად ამოცანას. როდესაც წმიდა წერილს ვაცნობთ სხვებს, ის ცხოვრების სინათლის მომფენ შუქს ემსგავსება. იესო, "წუთისოფლის ნათელი", იჭრება ღმერთისა და მისი ხასიათის მათეულ არასწორი გაგების ბნელში. სულიწმიდა ღვთის სიტყვის მეშვეობით ნათელს ჰფენს უფლის არასწორი გაგებით დამძიმებულ გონებას.

იერემიას თანახმად, ღვთის სიტყვა ჰგავს ცეცხლსა და ჩაქუჩს. ის ნთქავს ცოდვის ჟანგს ჩვენს ცხოვრებაში და ამსხვრევს ჩვენს გაქვავებულ გულს. როდესაც ადამიანებს ვეხმარებით, რომ წმიდა წერილში იესოს დიდება დაინახონ, მათი გაუხეშებული გულები იმუსრება და მისი სიყვარულის ცეცხლი ანადგურებს ეგოიზმის, სიძუნწის, გულისთქმებისა და საკუთარი თავის მოყვარეობის ჟანგს.

ღვთის სიტყვა ასევე ჰგავს თესლს. თესლის ძირითადი ხასიათი არის ის, რომ იგი შეიცავს სიცოცხლეს. თესლს სჭირდება დრო, რომ აღმოცენდეს. ყველა თესლი არ ამოდის ერთდროულად. ყველა მცენარე არ იზრდება ერთნაირი სისწრაფით. მაგრამ სწორი პირობების დროს თესლიდან ჩნდება აღმონაცენი და შემდეგ ნიადაგში იკვალავს გზას ახალი სიცოცხლისაკენ. როდესაც ადამიანთა გულსა და გონებაში ვთესავთ ღვთის სიტყვის თესლს, ჩვენ ყოველთვის არ ვხედავთ დაუყოვნებლივ შედეგებს. მაგრამ თესლი უხმოდ იზრდება, და თავის დროზე, თუკი ადამიანები ეხმაურებიან სულიწმიდის წახალისებას, მოაქვს მოსავალი ღვთის სასუფევლისთვის.

იესო თავის სიტყვას ადარებს პურს, რომელიც აძღობს. ჩვენ ყველამ კარგად ვიცით: ისე არაფერი აძღობს ადამიანს, როგორც პურის კარგი ნაჭერი. ღვთის სიტყვა აპურებს სულის შიმშილს და აკმაყოფილებს ჩვენს შინაგან სულიერ მოთხოვნილებებს. თუ თქვენ ახლობლებს უზიარებთ ბიბლიურ აღთქმებს და მათ ეხმარებით დაინახონ, რომ იესო არის სიტყვა, მათი ცხოვრება გარდაქმნილი იქნება მისი სიკეთით, ისინი მოხიბლულნი იქნებიან მისი სიყვარულით, გაოცებულნი მისი მადლით და გამძღარნი მისი თანხლებით.

`კიდევ ერთხელ იფიქრეთ ჭეშმარიტებებზე, რომლებიც მხოლოდ ბიბლიიდან შევიცანით. რამდენად ღრმად გვიჩენს ეს სურვილს, რომ დავაფასოთ მისი დარიგებები?`