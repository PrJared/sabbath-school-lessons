---
title: ხედავდე განგებისგან გამოგზავნილ შესაძლებლობებს
date: 16/07/2020
---

წმიდა მოციქულთა საქმეების წიგნი - ესაა ისტორიები იმის შესახებ, თუ როგორ იყენებდნენ მოციქულები განგების მიერ გამოგზავნილ შესაძლებლობებს ღვთის სასუფევლის წინსვლისთვის. ეს წიგნი თავიდან ბოლომდე შეიცავს წარმტაც ამბებს ადრეულ ეკლესიაზე, იმაზე, თუ როგორ იზრდებოდა ის, მიუხედავად გამოწვევებისა, რომლებსაც აწყდებოდა შიგნითაც და გარეთაც.

მაგალითად, 2კორ. 2:12,13 ტექსტებში პავლე მოციქული მოგვითხრობს თავის გამოცდილებაზე ტროადაში: "ხოლო მე, როცა ტროადაში მოვედი ქრისტეს სახარების გულისათვის, კარი ღია იყო ჩემთვის უფალში, მაგრამ არ მქონდა სულის სიმშვიდე, რადგან ვერ ვპოვე იქ ჩემი ძმა ტიტე. გამოვემშვიდობე მათ და გავემართე მაკედონიისაკენ". ღმერთმა სასწაულებრივი სახით გააღო კარი პავლეს წინაშე სახარების საქადაგებლად ევროპაში, და მან იცოდა, რომ კარი, დღეს გახსნილი ღმერთის მიერ, შეიძლება ხვალ დაიხუროს. მან ისარგებლა შემთხვევით, დაინახა შესაძლებლობები, და დაუყოვნებლივ გაეშურა მაკედონიაში.

ახალი აღთქმის ღმერთი არის ღია კარის ღმერთი, რომელიც სასიკეთო შესაძლებლობებს გვაძლევს, რომ სხვებს გავუზიაროთ ჩვენი რწმენა. მთელი საქმეთა წიგნი წარმოგვიდგენს მოქმედ ღმერთს. ღია კარები არის ქალაქებში, ოლქებში, ქვეყნებში და ყველაზე მეტად - ადამიანთა გულებში.

`წაიკითხეთ საქმე. 8:26-38. რა არის აქ ნათქვამი ფილიპეს ღიაობაზე ღვთის ხელმძღვანელობის შესახებ და მის მზაობაზე, რომ გამოეყენებინა ღმერთისგან მოცემული შესაძლებლობები?`

"ანგელოზმა ფილიპეს უჩვენა ადამიანი, რომელიც ეძებდა ნათელს და მზად იყო, მიეღო სახარება; ანგელოზები დღესაც წარმართავენ იმ მუშაკთა ტერფებს, რომლებსაც სულიწმიდა უხსნის ბაგეებს და აკეთილშობილებს მათ გულს. ანგელოზს, ფილიპესთან გაგზავნილს, თვითონაც შეეძლო, ეთიოპელისთვის გაეკეთებინა ყველაფერი, რაც საჭირო იყო, მაგრამ ღვთის ჩანაფიქრის შესაბამისად, თავის ახლობლებს უნდა ემსახურებოდნენ და ეხმარებოდნენ ადამიანები" (ე. უაითი, მოციქულთა საქმეები, გვ. 109).

თუ გვაქვს ყურები, რომ ვისმინოთ, და თვალები, რომ ვხედავდეთ, უხილავი ანგელოზები ჩვენც წარგვმართავენ, რათა სასუფევლის ჭეშმარიტება გამოვუცხადოთ მათ, ვინც ჭეშმარიტებას ეძებს.

`მიაქციეთ ყურადღება: ფილიპესი და ეთიოპელის ამბის ცენტრი იყო წმიდა წერილები. ასევე შენიშნეთ, როგორი მნიშვნელოვანი იყო ეს მომენტი, რათა ვინმეს, წმიდა წერილების მცოდნეს, განემარტა ისინი. რა გაკვეთილებია აქ ჩვენთვის?`