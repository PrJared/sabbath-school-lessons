---
title: ადამიანებს ვხედავდეთ იესოს თვალებით
date: 11/07/2020
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
მარკ. 8:22,26; იოან. 4:3-34; იოან. 1:40,41; მარკ. 12:28-34; ლუკ. 23:39-43; საქმე. 8:26-38.

> <p> სამახსოვრო მუხლი:</p>
> "უთხრა მათ: მომყევით მე და ადამიანთა მებადურებად გაგხდით" (მათ. 4:19)

იესო სულთა მთავარი დამტყვევებელია. როცა ვხედავთ, თუ როგორ მუშაობდა ის ადამიანებთან, ჩვენ ვსწავლობთ, როგორ უნდა მიგვყავდეს სხვები ხსნამდე იესო ქრისტეს მეშვეობით. როცა მასთან ერთად ვმოგზაურობთ იერუსალიმის ხალხმრავალ ქუჩებში, იუდეის მტვრიან გზებზე, და გალილეის ბალახიან ფერდობებზე, ჩვენ ვიგებთ, თუ როგორ აცხადებდა ის სასუფევლის პრინციპებს იმ ადამიანებთან, ვინც ამას ეძებდნენ.

იესო ყველა მამაკაცსა და ქალს მისი სასუფევლისთვის შეძენილებად ხედავდა. ის თითოეულს ღვთიური თანაგრძნობის თვალებით უყურებდა. პეტრეში ის ხედავდა არა გაუთლელ და თავდაჯერებულ მეთევზეს, არამედ სახარების მძლავრ მქადაგებელს. იაკობსა და იოანეში უფალი ხედავდა არა ფეთქებად, ცეცხლოვან რადიკალებს, არამედ მისი მადლის აღფრთოვანებულ მაცნეებს. მაცხოვარი ჭეშმარიტი სიყვარულისა და კეთილი დამოკიდებულების ძლიერ სურვილს ხედავდა მარიამ მაგდალელის, სამარიელი ქალის და სნეული ქალის გულში, რომელიც განკურნების რწმენით შეეხო მის ტანსაცმელს. ხოლო თომაში მან დაინახა არა ცინიკოსი და დაეჭვებული კაცი, არამედ ადამიანი, გამარჯვებული თავის მცირედმორწმუნეობაზე. ვინც არ უნდა ყოფილიყო, ებრაელი თუ წარმართი, მამაკაცი თუ ქალი, ჯვარცმული ავაზაკი, ასმეთაური თუ ავი სულით შეპყრობილი, იესო ხედავდა ღმერთისგან მათში ჩადებულ უნარს, და როცა მათ უყურებდა, ხსნისკენ მიჰყავდა ისინი.