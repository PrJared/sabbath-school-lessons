---
title: მიღების გაკვეთილი
date: 13/07/2020
---

როცა თვალნათლივ აჩვენებდა თავის მოწაფეებს, თუ რას ნიშნავს, ყოველ ადამიანს სხვა თვალსაზრისით უყურებდე, იესო ასწავლიდა, რომ ადამიანებისთვის ზეცის თვალებით ეცქირათ. ადამიანებზე მისი მზერა სრულიად სხვანაირი იყო. ის მათ ხედავდა არა ისეთებს, როგორიც იყვნენ, არამედ ისეთებს, როგორიც შეიძლებოდა გამხდარიყვნენ. ადამიანებთან ურთიერთობის ყველა შემთხვევაში მაცხოვარი მათ სიყვარულითა და პატივისცემით ექცეოდა. ის თავის მოწაფეებსაც ხშირად აოცებდა იმით, თუ როგორ ექცეოდა ადამიანებს. ეს განსაკუთრებით შეინიშნება მის საუბარში სამარიელ ქალთან.

წიგნში "The Archeologilac Study Bible" ("ბიბლიის შესწავლა არქეოლოგიის პოზიციიდან") მოყვანილია საინტერესო ცნობები ებრაელთა და სამარიელთა შორის ურთიერთობებზე: "განხეთქილება ებრაელთა და სამარიელთა შორის ადრეული პერიოდიდან იწყება. 4მეფ. 17-ის თანახმად, სამარიელები არიან შთამომავლები მესოპოტამიის ხალხებისა, რომლებიც აშურის მეფემ იძულებით გადაასახლა ჩრდილოეთ ისრაელის მიწებზე მას შემდეგ, რაც განდევნა ძვ. წ. 722 წელს. ისინი იაჰვეს თაყვანისცემას უთავსებდნენ წარმართულ რწმენას" (გვ. 1727). ამასთან ერთად კერპთაყვანისმცემლურ პრაქტიკაზე დამატებით მათ დააარსეს ურთიერთმეტოქე სამღვდელოება და ტაძარი გერიზიმის მთაზე. სამარიელებთან ასეთი ღვთისმეტყველური განსხვავების გათვალისწინებით, მოწაფეები, აშკარად, დაბნეული იყვნენ, როცა იესომ აირჩია გალილეის გზა, რომელიც სამარიაზე გადიოდა. ისინი გაკვირვებული იყვნენ, რომ იესომ არ მისცა თავს უფლება, რელიგიურ კამათში ჩართულიყო. მან ლაპარაკი დაუწყო უშუალოდ სამარიელ ქალს, რომელსაც მიღება, სიყვარული და მიტევება სწყუროდა.

`წაიკითხეთ იოან. 4:3-34. როგორ დაიწყო იესომ საუბარი სამარიელ ქალთან? როგორი რეაგირება მოახდინეს მოწაფეებმა ამ გამოცდილებაზე და როგორ გააფართოვა იესომ მათი მსოფლმხედველობა?`

The Archeologilac Study Bible

მარადიული გაკვეთილი, რომელიც იესოს სურდა, რომ თავისი მოწაფეებისთვის და თითოეული ჩვენგანისთვის ესწავლებინა, მდგომარეობს შემდეგში: "ისინი, ვისშიც ქრისტეს სულია დამკვიდრებული, ყველა ადამიანს ღვთიური თანამგრძნობელის თვალებით დაინახავენ" (ე. უაითი, დროის ნიშნები, 1892 წლის 20 ივნისი).

`თქვენი კულტურისა და საზოგადოების გავლენით, რომელ ადამიანებს შეიძლება მოექცეთ უგულისყუროდ ან ნაკლები პატივისცემით? რატომ უნდა შეიცვალოთ თქვენი დამოკიდებულება და რა სახით შეიძლება მოხდეს ეს ცვლილებები?`