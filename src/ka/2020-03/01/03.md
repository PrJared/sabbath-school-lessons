---
title: როცა იესოს სიხარულს ვანიჭებთ
date: 29/06/2020
---

უკითხავთ თქვენთვის როდისმე: "როგორ ჩაიარა შენთვის დღევანდელმა დღემ? ყველაფერი კარგადაა?" რა მოხდება, თუ ამ კითხვებს ღმერთს დაუსვამდით? "უფალო, როგორ ჩაიარა შენთვის დღევანდელმა დღემ?" როგორ ფიქრობთ, რა პასუხს მიიღებდით? შესაძლოა მოგესმინათ შემდეგი: "ჩემი დღე მეტად მძიმე იყო. თვალები ცრემლით ამევსო, როცა დავინახე ლტოლვილთა ათასობით ბანაკი, უამრავი შეცივნული, მშიერი, ატირებული ბავშვით. მე დავდიოდი მსოფლიოს ხალხმრავალი ქალაქების ქუჩებში და ვტიროდი უსახლკაროებსა და ღატაკებთან ერთად. ჩემი გული იფლითება ძალადობით დატანჯული ქალებისა და სექსუალურ მონობაში გაყიდული შეშინებული ბავშვების გამო. მე ვიყავი მოწმე ომით გამოწვეული გაუკაცრიელებისა, სტიქიური უბედურებების დამანგრეველი შედეგებისა და სასიკვდილო დაავადებათა ძალ-ღონის გამომლევი ტკივილებისა". შესაძლოა, ლაპარაკი გაგერძელებინათ: "მაგრამ, ღმერთო, რა არის ის, რაც ბედნიერებით გავსებს? რა გიხარებს გულს? რას შეუძლია აგამღეროს?"

`წაიკითხეთ ლუკ. 15:6,7,9,10, 22-24,32. რით მთავრდება მოყვანილი ისტორიები და მათი დასასრული რას გეუბნებათ ღმერთის შესახებ?`

ზეცა ხარობს, როცა დაკარგულთა პოვნა ხდება. დაავადებებით, უბედურებებითა და სიკვდილით გადავსებულ წუთისოფელში შეგვიძლია ღმერთს გული გავუხაროთ, როცა ადამიანებს გავუზიარებთ კეთილ უწყებას ხსნის შესახებ. ქრისტეს სიხარულის გაზიარების ერთ-ერთი უდიდესი სურვილი არის შეგნება იმისა, რომ დამოწმება ღმერთს უხარებს გულს. ყოველ ჯერზე, როცა სხვებს ვუხსნით მის სიყვარულს, ზეცა გალობს.

`წაიკითხეთ სოფ. 3:17. როგორ რეაგირებს ჩვენი უფალი, როდესაც ვღებულობთ მის გადამრჩენელ მადლს?`

წარმოიდგინეთ შემდეგი. თქვენი დამოწმების შედეგად რომელიმე ადამიანი: მამაკაცი, ქალი, ბიჭი ან გოგონა იესოს აღიარებს თავის მხსნელად. იესო ხარობს. მთელი ზეცა ივსება აღტაცებული გალობით, და ჩვენი ძლიერი მხსნელიც გალობს, ამ ადამიანს შეჰხარის. რა შეიძლება იყოს უფრო ღირებული, უფრო შთამაგონებელი, ვიდრე შეგნება იმისა, რომ თქვენი დამოწმება ღვთის გულს ახარებს ამ დარდიან წუთისოფელში?