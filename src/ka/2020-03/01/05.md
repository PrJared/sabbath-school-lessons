---
title: ერთგულება ქრისტეს ბრძანებისადმი
date: 01/07/2020
---

ქრისტესადმი ერთგულება მოითხოვს მისი ნების შესრულების ვალდებულებას. ეს ნიშნავს დამორჩილებას მისი ბრძანებებისადმი. ცხოვრების ასეთი წესის შედეგად მიიღება გული, რომელიც უფლის გულის ტაქტში ძგერს დაღუპულთა გადარჩენის საქმეში. მისი პრიორიტეტები ხდება ჩვენი პრიორიტეტები. 

`წაიკითხეთ 1ტიმ. 2:3,4 და 2პეტრ. 3:9. რას გვამცნობს ეს ტექსტები ღმერთის გულის შესახებ? როგორია მისი პრიორიტეტები? `

ღმერთს მხურვალედ და გულწრფელად სურს ადამიანთა გადარჩენა. მისთვის არაფერია სხვა უფრო მნიშვნელოვანი. მას სურს, რომ "ყველა ადამიანი გადარჩეს და მიაღწიოს ჭეშმარიტების ცოდნას" (1ტიმ. 2:4), "და არ სურს, რომ ვინმე დაიღუპოს, არამედ ყველა მივიდეს მოსანანიებლად" (2პეტრ. 3:9). ამ ნაწყვეტის განხილვისას "მდა ბიბლიური კომენტარები" აღნიშნავს, რომ აქ ბერძნული ზმნა ბულომაი ნიშნავს გონების მიდრეკილებას, რომელიც შეიძლება გამოიხატოს სიტყვებით მონდომება ან სურვილი. შემდეგ კომენტარებში მოცემულია კონკრეტული შენიშვნა პატარა სიტყვაზე "არამედ" (ბერძნ. ალლა). აქ ის გამოიყენება "იმისთვის, რომ ხაზგასმული იყოს კონტრასტი ორ მოსაზრებას შორის: ესენია: 1 - ღმერთის ხასიათის არასწორი გაგება, თითქოს შეიძლება მას სურდეს ზოგიერთი ადამიანის დაღუპვა და 2 - ასეთი ჭეშმარიტება: მას სურს, რომ ყველა გადარჩეს" (მდა ბიბლიური კომენტარები, ტ. 7, გვ. 615). თითოეული ჩვენგანის მიმართ მოცემული ქრისტეს ბრძანება, რომ მის მისიაში ვმონაწილეობდეთ მისი სიყვარულის, მადლისა და ჭეშმარიტების მოწმეებად, არის შედეგი მისი სურვილისა, რათა მთელი კაცობრიობა გადარჩეს.

`წაიკითხეთ ტექსტი საქმე. 13:47 და შეადარეთ ესაია 49:6-ს. თავდაპირველად ვის ეხებოდა ეს სიტყვები? როგორ იყენებს მათ პავლე მოციქული? `

ბიბლიის ზოგიერთ წინასწარმეტყველებას ერთზე მეტი ასრულება აქვს. აქ პავლე მოციქული იღებს წინასწარმეტყველებას, რომელიც თავდაპირველად ეხებოდა ისრაელს, შემდეგ მესიას (იხ. ეს. 41:8; ეს. 49:6 და ლუკ. 2:32), და მას ახალაღთქმისეული ეკლესიის მიმართ იყენებს. ქრისტეს ბრძანების იგნორირება ან დაკნინება ეკლესიისთვის ნიშნავს წუთისოფელში თავისი წინასწარმეტყველური მისიის შეუსრულებლობას და თავისი არსებობის მიზნის მიუღწევლობას.

`რა საფრთხეები ემუქრება ეკლესიას როგორც მთლიანობაში, ისე ადგილობრივ საკრებულოს კერძოდ, თუ ის იმდენად აქცევს ყურადღებას შიდა საკითხებს, რომ ავიწყდება თავისი დანიშნულება?`