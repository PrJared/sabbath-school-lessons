---
title: სურვილი სიყვარულის გამო
date: 02/07/2020
---

ამ კვირაში ყურადღებას გავამახვილებთ ასეთი კითხვის პასუხის მოძებნაზე: "რატომ უნდა დავამოწმოთ?" აღმოვაჩინეთ, რომ ჩვენი რწმენის გაზიარებისას ვღებულობთ სიხარულს, როცა ღმერთთან ვთანამშრომლობთ მის მისიაში წუთისოფელში. მისი სიყვარულის შესახებ ჩვენი დამოწმება ადამიანებს აძლევს მეტ შესაძლებლობებს ხსნისთვის, რადგან მათ შეუძლიათ, უფრო ნათლად დაინახონ ღვთის მადლი და ჭეშმარიტება.

ამავე დროს, დამოწმება არის ღვთის ერთ-ერთი საშუალება ჩვენი სულიერი ზრდისთვის. უგულებელყოფა სურვილისა, რომ სხვებს გავუზიაროთ ქრისტეს გმირობა და ვემსახუროთ მათ, ახშობს ნამდვილ სულიერ ცხოვრებას. 

დამოწმებას მივყავართ იმისი გულის შეხებამდე, ვისაც მთელი კაცობრიობის გადარჩენა სწყურია. ესაა მისი ბრძანებისადმი მორჩილების გამოძახილი. დღევანდელ გაკვეთილში გამოვიკვლევთ უდიდეს მოტივაციას დამოწმებისთვის.

`წაიკითხეთ 2კორ. 5:14,15,18-20. რა უბიძგებდა პავლეს, რომ მამაცურად გადაეტანა განსაცდელები, გასაჭირი, წუხილი, აკრძალვები და სიძნელეები სახარების გამო? როგორ შეუძლია იმავე მოტივაციას, გვიბიძგოს, რომ ვემსახუროთ ქრისტეს?`

პავლე მოციქულს სიყვარულმა უბიძგა. არსებობს ის, რასაც გააკეთებთ მხოლოდ სიყვარულის, და სხვა არაფრის გამო. იმის თქმით, რომ "ქრისტეს სიყვარულით ვართ მოცულნი", მოციქული აცხადებს მარადიულ ჭეშმარიტებას. სიტყვას, რომელიც ითარგმნება როგორც "მოგვიცავს", კიდევ აქვს მნიშვნელობა "გვაიძულებს, გვიბიძგებს, გვმართავს ან მაღალ მოტივაციას გვაძლევს". ქრისტეს სიყვარული მართავდა პავლეს მოქმედებებს და უბიძგებდა, დაემოწმებინა. უშიშარი მიზანსწრაფულობითა და პირდაპირობით ის ხსნის გეგმას მთელ ხმელთაშუაზღვისპირეთს უზიარებდა. 

"სიყვარული გულში უნდა ცოცხლობდეს. სერიოზული ქრისტიანი თავისი მოქმედებების მოტივებს უფლისადმი ღრმა სიყვარულიდან ღებულობს. ძმებისადმი უანგარო სიყვარული სათავეს იღებს მის სიყვარულში ქრისტესადმი" (ე. უაითი, ქრისტიანული სახლი, გვ. 425).

თუ ნამდვილად შევიგნებთ, თუ რა უზომოა მსხვერპლი, ქრისტეს მიერ ჩვენთვის გაღებული, მაშინ აღვსილი ვიქნებით მისი სიყვარულით, და ეს აღგვიძრავს სურვილს, რომ სხვებსაც გავუზიაროთ ის, რაც მან ჩვენთვის აღასრულა.

`შემოქმედი ყველაფრისა, რაც არსებობს (ვარსკვლავები, გალაქტიკები, ანგელოზთა ლაშქარი, სხვა სამყაროები, პლანეტა დედამიწა, ადამიანი)  ჩვენთვის მოკვდა ჯვარზე. განა შესაძლებელია, რომ ამ საოცარმა ჭეშმარიტებამ არ აღანთოს ჩვენში ღმერთის სიყვარული და ამ სიყვარულის სხვებისთვის გაზიარების სურვილი?`
