---
title: იესოს შესახებ ისტორიის გაზიარება
date: 05/09/2020
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ეფეს. 2:1-10; 1იოან. 4:7-11; მარკ. 5:1-20; ებრ. 10:19-22; გალ. 2:20; 1კორ. 1:30.

> <p> სამახსოვრო მუხლი:</p>
> "ეს მოგწერეთ თქვენ, ღვთის ძის სახელის მორწმუნეებს, რათა იცოდეთ, რომ გაქვთ საუკუნო სიცოცხლე" (1იოან. 5:13).

როგორც ერთ-ერთ წინა გაკვეთილში ითქვა, სახარების ძალაში სხვა არაფერი არწმუნებს უფრო ქმედითად, ვიდრე შეცვლილი ცხოვრება. ადამიანებს შუძლიათ იკამათონ თქვენს ღვთისმეტყველებაზე, შეუძლიათ ეჭვქვეშ დააყენონ წმიდა წერილის თქვენეული გაგება, მაგრამ იშვიათად გამოთქვამენ ეჭვს თქვენს პირად დამოწმებაზე იმის შესახებ, თუ ვინ არის იესო თქვენთვის და რა აღასრულა მან თქვენს ცხოვრებაში.

დამოწმება ნიშნავს იმის გაზიარებას, რაც იესოს შესახებ ვიცით. ეს ნიშნავს, სხვებს გავაგებინოთ, თუ რას ნიშნავს იესო ჩვენთვის, რა აღასრულა მან და რის კეთებას აგრძელებს ჩვენს ცხოვრებაში. თუ ჩვენი დამოწმება შედგება მხოლოდ და მხოლოდ იმისი გამტკიცების მცდელობისგან, რომ ჩვენი რწმენა ჭეშმარიტია, ხოლო სხვების რწმენა - მცდარი, მაშინ ძლიერ წინააღმდეგობას წავაწყდებით. თუკი ჩვენი დამოწმება იესოს შესახებ გამოდის მისი მადლით გარდაქმნილი, მისი სიყვარულით შთაგონებული და მისი ჭეშმარიტებით აღბეჭდილი გულიდან, სხვებს გააკვირვებს ის, თუ როგორი გავლენა მოახდინა ამ ჭეშმარიტებამ თქვენს ცხოვრებაზე. ცხოვრების გარდამქმნელი ჭეშმარიტება გადამწყვეტ როლს თამაშობს.

თუ ქრისტე არის ყოველი დოქტრინის ცენტრი და ყოველი ბიბლიური სწავლება მის ხასიათს ასახავს, მაშინ ადამიანები, რომლებსაც ბიბლიურ ჭეშმარიტებებს ვუზიარებთ, მეტი ალბათობით მიიღებენ მის სიტყვას.