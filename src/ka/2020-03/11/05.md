---
title: დამოწმება დარწმუნებით
date: 09/09/2020
---

`წაიკითხეთ 1იოან. 5:11-13; ებრ. 10:19-22; 1კორ. 15:1,2. საუკუნო სიცოცხლის რომელ დარწმუნებას იძლევა წმიდა წერილი, რომლითაც შეგვიძლია დარწმუნებით დავამოწმოთ ჩვენს ხსნაზე ქრისტეში?`

თუ პირადად არ გვაქვს ქრისტეში ხსნის რწმენა, მაშინ ვერც სხვა ვინმეს გავუზიარებთ. ჩვენ ვერ გავუზიარებთ სხვას იმას, რაც თავად არ გვაქვს. მრავალი კეთილსინდისიერი ქრისტიანი ცხოვრობს მუდმივი გაურკვევლობის მდგომარეობაში, და აინტერესებთ, გახდებიან თუ არა ოდესმე საკმაოდ კარგები, რათა დახსნილი იყვნენ. ბრძენმა მოხუცმა მქადაგებელმა ერთხელ თქვა: "ჩემს თავს რომ ვუყურებ, ვერ ვხედავ შესაძლებლობას, დახსნილი ვიყო. ხოლო როცა იესოს ვუყურებ, ვერ ვხედავ შესაძლებლობას, დაღუპული ვიყო". აბსოლუტური ეჭვის გარეშე საუკუნეების განმავლობაში ისმის უფლის სიტყვები "მოიქეცით ჩემკენ და ხსნილნი იქნებით, დედამიწის ყველა კიდევ, რადგან მე ვარ ღმერთი და არ არის სხვა " (ეს. 45:22).

ჩვენს უფალს სურს, რომ თითოეული ჩვენგანი ხარობდეს ხსნით, რომელსაც ის ასე უხვად გვთავაზობს. მას სწყურია, რომ ჩვენ გამოვცადოთ, თუ რას ნიშნავს ვიყოთ გამართლებულნი მისი მადლით და თავისუფლები სასჯელისგან, როგორც ცოდვის შედეგისგან. პავლე ამბობს: "და, რაკი რწმენით გავმართლდით, მშვიდობა გვაქვს ღმერთთან ჩვენი უფლის იესო ქრისტეს მიერ" (რომ. 5:1). და დასძენს: ჩვენ შეგვიძლია სრულად დარწმუნებული ვიყოთ იმაში, რომ "ახლა არავითარი მსჯავრი არ არის მათზე, რომლებიც ქრისტე იესოში ცხოვრობენ" (რომ. 8:1). იოანე მოციქული ადასტურებს: "ვისაც ძე ჰყავს, სიცოცხლე აქვს. ვისაც ძე ღვთისა არა ჰყავს, სიცოცხლე არა აქვს" (1იოან. 5:12).

თუ რწმენით მივიღეთ იესო და ის ჩვენს გულში ცოცხლობს სულიწმიდის წყალობით, მაშინ საუკუნო სიცოცხლის საჩუქარი დღეს ჩვენ გვეკუთვნის. ეს არ ნიშნავს, რომ თუ ერთხელ მივიღეთ ღვთის მადლი და ქრისტეში ხსნა, მათ ვერასოდეს დავკარგავთ (იხ. 2პეტრ. 2:18-22; ებრ. 3:6; გამოცხ. 3:5). ჩვენ ყოველთვის გვაქვს თავისუფალი არჩევანი - დავრჩეთ იესოსთან თუ წავიდეთ მისგან. თუ ვიგრძენით ქრისტეს სიყვარული და შევიცანით მისი მსხვერპლის სიღრმე, მაშინ არასოდეს მოვისურვებთ წასვლას იმისგან, ვისაც ასე ვუყვარვართ. დღითი დღე ძებნას დავუწყებთ შესაძლებლობებს, რომ სხვებს გავუზიაროთ მადლი, რომელიც იესოში მოგვეცა.

`დარწმუნებული ხართ თუ არა, რომ დახსნილი ხართ იესოში? თუ დიახ, მაშინ რას ეფუძნება თქვენი დარწმუნება? როგორ შეიძინეთ ის? მეორე მხრივ, თუ დარწმუნებული არ ხართ ხსნაში, მაშინ რატომ? როგორ შეგიძლიათ შეიძინოთ ეს დარწმუნება? `