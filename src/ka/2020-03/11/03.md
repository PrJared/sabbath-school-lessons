---
title: პირადი დამოწმების გარდამქმნელი ძალა
date: 07/09/2020
---

იოანე და იაკობი, ზებედეს ვაჟები, ცნობილი იყვნენ, როგორც "ქუხილის ძენი" (მარკ. 3:17). არსებითად, სწორედ იესომ უწოდა მათ ასე. იოანეს ფეთქებადი ზნე აშკარად გამოჩნდა, როდესაც იესო და მისი მოწაფეები გზად სამარიაზე გადიოდნენ. ღამის გასათევი ადგილის ძებნისას მოწაფეები წინააღმდეგობას წააწყდნენ სამარიელთა ცრურწმენების გამო ებრაელთა თაობაზე. იესოს და მოციქულებს უარი უთხრეს ყველაზე ღარიბულ სადგომზეც კი.

იაკობი და იოანე თვლიდნენ, რომ შეუძლიათ გადაწყვიტონ ეს პრობლემა. «დაინახეს ეს მისმა მოწაფეებმა, იაკობმა და იოანემ და უთხრეს: "უფალო, თუ გინდა, ვიტყვით, რომ ცეცხლი ჩამოვიდეს ციდან და მოსპოს ისინი, როგორც ელიამ გააკეთა"» (ლუკ. 9:54). იესო გაუწყრა ძმებს და ყველამ მშვიდად დატოვა სოფელი. იესოს გზა არის სიყვარულის და არა ომის გზა.

იესოს სიყვარულის ზეგავლენით იოანეს რისხვა და აღგზნება გარდაიქმნა სიყვარულში, სიკეთესა და რბილ, თანამგრძნობელ სულში. იოანეს პირველ წერილში სიტყვა "სიყვარული" გვხვდება დაახლოებით 40-ჯერ, ხოლო მსგავსი ფუძის მქონე სიტყვა - 50-ჯერ.

`წაიკითხეთ 1იოან. 1:1-4; 3:1; 4:7-11; 5: 1-5. რას გვამცნობს ეს ტექსტები იოანეს დამოწმებისა და იმ ცვლილებების  შესახებ, რომლებიც მის ცხოვრებაში მოხდა იესოსთან ურთიერთობის წყალობით?`

არსებობს მარადიული პრინციპი, რომელიც არის სამყაროს კანონი. ელენ უაითი ამ პრინციპს გადმოსცემს ასეთი სიტყვებით:

"ძალდატანება ღვთის მმართველობის საფუძველს ეწინააღმდეგება. ღმერთს მხოლოდ სიყვარულზე დაფუძნებული მსახურება სურს, ხოლო სიყვარული ძალით არ შეიძლება. სიყვარულის გამოწვევა მხლოდ სიყვარულით შეიძლება" (ქრისტე - წუთისოფლის იმედი, გვ. 9).

თუ ქრისტეს ერთგული ვართ, მისი ნათელი ჩვენი მეშვეობით იბრწყინებს სხვა ადამიანებისთვის. ქრისტიანობის ძალის უდიდესი დამოწმებაა შეცვლილი ცხოვრება. ეს არ ნიშნავს, რომ ჩვენ არასოდეს შევცდებით და ყოველთვის უცვლელად მხოლოდ სიყვარულისა და მადლის გამტარებლები ვიქნებით. ეს ნიშნავს, რომ ქრისტეს სიყვარული ჩვენი ცხოვრებიდან გადმოდინდება და ჩვენ ირგვლივ მყოფთათვის კურთხევა ვიქნებით.

როგორ ხედავენ თქვენში ქრისტეს სიყვარულს გარშემომყოფები? იფიქრეთ თქვენი ნამდვილი სულიერი მდგომარეობის შედეგებზე.