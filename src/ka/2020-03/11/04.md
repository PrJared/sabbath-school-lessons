---
title: იესოს შესახებ ისტორიის თხრობისას
date: 08/09/2020
---

ვინ იყვნენ ყველაზე პირველი მისიონერები, რომლებიც იესომ გაგზავნა სულიერ ასპარეზზე სამუშაოდ? ისინი არ იყვნენ მოწაფეთა შორის, და ისინი არ დადიოდნენ მასთან ერთად. პირველი მისიონერები, რომლებიც იესომ სახარებლად გაგზავნა, იყვნენ ეშმაკეულები, რომლებიც სულ რამდენიმე საათის წინ შიშის ზარს სცემდნენ მთელ იმ მხარეს და მეზობელი სოფლების მცხოვრებლებს.

ერთ-ერთი მათგანი იყო ავი სულით შეპყრობილი, რომელსაც ზებუნებრივი ეშმაკეული ძალა ჰქონდა და წყვეტდა ჯაჭვებს, რომლებითაც კრავდნენ, გულის გამგმირავად ყვიროდა და სხეულს ქვებით ისერავდა. სევდა მათ ხმებში მხოლოდ ასახავდა უფრო ღრმა სევდას მათ სულში (იხ. მათ. 8:28,29; მარკ. 5:1-5).

მაგრამ შემდეგ ისინი შეხვდნენ იესოს და მათი ცხოვრება შეიცვალა. ისინი აღარასოდეს იქნებიან უწინდელი. იესომ მათი მწვალებელი ეშმაკები განდევნა ღორებში და ღორების კოლტი ხრამიდან ზღვაში გადაცვივდა (იხ. მათ. 8:32-34; მარკ. 5:13,14).

`წაიკითხეთ მათ. 8:28-32; მარკ. 5:1-17. რა დაემართა ამ ადამიანებს და რა აღმოაჩინეს ქალაქებისა და სოფლების მცხოვრებლებმა, როცა იესოსთან მივიდნენ?`

ახლა ეშმაკეულები იყვნენ სულ სხვა ადამიანები, გარდაქმნილი ქრისტეს ძალით. მცხოვრებლებმა ისინი ნახეს იესოს ფერხთით მჯდომარენი, მოძღვრის ბაგეთაგან წარმოთქმულ ყოველ სიტყვას რომ უსმენდნენ. უნდა აღინიშნოს, რომ მათეს სახარება მოგვითხრობს ორ გათავისუფლებულ ეშმაკეულზე, იმ დროს, როცა მარკოზის სახარება მხოლოდ ერთ მათგანზე ლაპარაკობს. მაგრამ მთავარია ის, რომ იესომ ისინი აღადგინა ფიზიკურად, გონებრივად, ემოციურად და სულიერად.

`წაიკითხეთ მათ. 8:33,34; მარკ. 5:18-20. აშკარაა, რომ ამ განკურნებულ ეშმაკეულებს, ამ ახალმოქცეულებს, სურდათ იესოსთან დარჩენა, მაგრამ სად გაგზავნა ისინი იესომ და რა მიზნით?`

"ამ ადამიანებმა მხოლოდ რამდენიმე წუთს დაჰყვეს ქრისტეს გვერდით. მათ არ მოუსმენიათ არცერთი მისი ქადაგება და არ შეეძლოთ ხალხთან საუბარი ქრისტეს მოწაფეთა მსგავსად, რომლებიც ყოველდღე უსმენდნენ ქრისტეს. მაგრამ ისინი თავად წარმოადგენდნენ იმის მოწმობას, რომ იესო არის მესია. მათ შეეძლოთ ესაუბრათ ქრისტეს იმ ძალის შესახებ, რომელიც საკუთარი თვალით იხილეს, მოისმინეს და იგრძნეს. ამის გაკეთება შეუძლია ყველას, ვისაც ღვთის მადლი შეეხო" (ქრისტე - წუთისოფლის იმედი, გვ. 256). მათმა დამოწმებამ მოამზადა დეკაპოლისი (ათი ქალაქი) გალილეის ზღვისპირეთში, რომ მიეღოთ იესოს მოძღვრება. ასეთია პირადი დამოწმების ძალა.