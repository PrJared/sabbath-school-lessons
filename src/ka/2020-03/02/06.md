---
title: პირადი დამოწმების ძალა
date: 09/07/2020
---

მოდით, ისევ შევხედოთ პავლეს, რომელიც დგას მაკიაველთა და ჰეროდეს სახლის მეფეთა რიგის უკანასკნელი მეფის, აგრიპას წინაშე. აგრიპა თავს იუდეველს უწოდებდა, მაგრამ გულის სიღრმეში რომაელი იყო (იხ. მდა ბიბლიური კომენტარები, ტ. 6, გვ. 436). ჩვენ ვხედავთ ხანდაზმულ მოციქულს, მისიონერული მოგზაურობებით დაქანცულს, დაჭრილ-დასერილს ბრძოლაში კეთილსა და ბოროტს შორის. მისი გული აღსავსეა ღვთის სიყვარულით, ხოლო სახე ღვთის მადლით აქვს გასხივოსნებული. მიუხედავად ყველა მოვლენისა, რაც მის ცხოვრებაში მოხდა, ყველა გადატანილი დევნისა და სიძნელისა, მას შეუძლია განაცხადოს, რომ უფალი კეთილია.

აგრიპა ცინიკურად, სკეპტიკურად, სასტიკად განწყობილი და ნამდვილად გულგრილია ფასეულობათა ჭეშმარიტი სისტემის მიმართ. პავლე პირიქით, არის რწმენით აღვსილი, ჭეშმარიტების ერთგული და სიმართლის დაცვაში ურყევი. კონტრასტი ამ ორ ადამიანს შორის ამაზე აშკარა ვერ იქნება. ამ სამსჯავროზე პავლე ითხოვს სიტყვას და აგრიპა ნებას რთავს.

`წაიკითხეთ საქმე. 26:1-32. როგორ მოწმობდა პავლე აგრიპას წინაშე? რა გაკვეთილები შეგვიძლია მივიღოთ მოციქულის სიტყვიდან?  `

სიკეთე გულებს აღებს, ხოლო სიმკაცრე კეტავს მათ. პავლე მეტად კეთილია აგრიპას მიმართ. ის აღნიშნავს, რომ მეფე არის "იუდეველთა ყველა ჩვეულებისა და სადაო საკითხის მცოდნე" (საქმე. 26:3), შემდეგ კი წარმოთქვამს სიტყვას თავისი პოზიციისა და მოღვაწეობის დასაცავად.

`წაიკითხეთ პავლეს მოქცევის ისტორია საქმე. 26:12-18-ში, და განსაკუთრებული ყურადღება მიაქციეთ იმას, თუ როგორ იმოქმედა ამან აგრიპაზე (იხ. საქმე. 26:26-28). როგორ ფიქრობთ, რატომ გამოეხმაურა აგრიპა სწორედ ასე? რამ მოახდინა მასზე შთაბეჭდილება პავლეს მოწმობაში?  `

პავლეს დამოწმებამ იმის შესახებ, თუ როგორ შეცვალა იესომ მისი ცხოვრება, ძლიერი შთაბეჭდილება მოახდინა უღმერთო მეფეზე. არ არსებობს უფრო ეფექტური დამოწმება, ვიდრე შეცვლილი ცხოვრება. მოწმობა ცხოვრების ნამდვილი შეცვლის შესახებ საოცარ გავლენას ახდენს სხვებზე. ურწმუნო მეფეებიც კი შეძრულნი არიან ცხოვრებით, რომელიც შეცვლილია მადლით. თუნდაც არ იყოს ჩვენი ცხოვრების ისტორია ისეთი დრამატული, როგორიც პავლეს ისტორიაა, ჩვენ ყველას უნდა შეგვეძლოს, სხვებს მოვუთხროთ ის, თუ რას ნიშნავს, ვიცნობდეთ იესოს და მისი სისხლით ვიყოთ გამოსყიდულნი.
