---
title: როცა ვაცხადებთ მკვდრეთით აღმდგარ ქრისტეს
date: 06/07/2020
---

კვირადღის ადრიანი დილა იყო, როცა ორი მარიამი ნაჩქარევად გაეშურა ქრისტეს სამარხისკენ. ისინი არ აპირებდნენ, მისთვის რამე ეთხოვათ. რისი მიცემა შეეძლო მკვდარს? ბოლოს, როდესაც ქალებმა მაცხოვარი ნახეს, მისი სხეული გასისხლიანებული, ნაჭრილობევი და უსიცოცხლო იყო. მათ გონებაში ღრმად იყო ჩაბეჭდილი ჯვარცმის სცენები. ახლა ქალები უბრალოდ თავიანთ მოვალეობას ასრულებდნენ. ისინი დამწუხრებული მიდიოდნენ სამარხისკენ, რათა უფლის სხეულისთვის სურნელებანი ეცხოთ. დარდის ჩრდილებს სიბნელით მოეცვა ისინი, რადგან გამოუვალ მდგომარეობაში იყვნენ. მომავალი გაურკვეველი და უიმედო იყო.

სამარხთან მისულ ქალებს თავზარი დაეცათ, რადგან აღმოაჩინეს, რომ ის ცარიელია. იმ კვირადღის დილის მოვლენებს ასე აღწერს მათე მოციქული: «მიუგო ანგელოზმა და უთხრა დედაკაცებს: "ნუ გეშინიათ, ვიცი, რომ ჯვარცმულ იესოს ეძებთ. აქ არ არის, ვინაიდან აღდგა, როგორც თქვა. მოდით, ნახეთ ადგილი, სადაც ესვენა"» (მათ. 28:5,6).

ახლა ქალები სიხარულმა აღავსო. მათი დარდის პირქუში ღრუბლები კვირადღის განთიადის მზის შუქზე გაქრა. მათი მწუხრის ღამე დასრულდა. მათი სახეები სიხარულმა გაანათა, მოთქმა-ტირილის სიტყვები ქების საგალობელმა შეცვალა.

`წაიკითხეთ მარკ. 16:1-11. როგორი იყო მარიამის რეაქცია, როცა აღმოაჩინა, რომ ქრისტე აღდგა მკვდრეთით?`

მას შემდეგ, რაც მარიამი აღმდგარ ქრისტეს შეხვდა, გაიქცა, რომ ეს მოეთხრო. კეთილი უწყებები საჭიროა იმისათვის, რომ ისინი სხვებსაც გაუზიარო, და ისიც ვერ გაჩუმდებოდა. ქრისტე ცოცხალია! მისი სამარხი ცარიელია და ქვეყნიერებამ ეს უნდა იცოდეს. როცა ცხოვრების გზაზე შევხვდებით აღმდგარ ქრისტეს, ჩვენც ასევე უნდა გავიქცეთ, რათა ამის შესახებ ვუამბოთ, ვინაიდან კარგი ამბები სხვებსაც უნდა გავუზიაროთ.

რა საოცარია: თუმცა იესო არაერთხელ ამბობდა თავისი სიკვდილისა და შემდეგ აღდგომის შესახებ, მაგრამ მისმა რჩეულმა მოწაფეებმა არ დაიჯერეს მარიამის დამოწმება. "ხოლო მათ, როცა მოისმინეს, რომ ცოცხალია და მარიამმა იხილა იგი, არ ირწმუნეს" (მარკ. 16:11). ასევე, თუკი იესოს მოწაფეებმა მაშინვე არ დაიჯერეს, არ უნდა გვიკვირდეს, თუ სხვებიც მაშინვე არ მიიღებენ ჩვენს სიტყვებს.

`ბოლო დროს როდის იყო ჩვენი დამოწმება უგულებელყოფილი? როგორი რეაგირება გქონდათ და რა გაკვეთილი მიიღეთ ამ გამოცდილებიდან?`