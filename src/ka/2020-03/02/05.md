---
title: ჩვენი გამოცდილების გაზიარებისას
date: 08/07/2020
---

მოციქულთა საქმეების წიგნის 26-ე თავში მოთხრობილია იმის შესახებ, რომ პავლე მეფე აგრიპას წინაშე წარდგა, როგორც პატიმარი. პავლე უშუალოდ მეფეს მიმართავს და ყვება თავის ცხოვრებაზე არა მხოლოდ როგორც იესოს მიმდევრების მდევნელზე, არამედ როგორც იესოს მოწმეზეც (თავისი მოქცევის შემდეგ), ასევე იხსენებს აღთქმას მკვდართა აღდგომის შესახებ (იხ. საქმე. 26:8).

უფალი, რომელიც პავლეს დამასკოს გზაზე გამოეცხადა, ეუბნება: "იმისათვის გამოგეცხადე, რომ დაგაყენო მსახურად და იმის მოწამედ, რაც იხილე და რასაც გამოგიცხადებ" (საქმე. 26:16). ჩვენი რწმენის შესახებ დამოწმება ყოველთვის ცოცხალი მაგალითია. ესაა თხრობა იმისა, თუ რა აღასრულა ქრისტემ ჩვენთვის წარსულში, რას აკეთებს დღეს ჩვენს ცხოვრებაში და რას გააკეთებს მომავალში ჩვენთვის.

დამოწმება არანაირად არ უნდა იყოს ჩვენს შესახებ, ის ყოველთვის ქრისტეს შესახებაა. ის არის ღმერთი, რომელიც ყველა ურჯულოებას გვპატიობს, ჩვენს სნეულებებს კურნავს, წყალობითა და სიუხვით გვადგამს გვირგვინს  და სიკეთით გვავსებს (იხ. ფსალმ. 102:3-5). დამოწმება ნიშნავს, რომ სხვებს ვუზიარებდეთ ჩვენს ისტორიას მისი საოცარი მადლის თაობაზე. ესაა არის ამბავი ჩვენი პირადი შეხვედრის შესახებ საოცარი მადლის ღმერთთან. 

`წაიკითხეთ 1იოან. 1:1-3 და შეადარეთ გალ. 2:20. რა დამთხვევას ვამჩნევთ? რითი ჰგავს იოანეს გამოცდილება პავლეს გამოცდილებას? `

თუმცა იოანესა და პავლეს სხვადასხვა ცხოვრებისეული განცდები ჰქონდათ, მათ მაინც ორივემ გამოსცადეს პირადი შეხვედრა იესოსთან. მათი გამოცდილება იესოსთან არ იყო ისეთი, რომელსაც ადგილი ჰქონდა წარსულის გარკვეულ მომენტში და ამაზე დასრულდა. ისინი გრძნობდნენ ყოველდღიურ მუდმივ სიხარულს მის სიყვარულში და მისი ჭეშმარიტების ნათელში სიარულით.

განა მოქცევა მხოლოდ წარსულის საქმეა? იფიქრეთ ელენ უაითის გამოთქმაზე იმათ შესახებ, ვინც წარსულში თავისი მოქცევის გამოცდილებას თვლის როგორც ერთადერთს, მნიშვნელობის მქონეს: "თითქოს მათ ერთხელ რაღაცა გაიგეს რელიგიის შესახებ და არ სჭირდებათ ყოველდღიური მოქცევა; მაგრამ ჩვენ, ყოველი ჩვენგანი, ყოველდღიურად უნდა განვიცდიდეთ მოქცევას" (Manuscript Releases , v. 4, p. 46).

მიუხედავად იმისა, თუ როგორი იყო თქვენი წარსული გამოცდილებები, თუნდაც ისინი შთამბეჭდავი და დრამატული ყოფილიყოს, რატომ არის მნიშვნელოვანი, რომ ყოველდღიურად ურთიერთობდეთ უფალთან, გრძნობდეთ მის რეალურობას, სიკეთესა და ძალას? თქვენი პასუხი გააცანით კლასს შაბათს.
