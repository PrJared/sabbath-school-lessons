---
title: შემდგომი გამოკვლევისათვის
date: 18/09/2020
---

"ღმერთი ჩვენს დღეებში თავის ეკლესიას მოუწოდებს ისევე, როგორც მოუწოდებდა ძველ ისრაელს, რომ იყოს დედამიწის ნათელი. ჭეშმარიტების მძლავრი იარაღით - პირველი, მეორე და მესამე ანგელოზების უწყებებით მან ის გამოჰყო წუთისოფლის ეკლესიებიდან, რათა თავის ხალხთან წმიდა და ახლო ურთიერთობები დაემყარებინა. მან ისინი დააყენა თავისი რჯულის ერთგულ დამცველებად და მათ მიანდო დიადი წინასწარმეტყველური ჭეშმარიტებები ჩვენი დროისთვის. მსგავსად წმიდა გამონათქვამებისა, რომლებიც ძველ ისრაელს მიანდო, ისინი არის წმიდა მონაპოვარი, რომელიც ქვეყნიერებას უნდა გადაეცეს. სამი ანგელოზი გამოცხადების მე-14 თავიდან სიმბოლურად გამოხატავს ხალხს, რომელიც ღებულობს ღვთის უწყებების ნათელს და მიდის წინ მის წარმომადგენლებად, რათა გაფრთხილებები მთელ დედამიწას აუწყოს. ქრისტე თავის მიმდევრებს ეუბნება: "თქვენ ხართ წუთისოფლის ნათელი". ყოველ სულს, ვინც იესო მიიღო, გოლგოთის ჯვარი ეუბნება: "შეხედეთ, რა ფასია გადახდილი სულებისთვის. წადით მთელ ქვეყნიერებაზე და სახარება უქადაგეთ ყოველ ქმნილებას". არაფერმა არ უნდა შეუშალოს ხელი ჩვენი დროის ამ ყველაზე მნიშვნელოვან საქმეს, ვინაიდან ის ისევე შორს მიმავალია, როგორც მარადისობა. სიყვარული, რომელიც იესომ გამოუცხადა ადამანთა სულებს მათი გამოსყიდვის გულისთვის გაღებულ მსხვერპლში, მოქმედებისკენ უბიძგებს მის ყველა მიმდევარს.

ო, რა სიხარულით ღებულობს ქრისტე ადამიანის ყოველ მისწრაფებას, მისკენ მიმართულს! ის ადამიანთა და ღვთიურს აერთიანებს იმიტომ, რომ ქვეყნიერებას გადასცეს ხორცშესხმული სიყვარულის საიდუმლოებები. ილაპარაკეთ მასზე, ილოცეთ და იგალობეთ მასზე, აღავსეთ წუთისოფელი მისი ჭეშმარიტების უწყებით, როცა განაგრძობთ მის გავრცელებას სხვადასხვა ადგილში" (ე, უაითი, რჩევები ეკლესიისთვის, გვ. 58,59).

**კითხვები მსჯელობისათვის:**

`1. სამი ანგელოზის უწყება გამოცხ. 14-დან როგორ განსაზღვრავს მეშვიდე დღის ადვენტისტთა ეკლესიის არსს?`

`2. იფიქრეთ შაბათზე და იმის მნიშვნელობაზე, თუ რას წარმოადგენს ის. როგორც ამ კვირაში დავინახეთ, მასში შესული უწყება იმდენად მნიშვნელოვანია, რომ ღმერთი გვიბრძანებს, გამოვყოთ ჩვენი ცხოვრების ერთი მეშვიდედი, რათა გვახსოვდეს ის, როგორც ჩვენი შემოქმედი და გამომსყიდველი. გარდა ამისა, ჩვენ არ გვჭირდება ასვლა წმიდა მთაზე ან წმიდა ქალაქში ღმერთის თაყვანისცემისთვის. ყოველ კვირაში 1674 კმ/საათში სიჩქარით (ასეთია ეკვატორის სიახლოვეს დედამიწის ბრუნვის ხაზოვანი სიჩქარე) შაბათი თვითონ მოდის ჩვენთან. ეს ფაქტიც როგორ გვეხმარება გავიგოთ მნიშვნელობა ამ დღისა და ის, რაზეც ის მიუთითებს?`

`3. უფრო მეტად მიმზიდველი სახით როგორ შეგვიძლია ავხსნათ ბაბილონის დაცემის ან მხეცის ნიშნის შეცნობის იდეა? შეგვიძლია თუ არა, ეს ჭეშმარიტებები გადმოვცეთ ისე, რომ არ შეურაცხვყოთ ადამიანთა გრძნობები, თუმცა, მიუხედავად ჩვენი ყველა ძალისხმევისა, ზოგიერთი შეურაცხყოფილი იქნება?`