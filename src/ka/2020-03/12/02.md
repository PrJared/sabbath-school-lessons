---
title: პეტრეს უწყება "ახლანდელი ჭეშმარიტების" შესახებ
date: 13/09/2020
---

მთელი ხსნის ისტორიის განმავლობაში ღმერთი წინასწარმეტყველური სიტყვის მეშვეობით რეგულარულად გზავნიდა განსაკუთრებულ უწყებებს ადამიანების მოსამზადებლად მომავლის მოვლენებისთვის. ღმერთს ვერაფერი დააბნევს (იხ. ეს. 46:9,10). ის თავის ხალხს ამზადებს მომავლისთვის, როცა წინასწარმეტყველებს გზავნის გაფრთხილების უწყებით, სანამ მისი სასჯელები გადმოიღვრება (იხ. ამოს. 3:7). ნოეს დღეებში ღმერთმა მისი მეშვეობით გამოგზავნა წუთისოფელში უწყება მოახლოებული წარღვნის შესახებ. ეგვიპტეში ღმერთმა იოსებს ნება მისცა, გამოეყენებინა შვიდი მოსავლიანი წელიწადი, რათა ხალხი შიმშილობის შვიდი წლისთვის მოემზადებინა. ებრაელი წინასწარმეტყველები ისრაელის მმართველებს აფრთხილებდნენ მომავალში ბაბილონელი მეომრების მიერ იერუსალიმის დანგრევის შესახებ. მოწოდება მონანიებისკენ, რომელიც იოანე ნათლისმცემლის ბაგეებიდან ისმოდა, ხალხს იესოს პირველი მოსვლისთვის ამზადებდა.

`წაიკითხეთ 2პეტრ. 1:12. რომელ გამოთქმას იყენებს პეტრე, რათა აღწეროს ღვთის უწყება თავისი თანამედროვეებისთვის?`

`წაიკითხეთ 2პეტრ. 1:16-21. რაში მდგომარეობდა უწყება "ახლანდელი ჭეშმარიტების" შესახებ, რომელსაც პეტრე და მოწაფეები აცხადებდნენ?`

პირველი ასწლეულისთვის ყველაზე აქტუალური უწყება, რომელსაც მარადიული შედეგები ჰქონდა, იყო უწყება იმის შესახებ, რომ წუთისოფელში მოვიდა ქრისტე, განკაცებული ღმერთი. მამის სიყვარული გაცხადებული იქნა ჯვარზე ქრისტეს მსხვერპლის მეშვეობით. თუმცა "ცოდვის საზღაური სიკვდილია", მაგრამ ქრისტეს წყალობით ყველასთვის უზრუნველყოფილი იქნა საუკუნო სიცოცხლე. და მხოლოდ ჩვენს არჩევანზეა დამოკიდებული, მოვიპოვებთ მას თუ არა (იხ. რომ. 3:23,24; 6:23; ეფეს. 2:8). უწყება იესოში ხსნის შესახებ არასოდეს დაძველდება. ახლანდელი დროის ეს უწყება ყოველი თაობისთვის არის.

ბიბლიის ბოლო წიგნი, გამოცხადება, იესოს და მის მარადიულ ხსნას წარმოგვიდგენს უკანასკნელი ჟამის კონტექსტში, რათა ადამიანები მოამზადოს მისი მალე დაბრუნებისთვის. ის ამხელს ადამიანთა ტრადიციებისა და ეგოცენტრული რელიგიურობის სიცრუეს. გამოცხადება თავიდან ბოლომდე მოგვითხრობს იესოზე და მის საქმიანობაზე კაცობრიობის ინტერესებში.

იესო არის "სარწმუნო მოწამე". ის მოწმობს თავისი მამის ხასიათის შესახებ. ის არის "მიწიერ მეფეთა მთავარი", რომელმაც შეგვიყვარა და თავისი სისხლით განგვწმიდა ჩვენი ცოდვებისგან "და გაგვხადა ჩვენ სუფევად, მღვდლებად ღვთისა და თავისი მამისათვის" (გამოცხ. 1:1-6). მთელი გამოცხადება შეეხება იესოს და მის უწყებას უკანასკნელი ჟამისათვის, რათა ღვთის ხალხი მზად იყოს მისი მეორედ მოსვლისთვის.

`გამოცხადების წიგნზე ფიქრისას, რაზე ამახვილებთ ყურადღებას: საოცარ წინასწარმეტყველურ სიმბოლოებზე თუ იესოზე? როგორ ფიქრობთ, რატომ გადმოსცა იესომ წინასწარმეტყველებები გამოცხადებაში? როგორ გვიმჟღავნებს ისინი ქრისტეს სიყვარულითა და ზრუნვით აღსავსე ჩანაფიქრს კაცობრიობისათვის?`