---
title: ჟამთა დასასრულის თემა გამოცხადებაში
date: 14/09/2020
---

სახარებების ყურადღება პირველ რიგში გამახვილებულია ქრისტეს პირველ მოსვლაზე. ისინი მოგვითხრობს მის შობაზე, ცხოვრებასა და მსახურებაზე, აგრეთვე მის სიკვდილსა და აღდგომაზე. თუმცა ისინი გვაუწყებს მის მეორედ მოსვლასაც, მაგრამ ეს არ არის მათში მთავარი. ხოლო გამოცხადების წიგნში წარმოდგენილია სამყაროსეული მრავალსაუკუნოვანი კონფლიქტის კულმინაცია, ამიტომ მისი ყოველი ძირითადი წინასწარმეტყველება მთავრდება ჩვენი უფლის დიდებული დაბრუნებით.

`წაიკითხეთ გამოცხ. 1:7; 11:15; 14:14-20; 19:11-18. რომელი მოვლენაა ასახული თითოეულ ნაწყვეტში?`

გამოცხადების წიგნის ყოველი წინასწარმეტყველების კულმინაცია არის იესოს მოსვლა. "დაკლული კრავი" (გამოცხ. 5:12) ისევ მოვა როგორც მეფეთ მეფე და უფალთ უფალი (იხ. გამოცხ. 19:16). ის გაიმარჯვებს ყველა მტერზე, მისი ხალხის მჩაგვრელსა და მდევნელზე (იხ. გამოცხ. 17:14). იესო მათ გაათავისუფლებს ცოდვის შედეგებისგან და დააბრუნებს სახლში, რათა განადიდოს. დასრულდება დიადი ბრძოლა კეთილსა და ბოროტს შორის. დედამიწა განახლდება, და დახსნილნი მარადიულად იცოცხლებენ თავიანთ უფალთან ერთად (იხ. გამოცხ. 21:1-4).

გამოცხ. 22:7-ში (ასევე იხ. 12, 17 და 20 მუხლები) იესო ამბობს: "აჰა, მე მოვალ მალე". ამგვარად, იესოს უკანასკნელი მოწოდება ყველა ადამიანისადმი მდგომარეობს იმაში, რომ მათ უპასუხონ მის სიყვარულს, მიიღონ მისი მადლი და მისდიონ მის ჭეშმარიტებას, რათა მოემზადონ მისი მალე დაბრუნებისთვის. გამოცხადება მთავრდება იესოს მოწვევით: სული და სასძლო ამბობენ: "მოდი!" გამგონემაც თქვას: "მოდი!" (გამოცხ. 22:17).

ჩვენი უფალი იწვევს ყველას, ვინც საუკუნო სიცოცხლისკენ მიისწრაფის, მივიდნენ მასთან. შემდეგ ის მოუხმობს ჩვენგან იმათ, ვინც მიიღო ხსნის უწყება და მოუთმენლად მოელის მის დაბრუნებას, რომ მას შეუერთდეს და სხვებიც მოიწვიოს, რომ მიიღონ მისი სიყვარულის უწყება. ჩვენ მოწოდებული ვართ, ვიყოთ თანამშრომელნი ქრისტეს მისიაში: გავაზიაროთ მისი უწყება, რათა წუთისოფელი მოვამზადოთ მისი მალე მოსვლისათვის. სხვა არაფერია უფრო სასიხარულო, ვიდრე იესოსთან ერთად მონაწილეობა მის მისიაში ქვეყნიერებაზე. სხვა არაფერია უფრო დამაკმაყოფილებელი, ვიდრე იესოსთან თანამშრომლობა მის ხსნის გეგმაში უკანასკნელ დროს.

`ქრისტე "მალე მოვა", იოანემ ეს სიტყვები დაახლოებით 2000 წლის წინ დაწერა. მაგრამ, თუ გავითვალისწინებთ ჩვენს შემეცნებას მკვდრების მდგომარეობის შესახებ, ქრისტეს მეორედ მოსვლა თითოეული ჩვენგანისთვის ჩვენს პირად გამოცდილებაში რატომ მოხდება მომდევნო წამს ჩვენი სიკვდილის შემდეგ? როგორ გვეხმარება ეს ფაქტი იმის გაცნობიერებაში, რომ ქრისტე მართლა მალე მოვა?`