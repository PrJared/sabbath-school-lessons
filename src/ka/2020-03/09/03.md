---
title: ურთიერთობათა გამოსწორება
date: 24/08/2020
---

ჩვენი ურთიერთობა ხშირად განსაზღვრავს სხვებზე ზემოქმედების ჩვენს უნარს. ადამიანებს ვერ მოიზიდავთ კრიტიკული, არამეგობრული დამოკიდებულებით, უკმეხი მანერებით; და თუნდაც შეძლოთ დამოწმება, თქვენი სიტყვები, როგორი მართალიც არ უნდა იყოს, საეჭვოა, რომ მიღებული იქნას.

პირიქით, პოზიტიური დამოკიდებულება, ნდობა, პატივისცემა ირგვლივ მყოფებს იზიდავს და მეგობრობის კავშირებს ქმნის. იესომ მშვენივრად გადმოსცა ეს პრინციპი, როცა თქვა: "მე აღარ გიწოდებ მონებს, ვინაიდან მონამ არ იცის, რას აკეთებს მისი ბატონი. არამედ მეგობრები გიწოდეთ, რადგან ყველაფერი, რაც ჩემი მამისგან მოვისმინე, თქვენ გამცნეთ" (იოან. 15:15). მეგობრები ერთმანეთს ღებულობენ, მიუხედავად მათი სისუსტეებისა და შეცდომებისა, და ერთიმეორეს თავისუფლად უზიარებენ სიხარულსა და დარდს.

`წაიკითხეთ მათ. 15:21-28 და მარკ. 14:6-9. ტექსტები აღწერს ორ ქალს სრულიად სხვადასხვა ვითარებაში. იესო, როგორც ჩანს, ერთი ქალის მიმართ მკაცრ დამოკიდებულებას იჩენს, მეორეს კი აქებს. ამ ნაწყვეტებში რა მიუთითებს იმაზე, რომ თავისი გადამრჩენელი მადლით იესო ცდილობდა, გავლენა მოეხდინა თითოეულ მათგანზე და მათი ნდობა გამოეწვია?`

მათეს სახარების მე-15 თავში იესო ქანაანელ ქალს ხვდება. თავიდან იესო შეგნებულად უარყოფს მის თხოვნას, რათა ამ ქალის დაჟინებულობით გაზრდილიყო მისი რწმენა. როდესაც ის წარმოთქვამს მისი რწმენის დამადასტურებელ გასაოცარ სიტყვებს, მაცხოვარი აკეთებს კიდევ უფრო საკვირველ განცხადებას, რომელსაც იმ დროში არ გააკეთებდა არცერთი იუდეველი ლიდერი საწყალი ქანაანელი ქალის მისამართით. ის ყველას გასაგონად ამბობს: "დედაკაცო! დიდია შენი რწმენა!" (მათ. 15:28). უფალი მას ხდის ღირსად უდიდესი ქებისა, რომელიც კი როდისმე წარმოუთქვამს რელიგიურ მოძღვარს, და მის თხოვნას აკმაყოფილებს. შეგიძლიათ წარმოიდგინოთ, როგორ გაიხარა სამარიელი ქალის გულმა და როგორ შეიცვალა მისი ცხოვრება!

მარიამ მაგდალელი, რომელმაც იესოს ძვისფასი ნელსაცხებელი სცხო, იყო ებრაელი, მაგრამ ცუდი რეპუტაციის მქონე. მან ერთხელ გადაუხვია სწორ გზას და მრავალი ცოდვა ჩაიდინა. მაგრამ ღმერთმა მიუტევა, ის შეიცვალა და სხვა ადამიანი გახდა. იმ დროს, როცა სხვები კიცხავდნენ მარიამს, იესომ შეაქო ის და მოიწონა მისი საქციელი. მან თქვა: "სადაც კი იქადაგებენ სახარებას მთელ სოფელში, იტყვიან, რაც მან გააკეთა, მის მოსაგონებლად" (მარკ. 14:9).