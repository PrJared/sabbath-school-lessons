---
title: სახარების შეთვისების უნარი
date: 23/08/2020
---

`წაიკითხეთ იოან. 4:27-30,39-42. როგორ გვიჩვენებს იესოს ურთიერთობა სამარიელ ქალთან ჭეშმარიტებას იმის შესახებ, რომ სახარებისთვის გახსნილი არიან სრულიად განსხვავებული ადამიანები ყველაზე მოულოდნელ ადგილებში?`

კეთილი უწყების ქადაგებისთვის ყველაზე უიმედო ადგილად მოწაფეები სამარიას თვლიდნენ. სამარიელები ებრაელებთან გამუდმებულ კონფლიქტში იყვნენ განსხვავებების გამო რწმენისა და რელიგიური თაყვანისცემის საკითხებში. ეს მტრობა ასწლეულობით გრძელდებოდა.

სამარიელებს სურდათ მონაწილეობის მიღება იერუსალიმის ტაძრის მშენებლობაში, მაგრამ ამაში უარი ეთქვათ გარშემომყოფ წარმართ ხალხებთან მათი შერეული ქორწინებებისა და არაორთოდოქსული თვალსაზრისის გამო. შედეგად სამარიელებმა ააშენეს თავიანთი საკუთარი ტაძარი გარიზიმის მთაზე. მოწაფეები სიამოვნებით აუვლიდნენ გვერდს სამარიას, როგორც უნაყოფო ნიადაგს სახარების საუწყებლად.

იესო ხედავდა იმას, რასაც მოწაფეები ვერ ხედავდნენ, - შემთვისებელ გულებს. იოანე მოციქულის მიერ გადმოცემული ისტორია ჭასთან მჯდომი ქალის შესახებ იწყება სიტყვებით: "დატოვა იუდეა და კვლავ გალილეას წავიდა. მას სამარიაზე უნდა გაევლო" (იოან. 4:3,4). იესოს "უნდა" გაევლო სამარიაზე, ვინაიდან სულიწმიდამ დაარწმუნა, რომ ამ "შეუფერებელ" ადგილზე იქნებოდა შემთვისებელი გულები. როდესაც წმიდა სულს მივყავართ, ჩვენ ვიწყებთ შესაძლებლობების დანახვას იქ, სადაც სხვები მხოლოდ სიძნელეებს ხედავენ. ჩვენ ვხედავთ სულთა უხვ მოსავალს ღვთის სასუფევლისათვის იქ, სადაც სხვები მხოლოდ უნაყოფო მინდვრებს ამჩნევენ.

`წაიკითხეთ საქმე. 8:4,5,14. როგორი იყო საბოლოო შედეგი იესოს მსახურებისა სამარიაში?`

მოწაფეები გვერდს აუვლიდნენ სამარიას და სამარიელებს არ მისცემდნენ შესაძლებლობას, მოესმინათ ღვთის სიტყვის ჭეშმარიტება. იესო ხედავდა იმას, რასაც ისინი ვერ ხედავდნენ. უფალს ესმოდა, რომ სულიწმიდამ იმოქმედა ერთი ქალის გულზე და მისმა შთამბეჭდავმა მოქცევამ გავლენა მოახდინა მრავალ ადამიანზე ამ ქალაქში. ჩვენ ყოველთვის როდი ვხედავთ ჩვენი დამოწმების დაუყოვნებლივ შედეგებს, მაგრამ თუ თესლი ამთვისებელ გულებში დავთესეთ, ისინი ერთხელაც მოსავალს მოიტანენ ღვთის სადიდებლად.

`ჩვენ ზუსტად ვერ გავიგებთ, როგორ მოქმედებს ჩვენი სიტყვები და საქციელები სხვებზე - ავად თუ კარგად. აქედან გამომდინარე, რატომ არის აუცილებელი, რომ მუდამ სიფრთხილეს ვიჩენდეთ იმაში, თუ რას ვამბობთ და ვაკეთებთ სხვების თანდასწრებით?`