---
title: საფუძველი მიღებისათვის
date: 26/08/2020
---

`წაკითხეთ რომ. 15:7 და ეფეს. 4:32. როგორ აღწერდით საფუძველს მიღებისათვის? რაშია მიღების პოზიციის არსი?`

პავლე მოციქული ამ ორ ტექსტში წარმოადგენს პრინციპებს, რომლებიც საფუძვლად უდევს ჩვენს ერთმანეთის მიღებას. რადგანაც ქრისტემ მოგვიტევა და მიგვიღო თითოეული ჩვენგანი, განა შეგვიძლია, უარი ვთქვათ, რომ ერთმანეთს მივუტევოთ და მივიღოთ? ფაქტობრივად სწორედ იმიტომ, რომ იესომ მიგვიღო, ჩვენ შეგვიძლია მივიღოთ ახლობლები, მათი ნაკლოვანებების მიუხედავადაც კი.

სერიოზულად დაფიქრდით ამ პრინციპზე. იფიქრეთ საკუთარ თავზე, თქვენს საქციელებზე, და იმაზე, რასაც შესაძლოა, ჯერ კიდევ ებრძვით; აგრეთვე იმაზე, რაც მარტო თქვენთვისაა ცნობილი, და თუ ამას სხვები გაიგებდნენ, შეძრწუნდებოდით. და რა? თქვენ რწმენით ხართ მიღებული ქრისტეში, რომელმაც იცის ყველაფერი, რაც სხვებს არც კი წარმოუდგენიათ. დიახ, მან ყველაფერი იცის, ის გღებულობთ თქვენი სათნოების გამო, მაგრამ თავისი მადლით.

მაშინ როგორი უნდა იყოს თქვენი დამოკიდებულება სხვების მიმართ? აი, მიდგომა, რომელიც ზოგიერთისთვის ძნელი გასაგებია. ნამდვილი მიღება ნიშნავს, რომ ჩვენ ადამიანებს ვღებულობთ ისეთებს, როგორებიც არიან მათი ყველა ცოდვიანი ჩვევით, ვინაიდან ეს არსებები ადამიანები არიან, დასაბამიდან შექმნილნი ღვთის ხატად. რადგანაც ქრისტე მოკვდა ჩვენთვის, "როცა ჯერ კიდევ ცოდვილნი ვიყავით", და ღმერთთან შეგვარიგა, როცა მისი მტრები ვიყავით, ჩვენც შეგვიძლია მოვუტევოთ სხვებს და მივიღოთ ისინი. მისი ჩვენდამი სიყვარული ხდება საფუძველი ჩვენს მიერ სხვა ადამიანთა მიღებისა და მიტევებისა (იხ. რომ. 5:6-10).

მაგრამ როდესაც დამყარებულია მიღების მზრუნველობითი ურთიერთობები, აუცილებელია, სიყვარულით გავაცნოთ ადამიანს წმიდა წერილის ჭეშმარიტებები. ამის არკეთება ნიშნავს სიყვარულის უგულებელყოფას. როგორც მეგობრები, ჩვენ აუცილებლად ვიზრუნებთ იმაზე, რომ ახლობლებს გავუზიაროთ მარადიული ჭეშმარიტებები, რომლებიც ცხოვრებას ცვლის.

ადამიანებს რომ ღებულობდა, იესო არ ეუბნებოდა: "აკეთეთ, რაც გინდათ. ყველაფერი ნორმალურადაა. მე მაინც გღებულობთ". მისი დამოკიდებულება უფრო ნიშნავდა: "მიუხედავად იმისა, რაც გააკეთეთ, მზად ვარ გაპატიოთ და მოგცეთ ძალა, რომ შეიცვალოთ". ბიბლიური ჭეშმარიტება, მორჩილად წარმოდგენილი ქრისტეს სიყვარულის სულში, იპყრობს გულებს და ცვლის ცხოვრებას.

`შესაძლებელია თუ არა, მივიღოთ ადამიანი ისე, რომ არ მივიღოთ მისი ცოდვიანი საქციელი? როგორ შეგვიძლია მივიღოთ სხვა და თან მის ცოდვას არ შევეგუოთ და არც შევურიგდეთ?`