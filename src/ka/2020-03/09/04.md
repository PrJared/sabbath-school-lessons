---
title: კარგის დანახვა ადამიანებში
date: 25/08/2020
---

მხოლოდ მეგობრობა ვერ შეიძენს ადამიანებს ქრისტესთვის. ჩვენ შეიძლება გვყავდეს ბევრი მეგობარი - ადამიანები, რომლებთან ურთიერთობა მოგვწონს და რომლებსაც მოსწონთ ჩვენთან ურთიერთობა; მაგრამ თუ მათ არასოდეს ვუამბობთ, თუ ვინ არის იესო ჩვენთვის და როგორ შეცვალა მან ჩვენი ცხოვრება, ჩვენს მეგობრობას, საეჭვოა, რომ რაიმე მნიშვნელობა ჰქონდეს მარადისობისათვის. რა თქმა უნდა, შეიძლება მხიარულად ვიყოთ ერთად, მაგრამ ღმერთი მოგვიწოდებს უფრო მეტისკენ, ვიდრე უბრალოდ დროის ერთად მხიარულად გატარებაა. მარტო მეგობრობა ვერ მიიყვანს ადამიანებს ქრისტესთან, თუმცა არაკეთილმოსურნე დამოკიდებულებამ შეიძლება ადამიანები განარიდოს კიდეც ქრისტესგან.

პავლე მოციქული მოგვიწოდებს, ვიზარდოთ ჭეშმარიტი სიყვარულით (იხ. ეფეს. 4:15). მეგობრობის კავშირები იქმნება, როდესაც ჩვენ, რამდენადაც ეს შესაძლებელი და დროულია, ვეთანხმებით ადამიანებს, მათ ვღებულობთ და ვაქებთ. რამდენად მნიშვნელოვანია, რომ ჩვენში ვანვითარებდეთ ჩვევას, ვეძებოთ ადამიანებში კარგი, და არა ცუდი.

`წაიკითხეთ 2თეს. 1:1-4. ჩამოთვალეთ რამდენიმე სულიერი თვისება, რის გამოც პავლე თესალონიკელებს აქებს.`

ზოგიერთი ადამიანი, როგორც ჩანს, კმაყოფილებას გრძნობს, როცა სხვებში ნაკლს ეძებს, თუკი სხვა მიზეზი არ აქვს, რომ თავისი თავი უკეთესად წარმოადგინოს.

პავლე მოციქულს საპირისპირო მიდგომა ჰქონდა პრაქტიკაში. ის ეძებდა და პოულობდა იმ კარგს, რაც იყო ეკლესიებში, რომლებსაც ემსახურებოდა. რა თქმა უნდა, მოციქული კიცხავდა შეცდომებს და არ ურიგდებოდა ცოდვას, მაგრამ მისი მიზანი იყო მის მიერ დაარსებული ეკლესიების ზრდა. ის აღწევდა ამ მიზანს, როცა პირველ რიგში მათ სულიერ წარატებებს აღნიშნავდა.

აღსანიშნავია ე. უაითის მტკიცებულება დადებითი ურთიერთობების მნიშვნელობის შესახებ: "თუ მოვიდრიკებოდით ღმერთის წინაშე, ვიქნებოდით კეთილი, თავაზიანი, ფაქიზი და ერთმანეთის მიმართ თანაგრძნობას გამოვიჩენდით, მაშინ იქ, სადაც დღეს მოიქცევა და ჭეშმარიტებას ღებულობს ერთი ადამიანი, ათასები მოიქცეოდა" (ე. უაითი, მოწმობები ეკლესიისთვის, ტ. 9, გვ. 189).

`დაფიქრდით ზემოთ მოყვანილ მტკიცებულებაზე. რა შეიცვლებოდა თქვენს საკრებულოში, თუკი სიკეთე, თავაზიანობა, სიფაქიზე და თანაგრძნობა წამოვიდოდა მისი თითოეული წევრის გულიდან? როგორი სახე ექნებოდა ამ ეკლესიას? ჩაიხედეთ თქვენს გულში და ჰკითხეთ თავს: რანაირად შეძლებდით საკუთარ თავში ამ თვისებების განვითარებას?`