---
title: შემდგომი გამოკვლევისათვის
date: 21/08/2020
---

"ბევრს არ სწამს ღმერთი და დაკარგული აქვს ადამიანების მიმართ ნდობა. მაგრამ ისინი დიდად აფასებენ გულმოწყალეობის საქმეებს და მზაობას დახმარებისათვის. როდესაც ეს ადამიანები ხედავენ, რომ ვინმე მათ სახლში მოდის არა მატერიალური გამორჩენისა და ჯილდოს გულისთვის, არამედ ავადმყოფთა დასახმარებლად, მშიერთა გამოსაკვებად, შიშველთა შესამოსად, მწუხარეთა სანუგეშებლად და ფაქიზად მიუთითებენ მათ იესოს სიყვარულსა და თანაგრძნობაზე, მათი გულები რბილდება. ჩნდება მადლიერების გრძნობა, ინთება რწმენა. ისინი ხედავენ ღმერთის ზრუნვას მათზე, და როდესაც მათ ელაპარაკებიან ხსნასა და მარადისობაზე, უკვე მზად არიან იმისთვის, რომ მოისმინონ ღვთის სიტყვა" (ე. უაითი, განკურნების მსახურება, გვ. 145).

იესოს უანგარო მსახურება აღებს გულებს, ანგრევს ცრურწმენებს და აცოცხლებს სახარებას. ეკლესია არის ქრისტეს სხეული, სადაც ხდება სიყვარულის მოთხოვნილების დაკმაყოფილება. უფალი წუთისოფელში გვგზავნის, რათა მისი სახელით შევცვალოთ სიტუაცია. თუმცა, რა თქმა უნდა, სიფრთხილე უნდა გამოვიჩინოთ, რათა ქვეყნიერებამ არ წაგვბილწოს (ეს კი ერთობ რეალური საფრთხეა ჩვენი ეკლესიისთვის), მაგრამ მაინც უნდა ვისწავლოთ, რომ მოვიპოვოთ ადამიანები იქ, სადაც არიან. დაე, ჩვენი მეშვეობით უფალს ადამიანები გამოჰყავდეს იქიდან, სადაც არიან და მიჰყავდეს იქ, სადაც უნდა იყვნენ.

**კითხვები მსჯელობისათვის:**

`1. რატომ გააჩნია ქრისტეს მოწყალების მსახურებას ისეთი დიადი ძალა, რომ შეუძლია დაანგრიოს ცრურწმენები და ადამიანთა გულები სულიერი ჭეშმარიტებებისთვის გახსნას? წარმოიდგინეთ, რამდენად ეფექტური იქნებოდა ჩვენი დამოწმება, თუკი გამოვხატავდით ისეთივე თავდადებულ ზრუნვას სხვებზე, როგორსაც იესო იჩენდა.`

`2. გაიხსენეთ შემთხვევა, როცა თქვით რაღაცა ჭეშმარიტი, სწორი და აუცილებელიც კი, მაგრამ თქვენი გარეგნული სახე და ტონი არ შეესაბამებოდა თქვენს სიტყვებს. მიიღებდით თუ არა ამ გამოცდილებიდან გაკვეთილს, რომელიც დაგეხმარებოდათ, რომ ასე აღარ მოქცეულიყავით? მაგალითად, გადაწყვიტეთ მოგეცადათ, სანამ დამშვიდდებოდით და ა. შ.?`

`3. კიდევ ერთხელ დაფიქრდით იმაზე, რომ ყველა ადამიანი, ვინც იესომ განკურნა და გააცოცხლა კიდეც, ბოლოს მაინც მოკვდა. რას გვეუბნება ეს იმის შესახებ, თუ როგორ უნდა ვასრულებდეთ ჩვენს მსახურებას გარშემომყოფთა მიმართ?`

`4. რომელი ახალი სახის მსახურების დაწყება შეუძლია თქვენს ეკლესიას საზოგადოებაში?`

`5. როგორ შეგვიძლია შევუქმნათ გაჭირვებულებს სულიერი შესაძლებლობები იმ მსახურების საშუალებით, რომელსაც ვეწევით ადამიანთა საარსებო საჭიროებათა დასაკმაყოფილებლად?`