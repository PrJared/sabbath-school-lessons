---
title: იესოს განკურნებითი მსახურება ნაწილი 2
date: 19/08/2020
---

`წაიკითხეთ მათ. 4:23-25 და 9:35. რომელი სამი მიმართულება შეადგენდა ქრისტეს მსახურებას? როგორ აკმაყოფილებდა ის ადამიანთა საჭიროებებს და ეს როგორ გავლენას ახდენდა მათ ცხოვრებაზე?`

იესო თავის მსახურებაში ერთმანეთს უხამებდა სამ მიმართულებას: სწავლებას, ქადაგებას და განკურნებას. ის ადამიანებს უზიარებდა მარადიულ პრინციპებს, რათა თითოეულ ჩვენგანს აზრითა და მიზნით აღსავსე ცხოვრება ჰქონოდა. მან თქვა: "მე იმისთვის მოვედი, რომ სიცოცხლე ჰქონდეთ მათ და უხვად ჰქონდეთ" (იოან. 10:10). მისი მსახურება მადლით იყო აღსავსე. იესო მოვიდა, რათა ჩვენთვის მოეცა შესაძლებლობა, რომ გვქონოდა "უხვი" სიცოცხლე ახლა და საუკუნოდ.

წაიკითხეთ მარკ. 1:32-39. საღამო რომ დადგა, იესომ მრავალი სნეული განკურნა და მრავალი ეშმაკი განდევნა. მეორე დილას კი უკაცრიელ ადგილზე ლოცვის შემდეგ, როდესაც მას განკურნების მსურველი უფრო მეტი ადამიანი ეძებდა, ის სხვა ქალაქისკენ გაემართა. რატომ არ განკურნა უფალმა ისინი? ყურადღება მიაქციეთ მიზეზს, რომელიც მან თავად დაასახელა 38 და 39 მუხლებში.

ამ ისტორიას ღრმა აზრი აქვს. მას შემდეგ, რაც წინა დღეს უამრავი ადამიანი განკურნა, იესო ტოვებს ხალხს, რომლებიც ეძებენ მას და ჯერ კიდევ ესაჭიროებათ განკურნება. მაცხოვარი განმარტავს, რომ მიზანი, რომლის გულისთვისაც ის წუთისოფელში მოვიდა, იყო სახარების ქადაგება. იესო არ იყო მარტო უბრალოდ ცნობილი სასწაულმოქმედი. ის იყო ძე ღვთისა, მოსული გამომსყიდველი მისიით. ის არ კმაყოფილდებოდა მარტო ფიზიკური დაავადებების განკურნებით, არამედ სწყუროდა, ადამიანებისთვის საუკუნო სიცოცხლე ეჩუქებინა. უფალმა გარკვევით თქვა დედამიწაზე თავისი მოსვლის მიზნის შესახებ: "რადგან ძე კაცისა მოვიდა დაკარგულის მოსაძებნად და სახსნელად" (ლუკ. 19:10). ყოველი განკურნება იყო საშუალება იმისა, რომ ცხადი გამხდარიყო ღვთის ხასიათი, ადამიანთა ტანჯვა შემსუბუქებულიყო და მათ მისცემოდათ შესაძლებლობა საუკუნო სიცოცხლის მოპოვებისა.

`შესაძლებელია თუ არა, რომ გვქონდეს სიცოცხლე უხვად, რომელსაც იესო გვთავაზობს, თუ ნაკლებად უზრუნველყოფილნი ან სნეულნი ვართ? სთავაზობდა თუ არა იესო ადამიანებს რაღაც უფრო მეტს, ვიდრე ფიზიკური განკურნებაა? პრაქტიკულად როგორ შეგვიძლია ადამიანები მიგვყავდეს სულიერი ჭეშმარიტებებისკენ, როდესაც მათ სულიერ და ფიზიკურ საჭიროებებს ვემსახურებით?`