---
title: იესოს საქციელი ადამიანთა შორის
date: 17/08/2020
---

იესოს მიზანი იყო ადამიანებში უკეთესის გამოვლენა. ძალიან რთული გარემოებების დროსაც კი ადამიანებზე იესოს რეაქცია მადლით აღსავსე იყო. ლუკას სახარებაში ნათქვამია, რომ "ადამიანები გაოცებულნი იყვნენ მისი პირიდან გამოსული სიტყვებით" (ლუკ. 4:22), ხოლო იოანეს სახარება დასძენს, რომ "მადლი და ჭეშმარიტება იესო ქრისტეს მიერ იქმნა" (იოან. 1:17). ადამიანების მიმართ მისი მიდგომა განმაიარაღებელი იყო. მაცხოვრის მადლიანი სიტყვები მათ გულებს ეხებოდა.

`წაიკითხეთ მათ. 8:5-10 და მარკ. 12:34. რა დამაიმედებლი სიტყვები უთხრა იესომ ორ ყველაზე ჩვეულებრივ ადამიანს - რომაელ ასისთავს და ებრაელ მწიგნობარს?`

სიტყვებმა, რომლებიც იესომ რომაელ მხედართმთავარს უთხრა, გადატრიალება მოახდინეს მის სულში. იფიქრეთ, რა უნდა ეგრძნო ამ მკაცრ მეომარს, როცა იესომ განუცხადა, რომ ისრაელშიც კი ვერ ჰპოვა ასეთი რწმენა. იფიქრეთ ასევე ებრაელი მწიგნობრის აზრებზე, როდესაც იესომ უთხრა: "შორს არ დგახარ ღვთის სასუფევლისაგან". იესოს გააჩნდა უნარი, რომ ადამიანებში გამოევლინა ის, რაც საუკეთესო ჰქონდათ. იმ მცირედსაც კი, რის გამოც შეიძლებოდა შექება, აქვს უნარი, გააღოს გულები სახარებისთვის. თქვენ ირგვლივ მყოფ ადამიანებში ეძებეთ საუკეთესო, რაც გააჩნიათ და გააგებინეთ, რომ აფასებთ მათ.

`შეადარეთ ერთმანეთს ეს. 42:3; კოლ. 4:5,6 და ეფეს. 4:15. რომელ სასიცოცხლო პრინციპებს შეიცავს ეს ტექსტები, რომლებიც სხვა ადამიანებთან ჩვენს ურთიერთობებს და მათთვის ჩვენს დამოწმებას ეხება?`

თუ ჩვენი სიტყვები აღსავსეა გამხნევებითა და მადლით, ისინი სასიკეთო გავლენას ახდენენ სხვა ადამიანებზე. ესაია წინასწარმეტყველურად იუწყება, რომ იესო "გადატეხილ ლერწამს არ დალეწავს და მბჟუტავ პატრუქს არ ჩააქრობს". სხვა სიტყვებით, იესო იმდენად გულმოწყალე იყო, რომ სიფრთხილეს იჩენდა, რათა არ ევნო ვინმესთვის, ახლადმოქცეულისთვის, და არ ჩაექრო რწმენის ოდნავ მბჟუტავი ფითილი მის გულში.

`რატომ არის, რომ ის, თუ როგორ ვამბობთ, ისევე და უფრო მეტადაც კი მნიშვნელოვანია, ვიდრე ის, თუ რას ვამბობთ? რას იტყვით ასეთი მტკიცებულების პასუხად: ჭეშმარიტება არის ჭეშმარიტება, და ადამიანებმა ან უნდა მიიღონ ის, ან უარყონ"? რა ვერაა რიგზე ამ ლოგიკურად მართებულ მტკიცებულებაში?`