---
title: იესოს განკურნებითი  მსახურება ნაწილი 1
date: 18/08/2020
---

ჩვენი უფლის მახარებლობის მეთოდი სცდება გაზეპირებული სიტყვებისა და მომზადებული პრეზენტაციების ჩარჩოებს; ეს მეთოდი ისევე მდიდარი და ქმედითია, როგორც თავად ცხოვრება. ჩვენ ყოველდღე ვურთიერთობთ ადამიანებთან, რომლებსაც აქვთ სხვადასხვა მოთხოვნილება: ფიზიკური, გონებრივი, ემოციური, სულიერი. ქრისტეს სურს ეს მოთხოვნები ჩვენი მეშვეობით შეავსოს, როდესაც ვზრუნავთ მარტოხელებზე, მწუხარე და დატანჯულ ადამიანებზე, როცა მათი სიხარულის, იმედებისა და ოცნებების მიმართ ინტერესს ვიჩენთ.

იესო ზრუნავდა ადამიანთა საარსებო მოთხოვნილებებზე, რათა ბოლოს შეძლებოდა, შეევსო მათი ყველაზე ღრმა საჭიროებები. საარსებო მოთხოვნილება ცხოვრების ისეთი სფეროა, სადაც ადამიანები უკვე გრძნობენ, რომ პრობლემის დამოუკიდებლად გადაწყვეტა აღარ შეუძლიათ. ეს შეიძლება იყოს თამბაქოს მოწევის მიტოვება, წონაში დაკლება, გადასვლა უკეთეს დიეტაზე ან სტრესის შემცირება. ეს შეიძლება იყოს საკვების, საცხოვრებლის ან სამედიცინო მომსახურების საჭიროება, მოთხოვნილება კონსულტაციისა ქორწინების ან ოჯახის თაობაზე.

მაგრამ სინამდვილეში ადამიანებს ყველაზე მეტად ესაჭიროებათ პირადი ურთიერთობა ღმერთთან და თავისი ცხოვრების მარადიული მნიშვნელობის შეცნობა. ღმერთთან შერიგება დანგრეულ წუთისოფელში - აი ჩვენი საბოლოო მოთხოვნილება.

`წაიკითხეთ დავრდომილის ამბავი მათ. 9:1-7-ში და განუკურნებელი სენით დაავადებული ქალის შესახებ მარკ. 5:25-34-ში. როგორ გვიჩვენებს ეს ისტორიები იმას, რომ იესო ფიზიკურ განკურნებას უკავშირებდა ღმერთთან შერიგებას?`

იესოს განკურნებითი მსახურება შეიცავდა გაცილებით მეტს, ვიდრე ფიზიკური და ემოციური აღდგენა. იესოს სწყუროდა ადამიანთა განკურნება, სურდა მათთვის მიეცა ის სისრულე, რომელიც მათ ცოდვამ დააკარგვინა. იესომ იცოდა, რომ ფიზიკური განკურნება სულიერის გარეშე - არასრულია. თუ ღვთის სიყვარული გიღვიძებთ სურვილს, რომ ადამიანებს დაეხმაროთ სულიერი და ფიზიკური კეთილდღეობის აღდგენაში, ის უფრო მეტად გვიბიძგებს, გავუზიაროთ მათ ცოდნა სულიერი კეთილდღეობის შესახებ, რათა შეძლონ, იცხოვრონ სრულფასოვანი ცხოვრებით აქ და მარადისობაში. საბოლოოდ, იესოს მიერ განკურნებული ყოველი ადამიანი მაინც მოკვდავად რჩებოდა და რაღაცა დროის შემდეგ კვდებოდა. მაშასადამე, ადამიანებს სინამდვილეში უფრო ესაჭიროებოდათ სულიერი ჭეშმარიტება, ხომ ასეა?

`იფიქრეთ ადამიანებზე თქვენს გარემოცვაში. რა შეუძლია გააკეთოს თქვენმა ადგილობრივმა საკრებულომ, რათა დააკმაყოფილოს გარშემომყოფები და გამოავლინოს ზრუნვა მათზე? რას აკეთებს თქვენი ეკლესია იმისთვის, რომ შეცვალოს ადამიანთა ცხოვრება?`