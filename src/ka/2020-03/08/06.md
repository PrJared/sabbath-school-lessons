---
title: რას აქვს მნიშვნელობა იესოსთვის
date: 20/08/2020
---

მათეს სახარების 24-ე თავში იესო თავის მოწაფეებს აუწყებს ამბავს იერუსალიმის დანგრევისა და იმ მოვლენების შესახებ, რომლებიც მისი მოსვლის წინ მოხდება. მომდევნო, 25-ე თავში, უფალს მოჰყავს სამი იგავი უკანასკნელი ჟამის შესახებ. ეს იგავები აღწერს ხასიათის თვისებებს, რომლებსაც იესო მართლა თვლის, რომ მნიშვნელოვანია ხალხისთვის, რომელიც მეორედ მოსვლას ელოდება. იგავი ათი ქალწულის შესახებ ყურადღებას ამახვილებს გულწრფელი, ნამდვილი, სულით აღსავსე ცხოვრების მნიშვნელობაზე. იგავი ათი ტალანტის შესახებ ხაზს უსვამს ღმერთისგან თითოეული ჩვენგანისთვის ბოძებული ნიჭების მიმართ ერთგულებისა და გამოყენების მნიშვნელობას. იგავი ცხვრებისა და თხების შესახებ გვაჩვენებს, რომ ჭეშმარიტი ქრისტიანობა ნამდვილად ემსახურება იმ ადამიანთა საჭიროებებს, რომლებიც ღმერთს ყოველდღიურად მოჰყავს ჩვენს ცხოვრებაში.

`წაიკითხეთ მათ. 25:31-46. როგორ გამოხატავს იესო ჭეშმარიტ ქრისტიანობას? ჩამოთვალეთ მსახურების სფეროები, რომლებზეც ნაწყვეტშია ლაპარაკი.`

თუმცა იგავი ლაპარაკობს ადამიანთა რეალური ფიზიკური მოთხოვნილებების დაკმაყოფილებაზე, მაგრამ აქ მხოლოდ ამაზე არ არის ლაპარაკი. ადამიანთა სულები ფარულად ინახავს იესოსადმი წყურვილსა და შიმშილს, და მას უხმობს ამის შესავსებად (იხ. იოან. 4:13,14; 6:35). ყველას წართმეული გვაქვს იმედი, სანამ ჩვენს ჭეშმარიტ პიროვნებას არ აღმოვაჩენთ ქრისტეში (იხ. ეფეს. 2:12,13,19). ჩვენ სულიერად შიშველნი ვართ, სანამ არ შევიმოსებით მისი სიმართლით (იხ. გამოცხ. 3:18; გამოცხ. 19:7,8).

ძველაღთქმისეული წინასწარმეტყველები ადამიანის მდგომარეობას ხშირად გამოხატავდნენ, როგორც უიმედოდ ავადმყოფს (იხ. ეს. 1:5; იერ. 30:12-15). ცოდვის ავადმყოფობა სასიკვდილოა, მაგრამ წინასწარმეტყველი მიგვითითებს წამალზე: "მე მოგცემ შენ განკურნებას და შენი წყლულისაგან მოგარჩენ, - სიტყვა უფლისა" (იერ. 30:17). იესო არის ჩვენი სულების სასიკვდილოდ საშიში დაავადების წამალი.

იგავი ცხვრებსა და თხებზე შეგვაგონებს, რომ ვავსებდეთ გარშემომყოფთა ფიზიკურ საჭიროებებს, მაგრამ კიდევ ერთ მნიშვნელოვან გაკვეთილს შეიცავს. ესაა ისტორია ქრისტეზე, რომელიც აღავსებს სულის ყველაზე ღრმა მოთხოვნილებებს და გვიხმობს, ვითანამშრომლოთ მასთან ახლობლების მიმართ მსახურებაში. ცხოვრობდე ეგოისტურად, უგულებელყოფდე სხვების ფიზიკურ, გონებრივ, ემოციურ და სულიერ მოთხოვნილებებს, ნიშნავს საფრთხე შეუქმნა საუკუნო სიცოცხლეს. იგავში ადამიანები, რომლებმაც გაჭირვებულთა მსახურებას მიუძღვნეს თავი, იმსახურებენ თავიანთი უფლის მოწონებას და სიხარულით არიან მიწვეული მარადისობაში, ხოლო ისინი, ვინც ეგოისტურად მისდევს საკუთარ მიზნებს და უგულებელყოფს სხვების მოთხოვნილებებს, განსჯილი არიან ღმერთის მიერ.