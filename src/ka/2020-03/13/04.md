---
title: პავლე - ღვთის რჩეული ჭურჭელი
date: 22/09/2020
---

როდესაც პავლემ ქრისტე მიიღო, მისი ცხოვრება რადიკალურად შეიცვალა. ქრისტემ მას სრულიად ახალი აწმყო და მომავალი მისცა. მაცხოვარმა პავლე გამოიყვანა მისი კომფორტის ზონიდან და შეიყვანა ისეთი განსაცდელებით აღსავსე ცხოვრებაში, რომლებიც ვერც კი წარმოედგინა. პავლე მოციქულმა სულიწმიდის ხელმძღვანელობით ღვთის სიტყვა გამოუცხადა ათასობით ადამიანს მთელ ხმელთაშუა ზღვის სამყაროში. მისმა დამოწმებამ შეცვალა ქრისტიანობისა და მსოფლიოს ისტორია.

`წაიკითხეთ საქმე. 9:3-6,10-20. როგორ მოწმობს ეს მუხლები, რომ იესოს ჰქონდა ღვთიური მიზანი პავლეს ცხოვრებისთვის?`

ქრისტე ხშირად ირჩევს მეტნაკლებად "შეუფერებელ" კანდიდატებს თავის თავზე დამოწმებისთვის. გაიხსენეთ ეშმაკეულები, სამარიელი ქალი, მეძავი, გადასახადების ამკრეფი, გალილეველი მეთევზეები, ახლა კიდევ ქრისტიანობის ეს სასტიკი მდევნელი. ყველა ისინი გარდაქმნილი იყვნენ  მადლით, რის შემდეგაც  გულში სიხარულით უნდა მოეთხროთ ამბავი იმისა, რაც იესომ აღასრულა მათ ცხოვრებაში. თითოეული მათგანი არასოდეს იღლებოდა თავისი ისტორიის თხრობით. ის, რაც ქრისტემ მათთვის გააკეთა, იმდენად საოცარი იყო, რომ სხვებისთვისაც უნდა გაეზიარებინათ. მათ არ შეეძლოთ, ჩუმად ყოფილიყვნენ.

`შეადარეთ ერთმანეთს საქმე. 28:28-31 და 2ტიმ. 4:5-8. რომელი სიტყვებით მოწმობს პავლე იმის შესახებ, რომ არასოდეს უთქვამს უარი თავის მოვალეობაზე - მთელი თავისი ცხოვრება ქრისტესთვის მიეძღვნა სულთა შეძენის მსახურებაში?`

თავისი ცხოვრების მიწურულს, რომში შინაურ პატიმრობაში მყოფმა პავლემ დაადასტურა, რომ "ღვთის ხმა მოევლინა წარმართებს და მოისმენენ კიდეც" (საქმე. 18:28). შემდეგ ტექსტში ლაპარაკია, რომ ის ღებულობდა ყველას, მასთან მიმსვლელს და უქადაგებდა მათ სიტყვას (იხ. საქმე. 28:30,31). თავისი ცხოვრების დასასრულს პავლე წერდა ტიმოთეს, რომელსაც ოდესღაც ასევე მოუწოდა მახარებლის შრომის შესასრულებლად: "კეთილი ბრძოლით ვიბრძოდი, განვვლე ასპარეზი, რწმენა შევინარჩუნე" (2ტიმ. 4:7).

თუმცა ღვთის მოწოდება ჩვენს მიმართ შეიძლება არ იყოს ისეთი შთამბეჭდავი, როგორიც პავლეს მოწოდებაა, მაგრამ ღმერთი თითოეულ ჩვენგანს მოგვიწოდებს, მონაწილეობა მივიღოთ მასთან ერთად მის შრომაში წუთისოფლის შესაცვლელად. მიუხედავად ყველა სიძნელისა, რომლებსაც პავლე წააწყდა იმ წლებში (იხ. 2კორ. 11:24-30), ის რჩებოდა ერთგული თავისი მოწოდებისა უფალში. ამბავი იმისა, თუ იესოს მიმდევართა ეს ყოფილი მდევნელი როგორ გახდა ქრისტიანული რწმენის ყველაზე გავლენიანი და მამაცი დამცველი (თავად ქრისტეს გარდა), რჩება დამაჯერებელ მოწმობად იმისა, თუ რა შეუძლია უფალს, რომ აღასრულოს იმათი მეშვეობით, ვინც თავისი ცხოვრება მას მიუძღვნა.

`რომელი შრომისკენ მოგიწოდათ ღმერთმა თქვენ? ასრულებთ თუ არა მას?`