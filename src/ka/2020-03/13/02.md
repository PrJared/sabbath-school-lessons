---
title: იესოს თავდადებული სიყვარული
date: 20/09/2020
---

პავლე მოციქული მოგვიწოდებს "იმ საფიქრალზე ვიფიქროთ, რაც ქრისტე იესოშია" (ბერძნულ ორიგინალში ფილიპ. 2:5-ში გამოყენებულია ზმნა "ფრონეო" - (იფიქრო, განსაჯო, იგრძნო, იზრუნო, დააფასო). ამას რამდენიმე საინტერესო კითხვამდე მივყავართ. როგორი იყო ქრისტეს გრძნობები და აზრები? რა მართავდა მის აზრებს? რაშია მისი აზროვნების არსი?

`წაიკითხეთ ფილიპ. 2:5-11. რას გავუწყებს ეს ნაწყვეტი ქრისტეს აზროვნებაზე და მთელი მისი ცხოვრების პრინციპზე?`

იესო მარადისობიდან მოყოლებული ღმერთის თანასწორი იყო. პავლე ამ მარადიულ ჭეშმარიტებას ასე აცხადებს: "რომელიც ღვთის ხატება იყო და, მიტაცებად არ თვლიდა ღმერთის თანასწორად ყოფნას" (ფილიპ. 2:6). "ხატება" - ეს არის თარგმანი ბერძნული სიტყვისა მორფე (სახე, იერი, გარეგნობა, ბუნება). აქ ის აღნიშნავს თვით არსს, ბუნებას. მდა ბიბლიური კომენტარები განმარტავს: "ეს მიუთითებს ქრისტეს თანასწორობაზე მამასთან და მას აყენებს ნებისმიერ სხვა ძალაუფლებაზე მაღლა. პავლე ამას ხაზს უსვამს, რათა უფრო თვალსაჩინოდ გამოხატოს ქრისტეს მიერ თავისი ნებაყოფლობითი დამდაბლება" (ტ. 7, გვ. 154). როცა ლაპარაკობს მის მარადიულ ბუნებაზე, ე. უაითი დასძენს: "ქრისტეში იყო სიცოცხლე - დასაბამიდან მასში მყოფი და ჭეშმარიტი" (ე. უაითი, ქრისტე - წუთისოფლის იმედი, გვ. 411).

იესომ, რომელიც ღვთის თანასწორი იყო მარადისობის განმავლობაში, "წარმოიცარიელა თავი". ეს ბერძნული გამოთქმა სიტყვასიტყვით ნიშნავს "თავი დაიმდაბლა, თავი დაიკნინა, ნებაყოფლობით დაკარგა ყველაფერი, დათმო თავისი ღვთიურობა", ანუ "თავის დიდებაზე თავად თქვა უარი ადამიანთა გადასარჩენად" (პავლეს წერილები. მ. 2018, გვ. 461). იესომ ნებაყოფლობით თქვა უარი თავის პრივილეგიებსა და უფლებებზე, რომლებსაც ფლობდა, როგორც ღმერთის თანასწორი, შეიმოსა ადამიანის ბუნებით და გახდა კაცობრიობის თვინიერი მსახური. როგორც მსახურმა, მან მთელ სამყაროს განუცხადა სიყვარულის ზეციური კანონი და მიწიერი გზის დასასრულს სიყვარულის უმაღლესი გმირობა აღასრულა ჯვარზე. მან თავისი სიცოცხლე გაიღო, რათა ჩვენი ეხსნა საუკუნოდ.

იესოს აზროვნების არსი მდგომარეობს თავგანწირულ სიყვარულში. იესოს მიმდევრობა ნიშნავს, გიყვარდეს ისე, როგორც მას უყვარდა, იქცეოდე ისე, როგორც ის იქცეოდა, მსახურობდე ისე, როგორც ის მსახურებდა. იესოსთვის უფლების მიცემა, რომ სულიწმიდის ძალით მოგვაშოროს ეგოისტური ამბიციები, ჩვენთვის რაღაცა ეღირება. იესოს ეს ყველაფერის ფასად დაუჯდა. მაგრამ წმიდა წერილი ქრისტეს შესახებ ამბობს: "ამიტომ ღმერთმაც აღამაღლა იგი და მისცა მას ყველა სახელზე უზენაესი სახელი" (ფილიპ. 2:9).

ზეცა ღირს ნებისმიერ მსხვერპლად, რომელიც დედამიწაზეა გაღებული. ჩვენს ქრისტიანულ გზაზე მრავალ მსხვერპლს გავიღებთ, მაგრამ მსახურების სიხარული მათ ახლაც კი გადაწონის. ხოლო ქრისტესთან მთელი მარადისობის განმავლობაში ცხოვრების სიხარული საშუალება მოგვცემს ვაღიაროთ, რომ ჩვენი ნებისმიერი მსხვერპლი უმნიშვნელოა.

`ბოლო დროს როდის მოგიწიათ, რომ უნდა მოკვდომოდით საკუთარ თავს ქრისტეს გულისთვის? რას ამბობს თქვენი პასუხი თქვენს ქრისტიანულ ცხოვრებაზე?`