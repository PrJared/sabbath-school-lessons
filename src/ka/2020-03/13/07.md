---
title: შემდგომი გამოკვლევისათვის
date: 25/09/2020
---

"ადამიანები, რომლებიც ეკლესიის სულიერ ხელმძღვანელობას ეწევიან, უნდა შეიმუშავებდნენ გეგმებს და ეძიებდნენ სახსრებს, რათა ეკლესიის ყოველ წევრს მიეცეს შესაძლებლობა, რომ შეასრულოს რაიმე ნაწილი ღვთის საქმეში. წარსულში ხშირად ეს არ კეთდებოდა. საკმაოდ გარკვევით არ მუშავდებოდა და ცხოვრებაში არ ტარდებოდა გეგმები, რომელთა საშუალებითაც ყველა ადამიანის ნიჭები შეიძლებოდა აქტიურ მსახურებაში ამოქმედებულიყო. მხოლოდ ცალკეულ ძმებს წარმოუდგენიათ, თუ რაოდენ ბევრი დავკარგეთ ამასთან დაკავშირებით.

ბრძენი გენერლების მსგავსად, ღვთის საქმის ხელმძღვანელები უნდა შეიმუშავებდნენ მისიონერული საქმიანობის წინსვლის გეგმებს. დაგეგმვისას აუცილებელია, განსაკუთრებული ყურადღება დაეთმოს სამუშაოს, რომელიც ეკლესიის რიგით წევრებს შეუძლიათ გააკეთონ თავიანთი მეგობრებისა და მეზობლებისთვის. ღვთის საქმე დედამიწაზე არ იქნება დასრულებული მანამ, ვიდრე ეკლესიაში მყოფი მამაკაცები და ქალები არ მოკიდებენ მას ხელს და თავიანთ ძალისხმევას არ გააერთიანებენ მსახურთა და ეკლესიის ხელმძღვანელთა ძალისხმევასთან.

ცოდვილთა ხსნისთვის აუცილებლად საჭიროა სერიოზული, ინდივიდუალური მუშაობა. ჩვენ მათთან უნდა მიგვქონდეს სიცოცხლის სიტყვა, და არ ველოდებოდეთ, სანამ ისინი მოვლენ ჩვენთან. ო, ნეტავი შემეძლოს, ჩემს ძმებს და დებს ვუთხრა სიტყვები, რომლებიც მათ მოქმედებისკენ უბიძგებს! ჩვენ ძალიან ცოტა დრო გვაქვს გამოყოფილი. ჩვენ ვდგავართ მარადიული ქვეყნიერების საზღვარზე. ჩვენ არ გვაქვს დასაკარგავი დრო. ყოველ წამს ოქროს ფასი აქვს და თანაც ძალიან ძვირფასია, რათა ის საკუთარ ანგარებას მოვახმაროთ. ვინ დაიწყებს დაჟინებით ღმერთის ძებნას და ვინ მიიღებს მისგან ძალასა და მადლს, რათა იყოს მისი ერთგული მშრომელი მახარებლობის ასპარეზზე?

ყოველი ეკლესია ფლობს ამა თუ იმ ნიჭს, რომელმაც სწორი გამოყენებისას შეიძლება დიდი დახმარება გაუწიოს საერთო საქმეს. საჭიროება, რომელსაც დღეს განვიცდით ჩვენი ეკლესიის შენებისას, მდგომარეობს იმაში, რომ ჩვენს მსახურებს ჰქონდეთ გამჭრიახობა, რათა დაინახონ ეკლესიაში ესა თუ ის სულიერი ნიჭი და ხელი შეუწყონ მის განვითარებას. ასეთი ნიჭი შეიძლება განვითარდეს და მიმართული იქნას სასარგებლო მსახურებაში უფლის მიმართ" (ე. უაითი, მოწმობები ეკლესიისთვის, ტ. 9, გვ. 116,117).

**კითხვები მსჯელობისათვის:**

`1. რა არის ზემოთ მოყვანილი ე. უაითის ციტატის მთავარი აზრი? როგორ შეიძლება მან იმოქმედოს თქვენს პირად დამოწმებაზე და ჩვენი ეკლესიის მახარებლობაზე?`

`2. რა სახით ვლინდება ნამდვილი სიყვარული? რომელია ცრუ სიყვარულის სახეები, რომლებსაც საერთო არაფერი აქვს ნამდვილ სიყვარულთან?`

`3. გაკვეთილზე ისაუბრეთ მსხვერპლის შესახებ, რომელიც ადამიანებმა გაიღეს უფლის გულისთვის, მათ შორის სიცოცხლის დაკარგვაზე. რა გაკვეთილების მიღება შეგიძლიათ ამ ისტორიებიდან?`

`4. იფიქრეთ თქვენს პასუხზე კვირადღის გაკვეთილის ბოლოს დასმულ კითხვაზე იმის შესახებ, თუ თქვენ რა გასწირეთ ქრისტეს გულისთვის. საკუთრივ, რა გასწირეთ თქვენ? რატომ გააკეთეთ ეს? ღირდა თუ არა ამის გაკეთება? როგორ აუხსნიდით არაქრისტიანს, თუ რა და რატომ გააკეთეთ?`