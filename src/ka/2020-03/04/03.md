---
title: იესო - ძლევამოსილი შუამდგომელი
date: 20/07/2020
---

`წაიკითხეთ ლუკ. 3:21; 5:16; 9:18. რას გამცნობს ეს ტექსტები იესოს ლოცვით ცხოვრებასა და მსახურებაში მის წარმატებას შორის კავშირის შესახებ?`

იესოს ცხოვრება იყო მამასთან გამუდმებული ღვთიური ურთიერთობის ცხოვრება. თავისი ნათლობის დროს, როდესაც თავის მესიანურ მსახურებას იწყებდა, მაცხოვარი ლოცულობდა ღვთიური ძალის შესახებ ზეციური ჩანაფიქრის შესრულებისათვის. სულიწმიდა მას აძლევდა ძალას, რათა შეესრულებინა მამის ნება და მასზე დაკისრებული მისია აღესრულებინა. იქნებოდა ეს ხუთი ათასი კაცის დაპურება, კეთროვნის განკურნება თუ ეშმაკეულთა გათავისუფლება, იესო აცნობიერებდა, რომ კეთილსა და ბოროტს შორის ბრძოლაში ლოცვა მძლავრი იარაღია ჯოჯოხეთის ძალთა თავდასხმების მოსაგერიებლად. ლოცვა არის ზეცის მიერ დანიშნული საშუალება ჩვენი უსუსურობისა და უძლურების შესაერთებლად ღვთის ყოვლისშემძლე ძალასთან. ესაა შესაძლებლობა ამაღლებისა ღმერთთან, რომელსაც ერთადერთს შეუძლია შეეხოს იმათ გულებს, ვისთვისაც ჩვენ ვლოცულობთ.

`წაიკითხეთ ლუკ. 22:31-34 და ებრ. 7:25. რაში დაარწმუნა იესომ პეტრე, რათა მოემზადებინა განსაცდელებისთვის, რომლებსაც ახლო მომავალში წააწყდებოდა? რაში გვარწმუნებს ის თითოეულ ჩვენგანს, როდესაც განსაცდელებს ვაწყდებით?`

სულთა წარმატებული მებადურები არიან ლოცვის მამაკაცები და ქალები. იესო ლოცულობდა პირადად პეტრესთვის. უფალმა დაარწმუნა პეტრე, რომ მისი უდიდესი განსაცდელის დროს ილოცებს მისთვის. სატანას კარგად ესმოდა პეტრეს უნარები ღვთის სასუფევლის წინსვლის საქმეში. ის გეგმავდა, რომ გაეკეთებინა ყველაფერი, რაც შეეძლო, რათა დაენგრია პეტრეს დადებითი გავლენა ქრისტიანულ ეკლესიაში. მაგრამ მისი ყველა განსაცდელის დროს იესო ლოცულობდა პეტრესთვის, და მოძღვრის ლოცვები შესმენილი იქნა. რა გულის ამაჩუყებელია იმის შეგნება, რომ მაცხოვარი ჩვენთვის ლოცულობს. ის გვიწვევს, რომ შევუერთდეთ მას შუამდგომლური ლოცვის მსახურებაში და პირადად ვიშუამდგომლოთ მისი ტახტის წინაშე სხვებისთვის, მათი სახელების წარმოთქმით.

ლოცვაში ჩვენი დაჟინებულობა ამტკიცებს, რომ ვაცნობიერებთ, თუ როგორ მთლიანად და აბსოლუტურად ვართ დამოკიდებული ღმერთზე იმაში,  რომ მივწვდეთ ადამიანს, რომლისთვისაც ვლოცულობთ.

`ვისთვის ლოცულობთ ამჟამად? რატომ არის ასე მნიშვნელოვანი, რომ არასოდეს დავნებდეთ, როგორი რთულიც არ უნდა იყოს სიტუაცია?`