---
title: ლოცვის არსი
date: 23/07/2020
---

ღვთის სიტყვის გამოკვლევისას ვაცნობიერებთ ლოცვის არსს. ლოცვა არ არის სულის ბუნდოვანი, გაურკვეველი მისწრაფება. შუამდგომლობითი ლოცვები არის კონკრეტული სათხოვრები, ღმერთისადმი აღვლენილი. იესო კონკრეტულად ლოცულობდა თავისი მოწაფეებისთვის. პავლე მოციქულიც ასევე სრულიად კონკრეტულად ლოცულობდა ეფესელი, ფილიპელი და კოლოსელი ქრისტიანებისთვის. ის ლოცულობდა თავის ახალგაზრდა თანაშემწეებისთვის, როგორიცაა ტიმოთე, ტიტე და იოანე მარკოზად წოდებული.

`წაიკითხეთ 1მეფ. 12:22-24  და იობ. 16:21. რა საერთოა ამ ორ ნაწყვეტს შორის? რას გვაუწყებს ისინი შუამდგომლობითი ლოცვის შესახებ?`

სამუელიც და იობიც ხაზგასმით აღნიშნავენ სერიოზული, გულწრფელი, კონკრეტული შუამდგომლობის აუცილებლობას. სამუელის სიტყვები საკმაოდ ძლიერია. ის წამოიძახებს: "მე კი, ნურც შემიცოდავს უფლისათვის, ნუმც შემიწყვეტია თქვენს გამო ვედრება" (1მეფ. 12:23). სამუელის ლოცვა ემთხვევა იობის სიტყვებს: "რათა განსაჯოს მან კაცსა და ღმერთს შორის" (იობ. 16:21). ღმერთის მიმართ ვედრება მამაკაცებისა და ქალებისთვის, რომლებიც არ იცნობენ ქრისტეს, - ჩვენი შრომაა.

`წაიკითხეთ 1იოან. 5:14-16. რა ხდება, როცა ადამიანებისთვის ვშუამდგომლობთ?`

სხვებისთვის ლოცვისას ჩვენ ვხდებით კალაპოტი, რომლითაც ღვთის კურთხევა მათზე გადმოდის. ის ზეციური ტახტიდან სიცოცხლის წყალს ჩვენი მეშვეობით ღვრის მათზე. სატანის მთელი ლაშქარი კანკალებს სერიოზული შუამდგომლობის გამო. ელენ უაითი ლოცვის ძალას ასეთი მნიშვნელოვანი სიტყვებით აღწერს: "სატანა ვერ იტანს, როდესაც ადამიანები დასახმარებლად მიმართავენ მის ძლევამოსილ მეტოქეს, ვინაიდან ეშინია მისი ძალისა და თრთის მისი დიდებულების წინაშე. მთელი სატანის მხედრობა კანკალებს, როცა ესმის თავდაუზოგავი ლოცვა" (მოწმობები ეკლესიისთვის, ტ. 1, გვ. 345). ლოცვა გვაერთიანებს ღვთიური ძალის წყაროსთან დაღუპვის პირას მყოფი მამაკაცებისა და ქალების სულებისთვის ბრძოლაში.

`წაიკითხეთ მათ. 18:18,19. მოყვანილი ნაწყვეტი რას გვამცნობს შუამდგომლობითი ლოცვის შესახებ და როგორ გვიღვიძებს სურვილს, ვილოცოთ სხვებთან ერთად იმათი დახსნისთვის, ვინც არ იცნობს უფალს?`