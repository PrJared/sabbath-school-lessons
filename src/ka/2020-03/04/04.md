---
title: პავლეს შუამდგომლობითი ლოცვები
date: 21/07/2020
---

შუამდგომლობითი ლოცვა ბიბლიური ლოცვაა. მთელი თავისი მსახურების განმავლობაში პავლე ლოცულობდა ახალმოქცეულ ეკლესიებზე, რომლებიც მან მახარებლობის დროს დააარსა. მოციქულს სწამდა, რომ როდესაც ლოცულობს, ხდება რაღაც, რაც არ მოხდებოდა, მას რომ არ ელოცა. თუმცა პავლე განშორებული იყო მათთან, ვინც უყვარდა, მაგრამ იცოდა: ერთმანეთისთვის ლოცვისას ისინი შეიძლება გულებით იყვნენ შეერთებული.

`წაიკითხეთ ეფეს. 1:15-21. ჩამოთვალეთ ღმერთის მიმართ პავლეს სხვადასხვა სათხოვრები ეფესელებისთვის. კონკრეტულად რის მიცემას სთხოვდა უფალს მათთვის?`

შესანიშნავია პავლეს ლოცვა ეფესელი მორწმუნეებისთვის. ის ლოცულობდა, რათა ღმერთს მათთვის მიეცა სიბრძნე და სულიერი გამჭრიახობა, ღვთიური ჭეშმარიტებით გაენათლებინა მათი გონება და მიეცა იმედი საუკუნო სიცოცხლისა. ის აგრეთვე სთხოვდა, რომ მათ გამოეცადათ ღვთიური ძალის ძლიერი მოქმედება თავიანთ ცხოვრებაში. ღმერთი იმდენად ძლევამოსილია, იმდენად ყოვლისშემძლე, რომ იესო მკვდრეთით აღადგინა, - და სწორედ ეს მოვლენა არის მასში საუკუნო სიცოცხლის იმედის საფუძველი. მოციქულს სურს, ეფესელებმა შეიცნონ, თუ რამდენად დიადია ქრისტეს "დიდებული მემკვიდრეობის სიმდიდრე". ეფესოს ქრისტიანები სულიერად უნდა გამხნევებულიყვნენ, როცა ეცოდინებოდათ, როგორ ლოცულობს პავლე მათთვის და რაზე ლოცულობს.

`წაიკითხეთ ფილიპ. 1:3-11 და ყურადღება მიაქციეთ პავლეს ლოცვის ტონს. თქვენ რომ ყოფილიყავით ფილიპიის ეკლესიის წევრი და მიგეღოთ ეპისტოლე პავლესგან, რომელიც გიზიარებთ არა მარტო იმას, რომ ლოცულობს თქვენთვის, არამედ თავისი ლოცვის შინაარსსაც, როგორ იგრძნობდით თავს და რატომ? რა აღთქმებს პოულობთ მის სიტყვებში? ამავე დროს, რომელ დარიგებებს შეიცავს ისინი?`

ეს ერთ-ერთი ყველაზე შთამაგონებელი და გამამხნევებელი სიტყვებია ბიბლიაში. ისინი აღვსილია აღთქმებითა და მოწოდებით, რომ ვიზრდებოდეთ ქრისტეს შემეცნებაში, სიყვარულში, სიწმიდეში, სიმართლეში. 