---
title: მცირე ჯგუფები ღმერთის ჩანაფიქრია
date: 30/08/2020
---

`წაიკითხეთ დაბ. 1:1,2,26; ებრ. 1;1,2; ეფეს. 3:8,9; როგორ განმარტავს ეს ტექსტები ღვთის ერთიანობას?`

მამა, ძე და სულიწმიდა ერთად მონაწილეობდნენ შექმნაში. ყოველ ღვთიურ პიროვნებას ჰქონდა გარკვეული ამოცანა, მაგრამ ისინი მოქმედებდნენ განუყოფელ ერთიანობასა და მჭიდრო თანამშრომლობაში. მამა იყო მთავარი დიზაინერი, დიადი არქიტექტორი. ის თავის გეგმებს ანხორციელებდა იესოს, როგორც მოღვაწე შუამდგომლის მეშვეობით, რომელიც მამის ნებას წმიდა სულის მონაწილეობით ასრულებდა. ასეთი ძლიერი ზებუნებრივი საქმე ჩვენი გონებისთვის მიუწვდომელია. ჩვენ მხოლოდ შეგვიძლია შევიცნოთ (და საკმაოდ გარკვევითაც) შექმნილი სამყაროს რეალურობა და ის, რომ ყველაფრის, რაც არსებობს, შემქმნელი ღმერთია (იხ. რომ. 1:18-20).

ღვთის სამი პიროვნება თანამშრომლობდა არა მარტო ჩვენი სამყაროს და ადამიანთა მოდგმის შექმნაში, არამედ მის გამოსყიდვაშიც. მამა, ძე და სულიწმიდა ერთობლივად შრომობდნენ ადამიანთა მოდგმის გადასარჩენად ჯერ კიდევ მის ცოდვით დაცემამდე. "ხსნის გეგმა მუშავდებოდა უსასრულოს თათბირებზე  ჯერ კიდევ მარადისობიდან" (E. White, Rundamentals of Christian Education, p. 186).

`შეადარეთ ერთმანეთს იოან. 10:17,18, რომ. 8:11 და 1კორ. 15:15. ქრისტეს სიკვდილი და აღდგომა როგორ აჩვენებს მამის, ძისა სულიწმიდის ერთიანობას გადარჩენის ჩანაფიქრში?`

როცა ადამიანი შექმნა თავის მსგავსად და ხატად, უფალმა მას მიანიჭა მოთხოვნილება და უნარი სხვებთან თანამშრომლობისა. ერთ-ერთი საუკეთესო ადგილი, სადაც ეს მოთხოვნილება დაკმაყოფილებას, ხოლო უნარი გამოყენებას პოულობს, არის მცირე ჯგუფი.

მცირე ჯგუფებს შეიძლება ჰქონდეს რამდენიმე მიზანი (ამას კვირის განმავლობაში შევისწავლით), მაგრამ მათგან მთავარია დაღუპვის პირას მყოფი ადამიანების ხსნა ქრისტეში. ეს ნიშნავს, რომ მცირე ჯგუფებში მუშაობისას ჩვენ შეგვიძლია დავეხმაროთ არა მარტო საკუთარ თავს, არამედ სხვებსაც. ეს კი უმთავრესია, რადგან ღმერთისთვის ხომ სხვა არაფერია უფრო მნიშვნელოვანი, ვიდრე რაც შეიძლება მეტი ადამიანის გადარჩენა (იხ. 1ტიმ. 2:4; 2პეტრ. 3:9).

`იფიქრეთ ჩვენი ღმერთის ერთიანობის საიდუმლოზე. ჩვენთვის ის მიუწვდომელია, მაგრამ გვაქვს წმიდა რწმენა ამ ჭეშმარიტებისა. რატომ უნდა მისდევდნენ ქრისტიანები ერთიანობის ამ ასე მნიშვნელოვან პრინციპს, როდესაც საქმე რწმენას ეხება?`