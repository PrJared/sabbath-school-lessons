---
title: მცირე ჯგუფები წმიდა წერილში
date: 31/08/2020
---

ბიბლია შეიცავს მცირე ჯგუფების საქმიანობის მრავალ მაგალითს: ერთობლივი ლოცვები, წმიდა წერილის შესწავლა, ერთმანეთის მხარდაჭერა, ერთობლივი შრომა ქრისტესთვის. მცირე ჯგუფები ასევე აძლევდა ღვთის ხალხს შესაძლებლობას, მოვალეობები გაენაწილებინათ და თვიანთი სხვადასხვა სახის ნიჭი სრულად გამოეყენებინათ. მცირე ჯგუფებს შეუძლიათ უფალს მისცენ შესაძლებლობა, რომ თითოეული ჩააბას ხსნის საქმეში.

`წაიკითხეთ გამ. 18:21-25. ითრომ მოსეს რა გონივრული რჩევა მისცა, რომელმაც მნიშვნელოვანი როლი შეასრულა მოსესთვის და მთელი ისრაელის ხალხისთვის? რატომ იყო ეს რჩევა სასიცოცხლოდ მნიშვნელოვანი?`

ისრაელიანთა ბანაკში ყოველი ადამიანი გახდა წევრი ათი კაცისგან შემდგარი ჯგუფისა, რომელსაც სათავეში ედგა ღვთისმოსავი მსახური. ეს მცირე ჯგუფები იყო დასრულებული რგოლები ისრაელის საზოგადოების ფართოდ განტოტებულ სტრუქტურაში, რომელიც შედგებოდა 50, 100 და 1000 კაციანი ქვედანაყოფებისგან. ათკაციანი ჯგუფები იყო უჯრედი ძმური ურთიერთობის, მჭიდრო მზრუნველი დამოკიდებულებისა და პრობლემების გადაჭრისათვის. აქ შეიძლებოდა ემსჯელათ, თუ როგორ გადაელახათ სიძნელეები და დაეცვათ სულიერი ცხოვრება; აქ ერთად ფიქრობდნენ უწყებებზე ღვთის ჩანაფიქრისა, რომელიც შეეხებოდა ისრაელისა და მთელი საზოგადოების შემდგომ მოქმედებებს. საინტერესოა, რომ მცირე ჯგუფების სპეციალისტები ამტკიცებენ: ჯგუფური ურთიერთმოქმედებისთვის იდეალური რაოდენობა არის ექვსიდან თორმეტ კაცამდე. ეს სწორედ ის რაოდენობაა, რომლითაც სარგებლობდნენ მოსეც და იესოც, როცა თავიანთ ჯგუფებს ქმნიდნენ.

`წაიკითხეთ ლუკ. 6:12,13; მათ. 10:1 და მარკ. 3:13-15. რომელ ორ მიზანს ისახავდა იესო, როცა მოწაფეებს უხმობდა და ირჩევდა თავისი მცირე ჯგუფის მსახურებაში მონაწილეობისთვის?`

მცირე ჯგუფის შექმნაში იესოს მიზანი იყო როგორც მოწაფეების სულიერი აღზრდა, ასევე მათი მონაწილეობა მახარებლობაში. მოწაფეებს ესაჭიროებოდათ სულიერი და პრაქტიკული მომზადება მათი მისიისთვის წუთისოფელში. უფალთან ძმურ ურთიერთობაში მათ შეეძლოთ მადლში ზრდა. თავისი მცირე ჯგუფის შემადგენლობაში მათ ეფექტური მსახურება უნდა ესწავლათ. დღითი დღე იმის ყურებით, თუ როგორ ემსახურება იესო გარშემომყოფ ადამიანთა საჭიროებებს, მოწაფეები აცნობიერებდნენ, როგორ გამოეყენებინათ თავიანთი ნიჭები.

`გაიხსენეთ ის დრო, როცა ჩართული იყავით მცირე ჯგუფში ადამიანებისა, რომლებიც ერთმანეთზე ზრუნავდნენ და საერთო მიზნის მისაღწევად შრომობდნენ. რა გაკვეთილები მიიღეთ ამ გამოცდილებიდან, რომელიც დაგეხმარათ გაგეგოთ, თუ რა ფასი აქვთ მცირე ჯგუფებს ჩვენი რწმენისთვის?`