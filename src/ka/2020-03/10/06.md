---
title: მცირე ჯგუფების დინამიკა
date: 03/09/2020
---

მცირე ჯგუფები არის საშუალება, რომელსაც ღმერთი იყენებს თავისი ეკლესიის ზრდისთვის. ისინი არის "უსაფრთხო თავშესაფარი", სადაც ადამიანებს შეუძლიათ გამოთქვან თავიანთი პრობლემები და განიხილონ ურთიერთ ინტერესები. ეს ჯგუფები იძლევა სულიერი ზრდის შესაძლებლობებს მზრუნველი ურთიერთობის პირობებში. ბევრი არაქრისტიანი თავს უფრო მყუდროდ იგრძნობს, როცა თავდაპირველად მონაწილეობას ღებულობს მცირე ჯგუფის შეკრებაში სახლში, ვიდრე პირველად დასწრებისას ტრადიციულ საეკლესიო მსახურებაზე.

`წაიკითხეთ საქმე. 4:31; 12:12; 20:17-19,27-32. რა იყო დამახასიათებელი ამ ახალაღთქმისეული ჯგუფებისთვის? რა სახის საქმიანობაში იყვნენ ისინი ჩაბმული?`

ადრეული ქრისტიანები ერთად იკრიბებოდნენ, რათა ეშუამდგომლათ სხვებისთვის, ელოცათ ერთმანეთის ინტერესებისთვის, მონაწილეობა მიეღოთ გულთბილ, ძმურ ურთიერთობაში, შეესწავლათ ღვთის სიტყვა, მომზადებულიყვნენ მსახურებისთვის, დახმარებოდნენ ერთმანეთს ცრუმოძღვართაგან თავდაცვაში და ერთად მიეღოთ მონაწილეობა მახარებლობაში.

მცირე ჯგუფები დიდ ზეგავლენას ახდენს. ადამიანები, რომლებიც თავიანთ ნიჭებს აერთიანებენ მსახურებაში და სულიწმიდის ძალაზე ამყარებენ იმედს მახარებლობაში, მძლავრ იარაღად იქცევიან უფლის ხელში.

`წაიკითხეთ მათ. 9:37,38. რას ამბობს იესო მკის შესახებ და რას გვთავაზობს პრობლემის მოსაგვარებლად?`

მოწაფეები ხედავდნენ მხოლოდ სუსტ შესაძლებლობებს სახარების საქმის წინსვლისათვის, მაგრამ იესო უზარმაზარ შესაძლებლობებს ჭვრეტდა. მან მოწაფეებს გაუზიარა კეთილი უწყება, რომ "სამკალი ბევრია", შემდეგ კი მიუთითა პრობლემაზე: "მუშაკნი კი - ცოტა" (მათ. 9:37). ქრისტეს გადაწყვეტილება იყო, შევედრებოდნენ "სამკლის უფალს, რომ გამოგზავნოს მუშაკნი თავის სამკალში" (მათ. 9:38). მცირე ჯგუფები არის პასუხი მაცხოვრის ლოცვაზე და მრავალგზის ზრდის მუშაკთა რიცხვს მისი სამკლისათვის.

ყველა მოქმედი მცირე ჯგუფის ყურადღების ცენტრშია დამოწმება და მსახურება. მცირე ჯგუფების მსახურება მალე მოკვდება, თუ მათი ინტერესი მიმართულია შიგნით, და არა გარეთ. თუ მცირე ჯგუფი მარტო თავის თავს ემსახურება და არ ხდება მეტი, ვიდრე დისკუსიური გაერთიანება, ის წარმატებას ვერ მიაღწევს თავის დანიშნულებაში და დაკარგავს თავისი არსებობის სასიცოცხლო მიზეზს. მცირე ჯგუფები არსებობს იმისთვის, რომ ადამიანები მიჰყავდეს იესოსთან, მათ რწმენას კვებავდეს იესოში და ამზადებდეს მათ იესოზე დამოწმებისთვის.

`იქნებ, ღმერთი მოგიწოდებთ, რომ მცირე ჯგუფი შექმნათ თქვენს სახლში? რატომაც არ უნდა დაიწყოთ ლოცვა იმაზე, რისი გაკეთების სურვილსაც ღმერთი გიღვიძებთ? შესაძლოა, დგახართ თქვენი ცხოვრების იმ საწყის საფეხურზე, რომელიც ღრმა სულიერ კმაყოფილებას მოგიტანთ.`