---
title: ახალაღთქმისეული მცირე ჯგუფები
date: 02/09/2020
---

ახალაღთქმისეული ეკლესია ძალიან სწრაფად იზრდებოდა. სულ რამდენიმე წელიწადში ის მორწმუნეთა პატარა ჯგუფიდან ათობით ათას თაყვანისმცემელში გადაიზარდა. მორწმუნეთა ასეთი ნაკადის გაჩენას და სწრაფ ზრდას მრავალი პირობა უწყობდა ხელს. იესოს მსახურებამ დათესა სახარების თესლი და უამრავი ადამიანი მოამზადა მოწაფეთა ქადაგების მისაღებად. ქრისტეს ამაღლების შემდეგ სულიწმიდა ორმოცდაათობის დღეს დიადი ძალით გადმოვიდა მლოცველ მორწმუნეებზე. ერთ-ერთი პირობა, რომელმაც თავისი წვლილი შეიტანა ახალაღთქმისეულ ეკლესიაში, იყო მისი წყობა. ეკლესია შედგებოდა მცირე ჯგუფებისგან. მცირე ჯგუფები ხელს უწყობდა მის ზრდას.

`წაიკითხეთ საქმე. 18:1-5; 20:1-4. როგორ ფიქრობთ, რატომ ჩამოთვალა ლუკამ პავლეს ახლო თანამშრომელთა რამდენიმე სახელი?`

საინტერესოა აღინიშნოს, რომ ლუკა ახსენებს რამდენიმე სახელს ადამიანებისა, რომლებთანაც მუშაობდა პავლე. მოციქულისთვის თითოეული მათგანი მნიშვნელოვანი იყო. ის მათ პირადად იცნობდა. ისინი ერთმანეთს მხარს უჭერდნენ თავიანთ მახარებლობის მსახურებაში. მართალია, ლუკამ არცთუ ბევრი სახელი ჩამოთვალა, მაგრამ ეს ადასტურებს აზრს, თუ რა მნიშვნელობა აქვს  ერთმანეთთან მჭიდრო თანამშრომლობას მცირე ჯგუფშიც კი.

თითოეულს ამ ადამიანთაგან, უეჭველად, ჰქონდა ნიჭები, სხვა თანამშრომლებისგან განსხვავებული. ისინი წარმოადგენდნენ საზოგადოებისა და კულტურის სხვადასხვა ფენებს. მათი თვალსაზრისი ყოველთვის არ ემთხვეოდა ერთმანეთს, მაგრამ თითოეული მათგანის ვალი იყო, თავისი ღირებული წვლილი შეეტანა ქრისტეს საქმეში. ქრისტიანთა ნიჭების, წარმომავლობისა და გამოცდილების მრავალგვარობა ეკლესიის ზრდას უწყობდა ხელს. ყოველ მათგანს თავისი წვლილი შეჰქონდა ქრისტეს მისიაში თავისი მომზადების, უნარებისა და იესოსთან ურთიერთობის პირადი გამოცდილების წყალობით.

`შეადარეთ ერთმანეთს საქმე. 16:11-15,40 და საქმე. 12:11,12. სად მიიწვია ლიდიამ პავლე მაშინვე თავისი მოქცევის შემდეგ? სად წავიდნენ პავლეც და პეტრეც საპატიმროდან გათავისუფლების შემდეგ?`

ახალაღთქმისეული მორწმუნეები რეგულარულად ხვდებოდნენ ერთმანეთს სახლებში. ქრისტიანული სახლები გახდა მცირე ჯგუფების გავლენის ცენტრები და მსახურების გული.

დაფიქრებულხართ თუ არა იმაზე, რომ მცირე ჯგუფის მსახურება დაგეწყოთ თქვენს სახლში ან შეერთებოდით მეგობარს, რათა ასეთი მსახურება მის სახლში დაგეწყოთ? თუ უკვე მონაწილეობთ მცირე ჯგუფის მსახურებაში, იფიქრეთ, რა შეიძლება მოუყვეთ მისი ღირსებების შესახებ საშაბათო სკოლის თქვენს კლასს.