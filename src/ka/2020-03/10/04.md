---
title: ორგანიზებულნი მსახურებისთვის
date: 01/09/2020
---

პავლე არა მარტო განმარტავს სულიერი ნიჭების მნიშვნელობას ეკლესიის ცხოვრებაში, არამედ მათი ორგანიზებული გამოყენების მოდელსაც გვთავაზობს. ცალკეულ ნიჭებს, რომლებიც ეკუთვნის ეკლესიას, როგორც ქრისტეს სხეულს, მოციქული ადარებს ადამიანის სხეულის ცალკეულ ნაწილებს.

ანატომიისა და ფიზიოლოგიის შესწავლა აჩვენებს, რომ სხეულის ორგანოები სხვადასხვაგვარ ურთიერთდაკავშირებულ სისტემებს შეადგენს. მაგალითად, საჭმლის მომნელებელი, გულ-სისხლძარღვთა, საყრდენ-მამოძრავებელი სისტემები - ეს მხოლოდ ზოგიერთია ორგანიზმის რთული სისტემებიდან. ჩვენი სხეულები არ არის ერთმანეთისგან დამოუკიდებლად მომუშავე ცალკეული ორგანოების ნაკრები. არსებითად, უმრავლეს შემთხვევებში, მათ არ შეუძლიათ მარტოდ ფუნქციონირება. ორგანიზმის ყოველი ფუნქცია უზრუნველყოფილია მჭიდროდ დაკავშირებული სისტემით, რომელიც ერთობლივი მიზნის მისაღწევად მუშაობს.

სულიერი ნიჭების გამოყენება შეგვიძლია სხეულის სხვადასხვა ორგანოს მუშაობას შევადაროთ. ნიჭები სრულფასოვნად ფუნქციონირებს მაშინ, როდესაც ორგანიზებული არიან სისტემებში, ანუ ჯგუფებში. შეიძლება იმედი ადვილად გაგვიცრუვდეს, როცა მარტოდ ვმუშაობთ, მაგრამ თუ ვართ ერთი და იგივე ინტერესებისა და იდეების მქონე ადამიანთა პატარა ჯგუფის წევრები, აღმოვაჩენთ, რომ უკეთ შეგვიძლია მივმართოთ ჩვენი ძალისხმევა და მნიშვნელოვნად გავზარდოთ ის. მცირე ჯგუფები უზრუნველყოფს საუკეთესო გარემოს ჩვენი სულიერი ნიჭების გამოყენებისთვის და შეიძლება გხდეს ადგილობრივი საკრებულოს მისიონერული მსახურების გული.

ელენ უაითი ხაზგასმით აღნიშნავს მცირე ჯგუფების ფასეულობას: "მან, ვინც არასოდეს ცდება, მაჩვენა, რომ პატარა ჯგუფების შექმნა საფუძველი და საწინდარია ჩვენი ეკლესიის წევრების წარმატებული შრომისა ქრისტესთვის. თუ ეკლესიაში ბევრი ადამიანია, დაიყონ პატარ-პატარა ჯგუფებად და იშრომონ არა მარტო თანამოძმეების, არამედ ურწმუნოებისთვისაც. თუ რომელიმე ქალაქში არის ორი ან სამი ადამიანი, რომლებმაც იციან ჭეშმარიტება, ისინი უნდა გახდეს ასეთი მუშა ჯგუფი. ისინი უნდა ცდილობდნენ შეინარჩუნონ ერთიანობა თავიანთ რიგებში, შეკავშირდნენ სიყვარულსა და თანხმობაში, შთააგონებდნენ ერთმანეთს მისიონერული გმირობისათვის და ერთმანეთის მხარდაჭერიდან იღებდნენ ძალასა და სიმამაცეს" (მოწმობები ეკლესიისთვის, ტ. 7, გვ. 21,22).

მცირე ჯგუფების მსახურება დაწესებულია ღმერთის მიერ, რათა ეკლესიის თითოეულ წევრს მიეცეს შესაძლებლობა, სულიერად იზრდებოდეს, გრძნობდეს ძმური ურთიერთობის სითბოს და იყენებდეს ღმერთისგან მიღებულ თავის ნიჭებს.

`იფიქრეთ ე. უაითის ზემოთ მოყვანილ გამოთქმაზე. გააანალიზეთ თითოეული წინადადება. როგორ იქნება რეალიზებული თქვენს ეკლესიაში ეს ღვთიური რჩევა?`