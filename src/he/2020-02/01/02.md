---
title: 'דברי אלוהים חיים'
date: 29/03/2020

---

לעיתים קרובות, המילים החשובות ביותר שאדם אומר הן מילותיו האחרונות. לפני מותו, משה - מחבר חמשת חומשי התורה - שר שיר בפני העם (דברים 31:30 - 32:43).

`קראו דברים 32:45-47. כיצד מתאר משה את כוחו של דבר אלוהים בחיי הישראלים, שעמדו על סף כניסתם לארץ המובטחת?`

בין מילותיו האחרונות של משה ניתן לשמוע דברי תוכחה לא מעטים. למשה היה חשוב להדגיש בפני העם עד כמה חשוב לשים במרכז חייהם את אלוהים ואת רצונו עבורם. עליהם להעביר את דברי אלוהים גם לילדיהם, כדי שכל דור ודור יכיר את תכנית הישועה המופלאה של אלוהים. שימו לב שלא היה להם את החופש לבחור לציית רק לחלק מדברי אלוהים, אלא היה עליהם "לִשְׁמֹר לַעֲשׂוֹת אֶת-כָּל-דִּבְרֵי הַתּוֹרָה הַזֹּאת" (דברים 32:46).

באחרית הימים, לאלוהים יהיה עם מיוחד שיישאר נאמן לכתובים, דבר שיבוא לידי ביטוי בכך שהם ישמרו את מצוות אלוהים ויהיה להם את עדות הכתובים על כך שישוע הוא המשיח (התגלות 12:17). הם יישארו נאמנים לדבר אלוהים בכל מחיר, מאחר וציות זה מבטיח לנו לא רק חיים משמעותיים יותר כאן עלי אדמות, אלא גם חיי נצח במקום שהמשיח מכין עבורנו (יוחנן 14:1-3).

`קראו יוחנן 1:1-5,14; 14:6. מה מלמדים אותנו פסוקים אלו על ישוע ועל חיי הנצח? באיזה אופן קשור "הדבר שנהיה בשר" לעובדה שהכתובים התקבלו בהשראת אלוהים?`

ישוע המשיח הינו המרכז והתכלית של הכתובים כולם. התגלמותו בבשר כמשיח הגשימה את הבטחותיו של אלוהים בתנ"ך לגבי כך שישלח לנו מושיע. העובדה שהוא חי, מת וקם לתחייה לא רק מאששת לנו מהימנותם של הכתובים, אלא גם מבטיחה לנו חיי נצח בעולם חדש עם אלוהים.

`קראו שנית דברים 32:47. באיזה אופן חווית על בשרך את העובדה שדבר אלוהים "לֹא-דָבָר רֵק הוּא"? מדוע האמונה באלוהים והציות לדברו הן אף פעם לא לריק?`