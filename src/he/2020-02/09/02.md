---
title: 'כדור הארץ שטוח'
date: 24/05/2020

---

נהוג להאמין כי רבים שחיו בעולם העתיק חשבו שכדור הארץ שטוח, אבל האמת היא שרוב האנשים באותה תקופה הבינו, מסיבות שונות ומגוונות, שכדור הארץ עגול. ואולם, קיימת בימינו דעה שלפיה הכתובים עצמם לימדו שהארץ שטוחה.

`קראו התגלות 7:1 ו-20:7,8. באיזה הקשר מופיעים פסוקים אלו? ויותר חשוב, האם הם מלמדים שכדור הארץ שטוח?`

שני הקטעים לעיל הינם חלק מנבואות אפוקליפטיות המתארות ארבעה מלאכים ה"עוֹמְדִים בְּאַרְבַּע פִּנּוֹת הָאָרֶץ, אוֹחֲזִים אֶת אַרְבַּע רוּחוֹת הָאָרֶץ" (התגלות 7:1). יוחנן משתמש בנבואות אלו בשפה סמלית ולא מעט אלמנטים פיגורטיביים, באותו אופן שבו אנחנו היינו אומרים היום ש"השמש זורחת" או שהרוח "עלתה מן המזרח". ההתעקשות על פירוש מילולי של טקסטים נבואיים ואסכטולוגיים - כאשר ההקשר מצביע על שימוש מטפורי במושג רוחות השמיים (במובן של העולם כולו) - משמעה להוציא קטעים אלו מהקשרם ו"לאלץ" אותם לומר דבר שלא נועדו ללמד אותו לעולם. אחרי הכל, כשישוע אמר ש"מִן הַלֵּב נוֹבְעוֹת מַחְשְׁבוֹת רֶשַׁע, רְצִיחוֹת, נִאוּפִים, זְנוּנִים, גְּנֵבוֹת, עֵדֻיּוֹת שֶׁקֶר וְגִדּוּפִים" (מתי 15:19), הוא לא העביר שיעור פיזיולוגיה על לב האדם במובן המילולי של המילה. הוא השתמש באמצעי פיגורטיבי על מנת ללמד לקח מוסרי.

`קראו איוב 26:7-10 וישעיהו 40:21,22. מה מלמדים אותנו קטעים אלו על טיבו של כדור הארץ?`

באיוב 26:7, כדור הארץ מתואר כתלוי בחלל: "נֹטֶה צָפוֹן עַל-תֹּהוּ, תֹּלֶה אֶרֶץ עַל-בְּלִי-מָה", ובפסוק 10 כתוב שהשמיים (חוק = גבול) מקיפים במעגל גדול את המים הרבים - "חֹק-חָג עַל-פְּנֵי-מָיִם". בנוסף, בישעיהו 40:22 אלוהים מתואר במילים הבאות: "הַיֹּשֵׁב עַל-חוּג [=מעגל] הָאָרֶץ, וְיֹשְׁבֶיהָ כַּחֲגָבִים; הַנּוֹטֶה כַדֹּק שָׁמַיִם וַיִּמְתָּחֵם כָּאֹהֶל לָשָׁבֶת.

`דמיינו את עצמכם לרגע כאדם שחי לפני אלפי שנים. אלו הוכחות היו לכם אולי שכדור הארץ נע? או שמא הייתם חושבים שכדור הארץ עמוד במקומו? או אלו הוכחות היו לכם אולי שכדור הארץ שטוח, או דווקא עגול?`