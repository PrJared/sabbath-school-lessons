---
title: 'שינון הכתובים ושירת ההלל'
date: 25/06/2020

---

“בְּלִבִּי צָפַנְתִּי אִמְרָתֶךָ לְמַעַן לֹא אֶחֱטָא לָךְ" (תהלים 119:11).

שינון הכתובים מביא עימו ברכות רבות. כאשר אנו אוספים בליבנו אוצרות יקרי ערך מדבר אלוהים, אנו יכולים להביא אותם לידי ביטוי בהזדמנויות שונות בחיינו. באופן זה, לדבר אלוהים תהיה השפעה משמעותית על מחשבותינו, החלטותינו וערכינו. שינון הכתובים מעורר את המקרא לחיים בחוויותינו היומיומיות ועוזר לנו להיות נאמנים יותר לאלוהים בכל מה שאנו עושים.

שינון הכתובים משמש גם כאמצעי ביטחון שלנו נגד הטעיות ופרשנויות שגויות. הוא מאפשר לנו לצטט את דבר אלוהים בעל פה, אפילו כשאין לנו גישה לכתבי הקודש. עובדה זו יכולה להתברר ככוח חיובי עצום במצבים של פיתויים או של אתגרים למיניהם. בנוסף, כשליבנו מלא בהבטחותיו של אלוהים, נתמקד בדברו ולא בבעיות שלנו, ונישא את עינינו אליו, אשר תמיד יש לו אלף דרכים לפתור כל בעיה, גם כאשר אנחנו בעצמנו אינינו רואים אפילו אחת.

`קראו אפסים 5:19 וקולוסים 3:16. כיצד מסייעת לנו השירה מן המקרא להעצים את השפעתו של דבר אלוהים בליבנו?`

השירה של פסוקים מן המקרא הינה שיטה מצוינת לשינון הכתובים. כאשר אנו שרים את המילים, הן נחרטות בליבנו בקלות ולאורך זמן. השילוב בין דברי הכתובים לבין מנגינה יפה יעגן את מסר המקרא במחשבותינו ויפזר את ענני החשש המעיבים על ליבנו. הן הילדים והן המבוגרים ישמחו לשיר ולזכור קטעים מקראיים קצרים המחוברים למנגינות קלילות ונעימות.

כתבי הקודש שימשו כהשראה למספר רב של אורטוריות מפורסמות, לסימפוניות ולסוגי מוזיקה נוספים שעיצבו והשפיעו על התרבות המשיחית לאורך מאות שנים. קומפוזיציות המעוררות את רוחנו ומנחות את מחשבותנו לאלוהים הינן ברכה מופלאה בחיינו הרוחניים.

"מוזיקה היא חלק מעבודת האלוהים הנערכת בארמונות השמימיים. עלינו להשתדל להתקרב ככל האפשר, בשירת ההלל שלנו, להרמוניה של המקהלות השמימיות" (אלן ווייט, אבות האומה ונביאי ישראל, 445).