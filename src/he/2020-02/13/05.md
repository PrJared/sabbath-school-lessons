---
title: 'זמן איכות עם דבר אלוהים'
date: 24/06/2020

---

רוב הזמן חיינו קדחתניים ומלאי לחץ. לפעמים אנו עובדים מאוד קשה רק כדי לגמור את החודש ולהצליח לשים אוכל על השולחן. לפעמים, יש לנו את כל מה שאנו צריכים, אבל אנחנו עדיין מתרוצצים משום שאנו תמיד רוצים יותר ויותר. אנו רודפים ללא הרף אחרי דברים שאנו חושבים שיתנו לנו תחושת סיפוק ויעשו אותנו מאושרים. אך כפי ששלמה המלך כבר הזהיר אותנו בקהלת, דבר זה אינו תמיד קורה.

לא חשוב מאיזו סיבה, לפעמים אנו כל כך עסוקים בחיינו שאנו משאירים את אלוהים בצד. זה לא שאנו מפסיקים להאמין בו, אלא רק שאנו מפסיקים לבלות זמן איכות בקריאה מן הכתובים ובתפילה לאלוהים, "אֲשֶׁר נִשְׁמָתְךָ בְיָדוֹ" (דניאל 5:23).

תמיד יהיו דברים שיסיחו את דעתנו מלבלות זמן איכות עם אלוהים. אבל כולנו זקוקים לרגעים שקטים, שבהם נעצור וניפגש עם מושיענו, ישוע המשיח. כיצד נוכל לתת לרוח הקודש לדבר אלינו אם איננו עוצרים אפילו לרגע כדי לשמוע אותו? זמן שקט זה עם אלוהים, שבו אנו קוראים מדברו ופונים אליו בתפילה, הינו מקור החוסן הרוחני שלנו.

`קראו תהלים 37:7, 46:10 ו62:1,2,5,6. מה מלמדים אותנו פסוקים אלו על הצורך שלנו לזמן איכות עם אלוהים? מדוע זמן שקט זה כה חיוני לחיינו הרוחניים?`

כשאנו אוהבים אדם אחר, אנו מאוד אוהבים לבלות זמן איתו לבד. בחרו מקום שקט שבו תוכלו לקרוא מדבר אלוהים ולהגות בו ללא הפרעות. בעולם קדחתני כמו שלנו, לא נצליח לעולם לבלות זמן עם אלוהים אם לא נשים בכוונה חלון זמן מסוים בצד למפגש חשוב זה. בדרך כלל, שעות הבוקר המוקדמות הכי מתאימות לאותן דקות של שקט ומחשבה.

רגעים ספורים אלו לפני תחילת יום העבודה יכולים להתברר כברכה מאוד גדולה עבורנו, מאחר והתובנות הרוחניות שהפקנו בשעות המוקדמות של הבוקר ילוו אותנו לאורך כל אותו יום. מכל מקום, היו יצירתיים במציאת הרגעים המתאימים ביותר לזמן האיכות שלכם עם אלוהים. לקשר שלנו עם אלוהים בתפילה ובלימוד דברו ישנה השפעה משמעותית ביותר, המסייעת לנו להידמות יותר ויותר למשיח.

`עד כמה אתם נחושים למצוא זמן לבד עם אלוהים? מה אתם עושים באותן ההזדמנויות וכיצד הן מסייעות לכם להבין טוב יותר את ממשותו ואת אהבתו של אלוהים?`