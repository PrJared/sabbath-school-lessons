---
title: 'ישוע לעומת הכתובים'
date: 23/06/2020

---

`קראו יוחנן 5:45-47. איזה מסר חשוב מעביר לנו ישוע כאן על היחס בינו לבין הכתובים?`

משיחיים רבים טוענים שישוע יצר ניגוד בין דבריו לבין דברי התנ"ך. הם סבורים שדבריו של ישוע אף עולים על דברי התורה. בברית החדשה אנו קוראים שישוע אמר: "שְׁמַעְתֶּם כִּי נֶאֱמַר [...] וַאֲנִי אוֹמֵר לָכֶם" (מתי 5:43,44; ראו גם כן מתי 5:21,22,27,28,33,34,38,39). אך כאשר ישוע אמר את אותן מילים מפורסמות בדרשה על ההר, הוא לא ניסה בשום אופן לנטוש או לבטל את דברי התורה. במקום זאת, ישוע פשוט הגיב לפירושים שונים על המקרא ולמסורות בעל פה שהשתמשו באופן מעוות בדבר אלוהים כדי לתרץ גישות כלפי בני אדם אחרים שאלוהים מעולם לא ציווה ואפילו לא אישר אותן, כגון שנאה כלפי האויב (ראו מתי 5:43).

ישוע לא ביטל את התורה ואפילו לא המעיט בערכה ובסמכותה. ההיפך הוא הנכון. למעשה, עצם זהותו כמשיח נקבעה על פי נבואות התנ"ך. במקום זאת, הוא העצים את משמעותן של מילות התורה בכך שהוא הצביע על כוונותיו המקוריים של אלוהים באותם נושאים.

השימוש בסמכותו של ישוע כדי לפסול את המקרא או להכפיש חלקים ממנו כחסרי השראה אלוהית הינו אחת הצורות המתוחכמות והמסוכנות ביותר למתוח ביקורת על הכתובים, מאחר וביקורת חריפה זו נעשית בשמו של המשיח עצמו. לאמיתו של דבר, אנו מוצאים בברית החדשה שישוע ייחס לכתובים - שבאותה עת כללו רק את התנ"ך - סמכות עליונה בכל הקשור לחיי האמונה. לאיזו ראיה נוספת אנו זקוקים כדי לראות את התנ"ך באותו אופן?

ישוע לא החליש את סמכותם של הכתובים, אלא תמיד הפנה אליהם כמדריך מהימן ובטוח. למעשה, הוא אמר במפורש באותה דרשה מפורסמת על ההר: "אַל תַּחְשְׁבוּ שֶׁבָּאתִי לְבַטֵּל אֶת הַתּוֹרָה אוֹ אֶת הַנְּבִיאִים; לֹא בָּאתִי לְבַטֵּל כִּי אִם לְקַיֵּם" (מתי 5:17). מיד לאחר מכן, הוא הוסיף ואמר ש"כָּל הַמֵּפֵר אַחַת מִן הַמִּצְווֹת הַקְּטַנּוֹת הָאֵלֶּה וּמְלַמֵּד כָּךְ אֶת הַבְּרִיּוֹת, קָטוֹן יִקָּרֵא בְּמַלְכוּת הַשָּׁמַיִם" (מתי 5:19).

`אילו עקרונות אמונה מרכזיים מעוגנים בתנ"ך באופן מובהק? חשבו לדוגמה על בריאת העולם (בראשית א'-ב') או על הפיתוי והחטא הקדמון (בראשית ג'). אילו נושאים משמעותיים אחרים מן התנ"ך מורחבים בשלב מאוחר יותר בברית החדשה?`