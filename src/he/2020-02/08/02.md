---
title: בראשית
date: 17/05/2020

---

`קראו בראשית 1:1. אלו אמיתות מדהימות נגלות לנו בפסוק זה?`

המקרא פותח במילים מדהימות ביותר - מילים פשוטות, אך גם עמוקות בעת ובעונה אחת. למעשה, השאלות הפילוסופיות הגדולות ביותר של האנושות, כגון "מי אנחנו?", "כיצד הגענו לפה?" ו"מדוע אנחנו כאן?" מקבלות תשובה חדה וברורה במשפט הראשון של כתבי הקודש.

אנו קיימים כי אלוהים ברא אותנו בנקודה מסוימת בעבר. איננו תוצר של אבולוציה יש מאין; לא נוצרנו במקרה, ללא כיוון ותכלית, כפי שטוען המודל המדעי העכשווי לגבי מוצא האדם. תורת האבולוציה של דרווין מנוגדת לחלוטין לכתבי הקודש, וכל ניסיון ליצור הרמוניה בינה לבין המקרא מעמיד את האדם המאמין באור לא פחות ממגוחך.

נבראנו על ידי אלוהים בנקודה מוגדרת בזמן: "בראשית". אם כן, המסקנה הבלתי נמנעת היא שאלוהים היה קיים לפני "ראשית" זו. דהיינו, אלוהים היה קיים לפני בריאת הזמן, הנמדד על ידי שימוש במושגים כמו ימים, לילות, חודשים ושנים - המוגדרים כולם על בסיס היחס בין העולם שלנו לשמש ולירח. התחלה מוחלטת זו מהדהדת ונסמכת גם על קטעים מקראיים אחרים, החוזרים ומדגישים את טיבו של מעשה הבריאה של אלוהים (יוחנן 1:1-3).

`קראו יוחנן 1:1-3 ועברים 1:1,2. על ידי מי נברא העולם? חישבו על משמעות העובדה שהוא גם הוקרב כקורבן עבורנו על הצלב.`

הכתובים מלמדים אותנו שהעולם נברא באמצעותו של המשיח. בבשורת יוחנן כתוב ש"הַכֹּל נִהְיָה עַל־יָדָיו, וּמִבַּלְעָדָיו לֹא נִהְיָה כָּל אֲשֶׁר נִהְיָה. בּוֹ הָיוּ חַיִּים וְהַחַיִּים הָיוּ הָאוֹר לִבְנֵי הָאָדָם" (יוחנן 1:3,4), ובאיגרת אל העברים כתוב מפורשות שאלוהים "עָשָׂה שָׁמַיִם וָאָרֶץ" בידו של המשיח (עברים 1:1,2,5). מאחר ומקורם של כל הדברים במשיח, אנו שמים בו את מבטחנו שהוא גם יסיים את מה שהתחיל במעשה הבריאה, שכן הוא " הָאָלֶף וְהַתָּו", "הָרִאשׁוֹן אַף הָאַחֲרוֹן, הָרֵאשִׁית וְהַתַּכְלִית" (התגלות 1:8, 22:13).

`כיצד משפיעה עלינו התודעה שנבראנו על ידי אלוהים? חישבו לרגע איך הייתם רואים את עצמכם ואת האחרים אילו לא הייתם מאמינים בעובדה זו?`