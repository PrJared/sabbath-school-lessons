---
title: 'דניאל נבוכדנצר וממלכת בבל'
date: 02/06/2020

---

ביולי 2007, חוקר מאוניברסיטת וינה שעבד על פרויקט במוזיאון הבריטי גילה לוח טין קטן שעליו כתב יתדות, מתקופתו של נבוכדנצר מלך בבל. החוקר, פרופסור מיכאל יורסה, פיענח את הלוח ומצא עליו את השם "נְבוּ שַׂר-סְכִים", שמו של רב סריס המופיע בירמיהו 39:3. נְבוּ שַׂר-סְכִים הוא אחד מהשמות התנ"כיים הרבים של מלכים ופקידים מתקופתם של דניאל ונבוכדנצר שהתגלו מחדש בעזרת הארכיאולוגיה.

`קראו דניאל א' ו-ה'. כיצד תואמות החלטותיו של דניאל כבר מנעוריו את האופן המדהים שבו אלוהים השתמש בו בשלב מאוחר יותר בחייו כנביא והשפיע על מיליוני בני אדם במרוצת ההיסטוריה?`

דניאל "שם על ליבו" (דניאל 1:8) להישאר נאמן לאלוהים לא רק בנושא התפילה, אלא אפילו בכל הקשור לאוכל שהוא אכל. הרגלים נכונים אלו הפכו לחלק מאורח חייו כבר מנעוריו ונהיו לדפוס התנהגות שנתן לו כוח להישאר נאמן לאלוהים לאורך כל חייו. כתוצאה מכך, חשיבתו הייתה תמיד צלולה והוא גם קיבל חכמה אלוהית מיוחדת. נבוכדנצר ובלשאצר הבחינו בחכמה אלוהית זו וקידמו אותו עד למשרות הרמות ביותר בממלכה. אבל הרבה יותר חשוב מכך, נאמנותו לאלוהים הובילה לחזרתו בתשובה של מלך נבוכדנצר עצמו (דניאל 4:34-37).

נבוכדנצר היה בנו של המלך נבופלאסר. יחד הם בנו עיר מרהיבה, "בָּבֶל הַגְּדוֹלָה" (דניאל 4:27), שלא היה לה אח ורע בעולם העתיק. בבל הייתה עיר ענקית, עם מעל ל-300 מקדשים וארמון מפואר, שהייתה מוקפת בשתי חומות גבוהות בעובי של 24 מטרים. לעיר היו שמונה שערים שכונו אחרי שמותיהם של האלים הראשיים של בבל. המפורסם שבהם הינו השער הכחול - שער עִשְׁתַר, שהתגלה על ידי ארכיאולוגים גרמנים ונבנה מחדש במוזיאון פרגמון בברלין.

בדניאל 7:4, בבל מתוארת כאריה בעל כנפי נשר. משער עשתר נמשך רחוב התהלוכות של בבל, ורחוב זה מקושט בשני צדדיו בלבנים עם תבליטים של אריות, החיה המקודשת של האלה עשתר. פסל אריה עצום מימדים התגלה גם כן במהלך החפירות ונמצא כעת מחוץ לעיר בבל. תגליות חשובות אלו מעידות על כך שהאריה אכן סמל מתאים לבבל הגדולה. ההיסטוריה המקראית ומסרו הנבואי מאומתים.

`בדניאל 1:8 כתוב שדניאל "שם על ליבו". מה משמעותו של ביטוי זה? אילו דברים עליכם "לשים על ליבכם" לעשות או דווקא לא לעשות יותר?`