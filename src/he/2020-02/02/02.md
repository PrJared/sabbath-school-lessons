---
title: 'ההתגלמות האלוהית שבכתובים'
date: 05/04/2020

---

`קראו 2 כיפא 1:19-21. מה אמונתו של כיפא לגבי מקורו של המסר הנבואי של הכתובים?`

כתבי הקודש אינם דומים לאף ספר אחר. על פי כיפא, הנביאים קיבלו את המסרים שלהם מאלוהים, באמצעות רוח הקודש. המסרים של הכתובים לא הומצאו על ידי הנביאים; אותם מסרים אינם "אַגָּדוֹת מְחֻכָּמוֹת" (2 כיפא 1:16), אלא הם אמיתיים ומהימנים, מאחר ומקורם אלוהי.

"רוּחַ הַקֹּדֶשׁ הֵנִיעָה בְּנֵי אָדָם לְדַבֵּר מִטַּעַם אֱלֹהִים" (2 כיפא 1:21). אלוהים היה מעורב בתהליך ההתגלות בכך שהוא גילה את רצונו לאנשים שהוא בחר בהם. התקשורת המילולית הישירה בין אלוהים לבני אדם מסוימים הינה עובדה מוגמרת בכתובים. לכן הכתובים הם ספר כה מיוחד, עם סמכות אלוהית, שעלינו לקחת בחשבון כאשר אנו ניגשים אליהם לפרש אותם. ובכן - לאמיתו של דבר - אלוהים הוא המחבר העומד מאחורי הכתובים, ולכן הם נקראים "כתבי קודש" (רומים 1:2; 2 טימותיאוס 3:15).

לכתובים ישנה מטרה מאוד ברורה ומעשית - "כָּל הַכָּתוּב נִכְתַּב בְּרוּחַ אֱלֹהִים, וּמוֹעִיל הוּא לְהוֹרָאָה, לְתוֹכֵחָה, לְתִקּוּן, לְחִנּוּךְ בְּמַעְגְּלֵי צֶדֶק, לְמַעַן יִהְיֶה אִישׁ הָאֱלֹהִים מֻשְׁלָם, וּמֻכְשָׁר לְכָל מַעֲשֶׂה טוֹב" (2 טימותיאוס 3:16,17). עם זאת, אנו זקוקים לעזרתו של רוח הקודש על מנת ליישם בחיינו את האמיתות הנגלות בדבר אלוהים. על פי כיפא, פירושו של דבר אלוהים אשר נגלה אלינו אינו עניין של הבעת הדעות האישיות שלנו לגביו. כדי להבין את משמעות הכתובים, אנו זקוקים הן לדבר אלוהים עצמו, והן לעזרתו של רוח הקודש.

דבר אלוהים אומר: "כִּי לֹא יַעֲשֶׂה אֲדֹנָי יְהוִה דָּבָר, כִּי אִם גָּלָה סוֹדוֹ אֶל-עֲבָדָיו הַנְּבִיאִים" (עמוס 3:7). בכתובים, המילים השונות ל"התגלות" מביעות את הרעיון שלפיו דבר אשר הוסתר קודם לכן, עכשיו נגלה ונחשף לעיני כל. כבני אדם, אנו זקוקים לאותה חשיפה, או התגלות, מאחר ואנו יצורים חוטאים, שהופרדנו מאלוהים בגלל חטאינו, ועכשיו תלויים בו כדי לדעת את רצונו.

`מספיק קשה לציית לכתובים אפילו כשאנו מאמינים למקורם האלוהי. מה היה קורה אם היינו שמים בספק את מקורם האלוהי או היינו מפסיקים לסמוך על מהימנותם?`