---
title: 'הנחות מוקדמות'
date: 03/05/2020

---

`קראו לוקס 24:36-45. מה מנע מהתלמידים להבין את משמעות הכתובים, אפילו כאשר האירועים שהמקרא ניבא עליהם התרחשו מול עיניהם?`

אף אחד מאיתנו אינו ניגש לכתובים כ"לוח חלק". כל קורא ניגש למקרא עם רקע מסוים ועם חוויות אישיות המשפיעות על תהליך הפירוש. אפילו לתלמידיו של ישוע היו רעיונות משלהם לגבי זהותו ותפקידו של המשיח, על סמך הציפיות המשיחיות של התקופה שבה הם חיו. אמונות חזקות אלו מנעו מהם הבנה עמוקה וברורה יותר של הכתובים, דבר המסביר לנו מדוע הם הבינו לא נכון את חייו, את מותו ואת תחייתו של ישוע.

כולנו מחזיקים בהשקפות עולם אישיות לגבי המציאות ולגבי אלוהים, אשר אנו מקבלים (אפילו בתת-מודע) כמובנים מאליהם כשאנו מפרשים את המקרא. אף אדם אינו ניגש לכתובים כ"טאבולה ראסה". לדוגמה, אם אדם מסוים פוסל באופן גורף כל התערבות על-טבעית מצידו של אלוהים, הוא לעולם לא יבין את הכתובים כסיפור התערבותו של אלוהים בהיסטוריה, אלא יעניק למאורעות המקראיים העל-טבעיים הסבר שונה.

פרשני המקרא אינם מסוגלים להתעלם לחלוטין מעברם, מחוויותיהם האישיים, מרעיונותיהם ועמדותיהם לגבי סוגיות שונות. ניטרליות מוחלטת או אובייקטיביות גמורה אינן בנות השגה. לימוד המקרא והחשיבה התיאולוגית תמיד מתרחשים על רקע ההנחות המוקדמות שלנו לגבי טיב העולם ולגבי טיבו של אלוהים.

אך החדשות הטובות הן שרוח הקודש יכול לתקן את השקפותינו המוגבלות כאשר אנו קוראים את דבר אלוהים עם לב פתוח ורצון כנה להבינו. הכתובים חוזרים ואומרים לנו שאנשים עם רקעים שונים לחלוטין יכולים להבין את דבר אלוהים בעזרת רוח הקודש, המדריך אותנו "אֶל כָּל הָאֱמֶת" (יוחנן 16:13).

`מהן חלק מהשקפות העולם שלכם? כיצד ניתן להכניע אותן לדבר אלוהים, כדי שכתבי הקודש יעצבו את רעיונותיכם מחדש והם יהיו בהרמוניה עם המציאות שהמקרא מתאר אותה?`