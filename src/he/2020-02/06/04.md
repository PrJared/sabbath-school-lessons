---
title: 'המקרא והתרבות'
date: 05/05/2020

---

`קראו מעשי השליחים 17:16-32. בפרק י"ז במעשי השליחים, אנו רואים ששאול השליח ניסה להעביר את מסר הבשורה להקשר תרבותי חדש - הפילוסופיה היוונית. כיצד משפיעים רקעים תרבותיים שונים על האופן שבו אנו מעריכים את חשיבותם של רעיונות מסוימים?`

הבנת הרקע התרבותי של המזרח התיכון בהחלט מסייעת לנו להבין קטעים מקראיים רבים. לדוגמה, חשוב לדעת שהתרבות היהודית הטילה אחריות על אדם שלא ביצע מעשה מסוים באופן ישיר, אך הוא הרשה את התרחשותו. על כן, מחברי הכתובים מייחסים לא פעם לאלוהים פעולות אשר המוח המערבי היה אומר עליהן שאלוהים רק הרשה אותן או לא מנע מהן להתרחש, כמו למשל הקשיית לב פרעה.

עניין התרבות גם מעלה לא מעט שאלות ותהיות באשר לנושא ההרמנויטיקה. האם המקרא הוא תלוי-תרבות, ועל כן תוכנו מיועד רק אליה? האם מסר הכתובים הינו על-תרבותי, ומיועד לכלל בני האדם? מה קורה כאשר החוויות התרבותיות שלנו הופכות לבסיס ולאבן הבוחן שלנו בפירוש הכתובים?

במעשי השליחים 17:26, שאול השליח פותח בפנינו השקפת עולם מעניינת, אשר לא תמיד מודגשת בקריאת פסוק זה. ובכן, שאול השליח אומר על אלוהים ש"מֵאָדָם אֶחָד הוּא יָצַר אֶת כָּל עַמְמֵי בְּנֵי אָדָם". אם כן, על אף ההבדלים התרבותיים בינינו, כולנו קשורים אלה לאלה על ידי קשר הדוק, המאחד את כל העמים, מאחר ואלוהים הוא הבורא של כולנו. מצב החטא שאנו שרויים בו והצורך שלנו בישועה אינם מוגבלים לתרבות מסוימת. כולנו ללא יוצא מן הכלל זקוקים לישועה במותו המכפר ובתחייתו של ישוע המשיח.

למרות שאלוהים פנה לדורות מסוימים בהיסטוריה, הוא וידא שהדורות שלאחריהם, שיקראו את כתבי הקודש, יבינו שאמיתותיו תקפות לא רק לגבי המקומות והזמנים שבהם המקרא נכתב, אלא לאנושות כולה. לשם השוואה, חישבו לדוגמא על האלגברה שהוגדרה כתחום מחקר מתמטי עצמאי רק במאה ה-9 לספירה בבגדאד. אך האם זה אומר שהאמיתות והעקרונות של תחום מתמטי זה היו קיימים רק החל מאותה תקופה? ודאי שלא.

אותו עיקרון תקף גם לגבי האמיתות מדבר אלוהים. על אף שהמקרא נכתב לפני זמן רב, בתרבות שונה בתכלית מהתרבויות המודרניות של היום, האמיתות הכלולות בו רלוונטיות לנו באותה מידה שבה הן היו רלוונטיות לאנשים שאליהם נמסרו לראשונה.