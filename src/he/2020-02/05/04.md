---
title: 'בהירות הכתובים'
date: 28/04/2020

---

כל פנייה לכתבי הקודש מיותרת בעליל אם משמעות הכתובים אינה ברורה.

`קראו מתי 21:42; 12:3,5; 19:4; 22:31; מרקוס 12:10,26; לוקס 6:3; מתי 24:15 ומרקוס 13:14. מה למדים אנו מהפניותיו החוזרות ונשנות של ישוע לכתבי הקודש לגבי בהירות משמעותם?`

עדות הכתובים חד-משמעית: כתבי הקודש מאוד ברורים בכל מה שהם מלמדים. הם עד כדי כך ברורים, שכל ילד יכול להבין את עקרונות האמונה שלה. בד בבד, אמיתות הכתובים גם עמוקות מאוד ומאפשרות לנו לגדול רוחנית עם כל הזדמנות שאנו חוקרים אותן. איננו זקוקים למגיסטריום כנסייתי (ממסד קתולי המתיימר להחזיק בסמכות להורות, לפרש ולהכריע בשאלות הדת) על מנת להבין את הכתובים. לאמיתו של דבר, כל המאמינים יכולים להבין את כתבי הקודש, כי כולם כוהנים, לא רק קומץ מצומצם של אנשי דת. אם כן, אלוהים מעודד אותנו ללמוד את הכתובים בעצמנו, מאחר ואנו מסוגלים להבין בהם את המסר שלו עבורנו.

למעשה, "האופן שבו מחברי הכתובים משתמשים בהם בעקביות מלמדת אותנו שעלינו להבין את כתבי הקודש במשמעות הפשוטה, המילולית והמיידית שלה, אלא אם כן ישנן בטקסט מספיק אינדיקציות שמדובר במובן המטפורי של אותן מילים [...]. הבנת דבר אלוהים אינה מצריכה הסרת ה"קליפות" של המשמעות המילולית הפשוטה של קטע מסוים על מנת להגיע ל"גרעין" המיסטי, החבוי והאלגורי, הזמין אך ורק ללומדי מיסטיקה וקבלה" (Handbook of Seventh day Adventist Theology [Hagerstown, MD: Review and Herald Publishing Association, 2000], p. 65). לאמיתו של דבר, בהירות הכתובים באה לידי ביטוי במילים הפשוטות והחד-משמעיות של כתבי הקודש, מאחר ומחברי הכתובים התכוונו להעביר למאמינים אמיתות ברורות, ולא לבלבל אותם על ידי שימוש בטקסט בעל משמעויות רבות ואף סותרות.

מצד שני, עובדה זו אינה אומרת שלא ניתקל לעיתים בפסוקים או רעיונות שקשה לנו להבין ממבט ראשון. אחרי הכל, מדובר בדבר אלוהים, ואנחנו רק יצורים חוטאים. עם זאת, הכתובים מספיק ברורים בנוגע לנושאים המשמעותיים ביותר שהם מציגים, בייחוד בכל הקשור לתכנית הישועה של אלוהים.

`נסו להיזכר בהזדמנות בעבר שבה פסוקים מסוימים לא היו ברורים להם, אך הבנתם אותם בשלב מאוחר יותר. מה למדתם מחוויה זו שיכול אולי לעזור גם לאנשים אחרים המתמודדים כעת עם בעיה דומה?`