---
title: 'אחדות הכתובים'
date: 27/04/2020

---

כתבי הקודש טוענים ש"כָּל הַכָּתוּב נִכְתַּב בְּרוּחַ אֱלֹהִים", ש"כָּל נְבוּאַת הַמִּקְרָא אֵינָהּ עִנְיָן שֶׁל פֵּרוּשׁ אִישִׁי, כִּי מֵעוֹלָם לֹא יָצְאָה נְבוּאָה עַל־פִּי רְצוֹן הָאָדָם, אֶלָּא רוּחַ הַקֹּדֶשׁ הֵנִיעָה בְּנֵי אָדָם לְדַבֵּר מִטַּעַם אֱלֹהִים" (2 כיפא 1:20,21). אם כן, בהתחשב בעובדה שאלוהים הוא המחבר האולטימטיבי של כתבי הקודש, ניתן לשער שלכתובים ישנה אחדות יסודית והרמוניה בין חלקיהם השונים באשר לסוגיות המפתח שהם מלמדים.

`קראו טיטוס 1:9 ו-2 טימותיאוס 1:13. מדוע אחדות הכתובים כה חיונית לאמונתנו?`

רק במידה ולכתבי הקודש ישנה אחדות פנימית הנובעת מהשראתה האלוהית, הם יכולים לפרש את עצמם. ללא אחדות הכתובים, לא היינו יכולים למצוא הרמוניה בדוקטרינות שלנו באף נושא. ללא אחדות הכתובים, הקהילה לא הייתה מסוגלת להבדיל בין אמת לשקר או לדחות דברי כפירה. בנוסף, גם לא היה לה בסיס לנקוט בצעדי משמעת או לתקן סטיות מהאמת של אלוהים. הכתובים היו מאבדים אז את כוח השכנוע ואת כוח השחרור שלהם.

ואולם, הן ישוע והן מחברי הכתובים יוצאים מתוך נקודת הנחה שלכתובים ישנה אחדות שמקורה אלוהי. אנו רואים את זה לדוגמה באופן שהם מצטטים את ספרי התנ"ך מבלי להבדיל ביניהם באשר לחשיבותם (למשל, ברומים 15:10-18, שאול השליח מצטט מתוך קוהלת [7:20], תהלים [14:2,3; 5:9; 10:7] וישעיהו [59:7,8]).

מחברי הכתובים ראו בהם יחידה אחת קוהרנטית ובלתי נפרדת, שבה ניתן לזהות נושאים מרכזיים שונים שהספרים המקראיים השונים מרחיבים עליהם. אין התנגשות בין הברית החדשה לבין התנ"ך. הברית החדשה אינה מציעה בשורה חדשה או דת חדשה, אלא היא בונה על יסודות התנ"ך. בין שני מקורות אלו ישנם יחסים גומלין וכל אחד שופך אור על משנהו. יתרה מזו, אחדות הכתובים גם כרוכה בכך שצריך לקחת בחשבון את כל הכתובים (tota scriptura) בלימוד נושא מסוים, במקום לפתח עמדה על סמך אמירות מקראיות בודדות.

`מה עלינו לעשות כאשר אנו נתקלים בפסוקים או ברעיונות מתוך הכתובים, הסותרים אלה את אלה לכאורה? כיצד אנו מיישרים את ההדורים?`