---
title: 'התמודדו עם הקשיים בכנות ובזהירות'
date: 15/06/2020

---

האם נתקלתם אי פעם בקטעים מקראיים שלא הבנתם או שלא נראו לכם בהרמוניה עם קטעים אחרים או עם המציאות עצמה? קשה להאמין שלא נתקלתם אף פעם בבעיה כזו. השאלה היא - כיצד הגבתם אליה? או אפילו עוד יותר חשוב - כיצד אתם אמורים להגיב אליה?

`קראו דברי הימים א' 29:17, משלי 2:7 ו-1 טימותיאוס 4:16. מה למדים אנו מפסוקים אלו על האופן שבו ניתן להתמודד עם קטעים מקראיים קשים?`

רק כאשר אנו כנים עם עצמנו אנו יכולים להתמודד עם הקשיים באופן הולם. הכנות תשמור עלינו מלהתחמק מן הקשיים הקיימים בקטעים שאנו חוקרים ומלנסות להפחית בחומרתם. הכנות גם תמנע מאיתנו להסתפק בתשובות שטחיות, שלא מחזיקות מים. אלוהים מעריך כנות ויושרה. אם כן, עלינו לחקות את אופיו בכל מה שאנו עושים, כולל האופן שבו אנו לומדים את הכתובים.

אנשים כנים מתמודדים עם הקשיים במקרא בזהירות רבה לא להוציא מידע מן ההקשר, לא לעוות את האמת בניסוחים מסובכים ולא להוליך שולל אחרים על ידי שימוש לרעה בממצאים. תמיד עדיף לחכות לתשובה בת קיימה לקושי שאנו מתמודדים איתו מאשר לאמץ פתרונות חמקניות ולא מספקות.

תופעת לוואי חיובית של גישה מעין זו בחקר הכתובים היא יצירת אמון, תכונה העומדת בבסיס כל יחסי אנוש בריאים. גישה כנה זו תשכנע הרבה יותר מכל תשובה חפיפניקית ולא לעניין. תמיד עדיף לומר שאנחנו לא יודעים את התשובה לשאלה או שאיננו מסוגלים להסביר את אותו פסוק, מאשר לנסות להוכיח בכל מחיר שהוא אומר את מה שאנחנו היינו רוצים, כשלמעשה הוא לא באמת אומר את זה.

אנשים כנים רוצים מכל ליבם ומאודם להבין את האמיתות בדבר אלוהים ועל כן הם אינם ממהרים לקפוץ למסקנות נמהרות, המבוססות על ידע מוגבל או על הוכחות לא מספקות. הם גם נחושים לא להתעלם מכל פרט שעלול להתברר בדיעבד כחשוב. הם אינם מקבלים החלטות נמהרות, אלא לומדים לעומק את דבר אלוהים ואת המידע הקשור לאותה סוגייה, ומחכים בסבלנות לתשובה מספקת, שתחזיק מים.

`כיצד אתם מתמודדים - או יותר נכון, כיצד עליכם להתמודד - עם קטעים מקראיים שאינכם מבינים עד הסוף או שאינם עולים בקנה אחד עם האמת שלכם?`