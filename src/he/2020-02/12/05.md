---
title: 'נחישות וסבלנות'
date: 17/06/2020

---

`קראו גלטים 6:9. למרות ששאול השליח מציע לנו להתמיד ולא להרפות ידיים בעשיית הטוב לאחרים, אותה גישה מתאימה גם בהתמודדות שלנו עם שאלות קשות. מדוע הנחישות והסבלנות חשובות בפתירת הבעיות?`

הישגים גדולים כרוכים תמיד בעקשות מצידנו. איננו מעריכים לאורך זמן את מה שניתן להשיג בקלי קלות. הקושי בהבנת קטע מקראי מסוים הינו למעשה הזדמנות פז להפעלת כל יכולותינו במציאת הפתרון לאותה בעיה. בעצם, מידת הנחישות וההתמדה שבהן אנו מתייחסים לאותה בעיה מגלה עד כמה אותה סוגייה חשובה לנו. כל רגע ורגע שאנו משקיעים בהבנת משמעותו ומסרו של דבר אלוהים הינו השקעה טובה ביותר. יתרה מזו, ייתכן שהחוויה עצמה של חקירה יסודית של הכתובים בחיפוש אחר התשובה תתברר בדיעבד כברכה גדולה יותר אפילו מהפתרון עצמו שנמצא אולי בסופו של דבר. אחרי הכל, כשאנו מוצאים פתרון לבעיה שהעסיקה אותנו זמן רב, היא נהיית יקרה מאוד לליבנו.

העובדה שאיננו יכולים לפתור קושי תוך זמן קצר אינה מוכיחה שלא ניתן למצוא פתרון לאותה בעיה כלל. פשוט מדהים עד כמה אנו מתעלמים לפעמים מעובדה בסיסית זו. ישנם לא מעט אנשים שכאשר נתקלים בקושי בקטע מקראי כלשהו, חושבים עליו לרגע ולא מוצאים פתרון מיידי, קופצים ישר למסקנה שלאותה הבעיה אין פתרון כלל. חלק אף מתחילים לשים בסימן שאלה את מהימנותו של המקרא כולו. אך אל לנו לשכוח שייתכן מאוד שלאותה בעיה ישנו פתרון פשוט שאיננו רואים כרגע בשל חוכמתנו המוגבלת או בשל בורותנו. מה היינו חושבים על ילד שרק התחיל ללמוד אלגברה ומנסה לשווא למצוא פתרון לבעיה מתמטית מורכבת, ולאחר מכן טוען בתסכול רב שלאותה בעיה אין אף פתרון רק כי הוא לא היה מסוגל למצוא אותו? אותו דבר תקף גם בקשר ללימוד שלנו מדבר אלוהים.

כשאינכם מצליחים לפתור בעיה מסוימת בהבנת הכתובים, למרות המאמצים הגדולים ביותר שלכם, הניחו אותה בצד לזמן מה ונסו בינתיים ליישם את מה שאלוהים כבר גילה לכם באופן ברור. תובנות רוחניות מסוימות תלויות לפעמים בנכונותנו לציית למה שאלוהים כבר ביקש מאיתנו לעשות. אם כן, התמידו לחקור את הכתובים בסבלנות. אחרי הכל, הסבלנות הינה אחת המעלות החשובות ביותר של המאמינים באחרית הימים (ראו התגלות 14:12).

`מה אנו יכולים ללמוד מאנשים אחרים שחקרו קטעים מקראיים מאתגרים בשקידה ובסבלנות? כיצד אנו יכולים לעודד אחרים לא לוותר אף פעם בחיפושם אחר האמת של אלוהים? מדוע איננו צריכים לחשוש כאשר אנו נתקלים בקטע קשה מן הכתובים?`