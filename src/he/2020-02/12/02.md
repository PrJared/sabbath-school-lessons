---
title: 'סיבות אפשריות לסתירות לכאורה שבכתובים'
date: 14/06/2020

---

`קראו 2 טימותיאוס 2:10-15. שאול השליח מזהיר את טימותיאוס לחלק "נְכוֹנָה אֶת דְּבַר הָאֱמֶת" (פסוק 15). איזה מסר חשוב מעבירה לנו עצה שקולה זו?`

אף תלמיד כן של המקרא לא יכחיש לעולם שבכתובים ישנם גם דברים שקשה להבינם. אבל עובדה זו לא אמורה להפריע לנו. למעשה, עלינו לצפות לקשיים מסוג זה. אחרי הכל, אנו בני אדם מוגבלים ולא מושלמים ולאף אחד אין מומחיות בכל תחומי הלמידה, על אחת כמה וכמה בדברים אלוהיים. אם כן, כאשר בני אדם בורים ומוגבלים מנסים להבין לעומק את חכמתו האינסופית של אלוהי הכתובים, הם עלולים להיתקל בקשיים כלשהם. ואולם, קושי זה בהבנת הכתובים אינו אומר כלל וכלל שדבר אלוהים אינו אמין.

האנשים השוללים את טיבם האלוהי של הכתובים סבורים לעיתים קרובות שקשיים אלו מעידים על שגיאות ועל סתירות פנימיות בטקסט המקראי. מאחר ועבורם הכתובים אינם אלא ספר אנושי ותו לא, הם יוצאים מתוך נקודת הנחה שהמקרא חייב לכלול שגיאות ופגמים. אדם בעל דפוס חשיבה כזה לא ינסה למצוא הסברים לאותם קשיים שיקחו בחשבון את אחידותם ואמינותם של הכתובים, הנובעות מקבלתם בהשראה אלוהית. מי ששם בספק את העמודים הראשונים של המקרא - כמו לדוגמה את סיפור הבריאה - ימצא את עצמו בזמן לא רב שם בספק חלקים נרחבים אחרים מן הכתובים.

חלק מהאי-התאמות שבכתובים נובעות לפעמים משגיאות מינוריות של מעתיקים או של מתרגמים. אלן ווייט כותבת: "חלק מכם שואלים אותנו בטון חמור - 'האם אתם לא חושבים שהמעתיקים והמתרגמים עשו שגיאות?' ככל הנראה שכן, אבל אדם אשר אופקיו כה צרים שייכשל בקבלת אפשרות זו, ייכשל גם כן בפענוח התעלומות העמוקות בדבר אלוהים, מאחר ושכלו החלש אינו מסוגל להבין את תכליתו של אלוהים. למעשה, הוא ייכשל אפילו בקבלת עובדות פשוטות, שאנשים פחות מחוננים ממנו - שיבחינו ביופים ובטיבם האלוהי של הכתובים - יבינו ויקבלו אותן. אף שגיאה שבכתובים לא תהווה מכשול ולא תטריד אף נפש, אלא אם כן היא בעצמה תייצר קשיים מתוך האמיתות הפשוטות של דבר אלוהים" - Ellen G. White, Selected Messages, book 1, p. 16.

`מדוע כה חשוב לגשת לכתובים ברוח של ענווה וכניעה?`