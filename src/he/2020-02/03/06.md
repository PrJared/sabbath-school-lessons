---
title: 'השליחים והכתובים'
date: 16/04/2020

---

למחברי הברית החדשה ישנה גישה דומה לזו של ישוע כלפי כתבי הקודש. בכל הקשור לעקרונות אמונה, אתיקה או התגשמות נבואית, הכתובים היו עבורם דבר אלוהים חיים. לאמיתו של דבר, אין אפילו רמז אחד קלוש באף מקום בברית החדשה שבו השליחים שמים בספק את הסמכות או את המהימנות של כל חלק מהתנ"ך.

**מה מלמדים אותנו הקטעים להלן על האופן שבו השליחים הבינו את סמכותו של דבר אלוהים?**

`מעשי השליחים 4:24-26`

`מעשי השליחים 13:32-36`

`רומים 9:17`

`גלטים 3:8`

שימו לב עד כמה קרובים הכתובים לקולו של אלוהים בקטעים לעיל. במעשי השליחים ד', רגע לפני שהתמלאו ברוח הקודש, התלמידים היללו את אלוהים על שחרורם של כיפא ויוחנן. ובכן, התלמידים נשאו את קולם והיללו את אלוהים לא רק על היותו בורא העולם, אלא גם על העובדה שהוא דיבר באמצעות דוד עבדו. כלומר, מילותיו של דוד בתהלים ב' הן מילותיו של הקדוש ברוך הוא בעצמו. במעשי השליחים 13:32-36, מזמור ב' מצוטט שנית - הפעם על ידי שאול השליח - אך מילותיו של דוד נזקפות שוב לזכותו של אלוהים - "הַהַבְטָחָה אֲשֶׁר הֻבְטְחָה לַאֲבוֹתֵינוּ" (מעשי השליחים 13:32).

ברומים 9:17 - פסוק שבו היינו מצפים אולי לאלוהים כנושא המשפט - שאול השליח משתמש במונח "כתובים", באומרו "וְאָכֵן אוֹמֵר הַכָּתוּב לְפַרְעֹה" (למרות שהיינו אולי מצפים לקרוא "ואכן אומר אלוהים לפרעה"). גם בגלטים 3:8, משתמשים במונח "הכתוב" במקום המילה "אלוהים", דבר המוכיח שוב עד כמה הדוק הקשר בין דברו של אלוהים לאלוהים עצמו.

לאמיתו של דבר, מחברי הברית החדשה מסתמכים באופן עקבי על התנ"ך כדבר אלוהים. הברית החדשה מכילה מאות ציטוטים מהמקרא. למעשה, בברית החדשה ישנם לפחות 2.688 ציטוטים מהתנ"ך - 400 מספר ישעיהו, 370 מתהלים, 220 מספר שמות וכו'. לו היינו מוסיפים לרשימה מפורשת זו גם את הרמזים לפסוקים תנ"כיים, או את הנושאים והמוטיבים המשותפים, מספר זה היה גדול בהרבה. ספרי הברית החדשה גדושים בהפניות לנבואות התנ"ך אשר מובאות לרוב אחרי המילים "כַּכָּתוּב" (מתי 2:5; מרקוס 1:2, 7:6; לוקס 2:23, 3:4; רומים 3:4, 8:36, 9:33; 1 קורינתים 1:19; גלטים 4:27; 1 כיפא 1:16). כל אותן הפניות מוכיחות מעל כל ספק שהכתובים הם הבסיס שעליו נשען לא רק לימודו של ישוע, אלא גם של שליחיו.

`מה למדים אנו מדוגמאות אלו על גודל הסכנה של הרעיונות המחלישים את אמוננו בסמכות הכתובים?`