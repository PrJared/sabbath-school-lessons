---
title:  Mambo Mahsusi ya Kuombea
date:  23/07/2020
---

"Kote katika Biblia, kuna mkazo juu ya kuombea mambo mahsusi. Maombi sio shauku ya jumla-jumla ya moyoni. Maombi yanamtajia Mungu mahitaji mahsusi. Yesu alikuwa na maombi mahsusi kwa ajili ya wanafunzi. Mtume Paulo alifanya maombi mahsusi kwa ajili ya Wakristo wa Efeso, Filipi, na Kolosai. Aliwaombea watendakazi wenzake vijana kama Timotheo, Tito, na Yohana Marko.

`Soma 1 Samweli 12:22–24 na Ayubu 16:21. Ni mambo gani yanafanana katika aya hizi mbili? Aya hizi zinatuambia nini juu ya kuwaombea wengine?`

Wote wawili, Samweli na Ayubu, wanaweka mkazo juu ya hitaji la kuwaombea wengine kwa dhati, kwa moyo wote, na kwa ajili ya mambo mahsusi. Maneno ya Samweli yana nguvu sana. Alipiga kelele, "hasha! Nisimtende Bwana dhambi kwa kuacha kuwaombea ninyi" (1 Sam. 12:23). Tunaweza kuusikia mwangwi wa ombi la Samweli katika maneno ya Ayubu, "Laiti angemtolea mtu hoja mbele ya Mungu" (Ayubu 16:21). Ni kazi yetu kutoa hoja mbele ya Mungu (kumwomba Mungu) kwa ajili ya wanaume na wanawake wasiomjua Kristo.

`Soma 1 Yohana 5:14–16. Jambo gani hutokea tunapowaombea wengine?`

Tunapowaombea wengine, tunakuwa mfereji wa baraka za Mungu kwao. Mungu anatiririsha mto wa maji ya uzima kutoka katika kiti chake cha enzi mbinguni kupitia kwetu hadi kwao. Majeshi yote ya Shetani yanatetemeka yanaposikia sauti ya maombi ya dhati yanayofanywa kwa ajili ya wengine. Ellen G. White anaeleza nguvu ya maombi kwa maneno haya makini: "Shetani hawezi kustahimili watu wanapomwomba Mpinzani wake mwenye nguvu nyingi, kwa kuwa anaogopa na kutetemeka mbele ya nguvu na utukufu Wake. Majeshi yote ya Shetani hutetemeka yanaposikia ombi la dhati." —Testimonies for the Church, vol. 1, uk. 346. Maombi yanatuunganisha na Mungu ambaye ni Chanzo cha nguvu tunayoihitaji katika vita ya kuwaleta wanaume na wanawake waliopotea kwa Kristo."

`Soma Mathayo 18:18, 19. Aya hii ina uhusiano gani na kuwaombea wengine, na inatuhamasishaje kushirikiana na wengine kuwaombea watu wasiomjua Bwana?`