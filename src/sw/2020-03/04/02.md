---
title:  Pambano la Ulimwengu
date:  19/07/2020
---

"Linganisha Ufunuo 12:7–9, Waefeso 6:12, na 2 Wakorintho 10:4, Aya hizi zinasaidiaje katika uelewa wetu wa maombi ya kuwaombea wengine?

Biblia inaondoa pazia kati ya ulimwengu unaoonekana na ulimwengu usioonekana. Kuna pambano kati ya wema na uovu, kati ya nguvu za haki na nguvu za giza, kati ya Kristo na Shetani. Katika hili pambano la ulimwengu, Mungu anaheshimu uhuru wa mwanadamu. Haingilii utashi wala kulazimisha dhamiri ya mtu. Anamtuma Roho Wake Mtakatifu kuwashawishi wanaume na wanawake ili waukubali ukweli Wake (Yohana 16:7, 8). Malaika wanaingia pambano kuwavuta watu kwa ajili ya umilele (Ebr. 1:14). Mungu pia hupangilia matukio kwa njia ya uongozi Wake katika maisha ya watu ili kuwavuta Kwake.

Jambo ambalo Mungu hawezi kufanya ni kushinikiza dhamiri. Matumizi ya nguvu ni kinyume cha ufalme wa Mungu. Kulazimisha ni jambo lililo nje kabisa ya kanuni ya upendo, ambao ni msingi wa serikali Yake. Hii ndiyo sababu maombi ni ya maana sana. Japokuwa Mungu anafanya kila analoweza kuwafikia watu kabla hatujaomba, maombi yetu yanafungulia nguvu kubwa za Mungu. Anaheshimu uhuru wetu wa kuchagua kuwaombea wengine, na anaweza kufanya zaidi, katika nuru ya pambano kati ya wema na uovu, tukiomba kuliko tusipoomba.

"Tafakari kwa uangalifu kauli hii, Ni sehemu ya mpango wa Mungu kutupatia, kama jibu kwa maombi ya imani, kile ambacho asingetupatia ikiwa tusingemwomba." —Ellen G. White, The Great Controversy, uk. 525. Katika pambano kuu kati ya wema na uovu, maombi yanaleta tofauti. Tunapomwombea mtu asiyemjua Kristo, mifereji inafunguka na baraka za Mungu zinatiririka na kuingia katika maisha yake. Mungu anaheshimu uchaguzi wetu wa kuwaombea na anatenda kazi kwa nguvu kubwa zaidi katika maisha yao tunapowaombea.

Tunaposhughulika na somo la kuwaombea wengine, inatupasa kwa unyenyekevu kukiri kuwa hatuelewi kikamilifu utendaji wa Mungu, lakini jambo hili lisituzuie kuendelea kushiriki mibaraka ambayo maombi yanaileta kwetu na kwa wengine."

`Unafikiri ni kwa nini Mungu anatenda kwa nguvu nyingi zaidi tunapoomba kuliko tunapopuuza kuomba? Hata kama hatuelewi kikamilifu jinsi maombi yanavyofanya kazi, kwa nini agizo la Biblia la kuwaombea wengine linatusukuma kufanya hivyo?`