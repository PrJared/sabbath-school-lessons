---
title:  Mamlaka Zisizoonekana Ziko Kazini
date:  22/07/2020
---

"Maombi ya kuwaombea wengine ni silaha kuu katika vita hii kati ya wema na uovu ambayo tunaiita "pambano kuu." Ufunuo wa wazi kabisa wa pambano hili upo katika Danieli Sura ya 10. Utakumbuka kuwa nabii Yeremia alitabiri kuwa, Wayahudi wangekuwa utumwani Babeli kwa miaka sabini. Karibu na mwisho wa maisha ya Danieli, muhula huu wa kiunabii wa utumwa wa Wayahudi ulikuwa unaelekea kwisha. Danieli alitaka kujua. Aliona ushahidi mdogo sana wa kutimia kwa maneno ya Yeremia. Watu wake walikuwa bado utumwani.

Wamedi na Waajemi waliiteka Babeli, lakini bado Wayahudi walibaki utumwani. Danieli alifunga na kuomba kwa majuma matatu. Aliwaombea watu wake kwa dhati. Mwishoni mwa majuma matatu, malaika mwenye utukufu alimtokea.

`Soma Danieli 10:10â€“14. Ni lini maombi ya Danieli yalisikiwa, na ni nini kiliyazuia kwa muda?`

Hii ni aya inayovutia. Ili kuielewa kikamilifu, hebu tubainishe baadhi ya wahusika. Mkuu wa ufalme wa Uajemi ni nani? Kwa hakika siyo Koreshi. Yeye alikuwa mfame wa Dola ya Uajemi. Inaonekana kuwa usemi mkuu wa ufalme wa Uajemi unamwakilisha Shetani. Yesu alimwita mkuu wa ulimwengu huu au mtawala wa ulimwengu huu (Yohana 12:31, Yohana 14:30). Paulo alimwita mfalme wa uwezo wa anga (Efe. 2:2).

Ikiwa mkuu wa Uajemi anamwakilisha Shetani, Mikaeli ni nani? Neno Mikaeli limetumika mara tano katika Biblia (Ufu. 12:7; Yuda 9; Dan. 10:13, 21; na Dan. 12:1). Uchunguzi makini wa aya hizi hudhihirisha kuwa Mikaeli (ambalo humaanisha Nani aliye kama Mungu?) ni neno jingine linalomweleza Yesu kama Kamanda wa malaika wote akiwa katika pambano la moja kwa moja na Shetani. Kristo ni Mwana wa Mungu aliyepo milele zote, aliyekuwepo kabla ya vitu vyote vilivyoumbwa, na ni mwenye nguvu nyingi zisizoshindwa na chochote. Moja ya kazi zake kama Kamanda wa malaika wote ni kumshinda na hatimaye kumwangamiza Shetani.

Danieli 10 inaondoa pazia na kuonesha pambano hili kati ya wema na uovu. Wakati Danieli anaomba, Mikaeli, Yesu mwenye nguvu, anashuka kutoka mbinguni kurudisha nyuma majeshi ya Shetani. Ingawa hatuwezi kuona kwa macho, Yesu yuko kazini akijibu maombi yetu pia. Yeye ni Mwokozi mwenye nguvu. Yeye anasikia na kujibu maombi yetu yote."

`Unaonaje uhalisia wa pambano kuu maishani mwako? Uhalisia huu wa pambano unakusukuma kufanya uchaguzi gani?`