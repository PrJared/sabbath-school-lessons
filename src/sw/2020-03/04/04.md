---
title:  Maombi ya Paulo kwa Ajili ya Wengine
date:  21/07/2020
---

"Kuwaombea wengine ni fundisho la Biblia. Katika huduma yake yote, Paulo aliwaombea waongofu wapya katika makanisa aliyoyaanzisha kutokana na huduma yake ya uinjilisti. Paulo aliamini kuwa jambo fulani lilitokea alipoomba—jambo ambalo lisingetokea kama asingeomba. Ingawa alikuwa ametengwa na wapendwa wake, alitambua kuwa yeye na wao wangejumuika pamoja kiroho kwa kuombeana.

`Soma Waefeso 1:15–21. Katika mistari iliyoko chini, orodhesha mambo mbalimbali ambayo Paulo alimwomba Mungu kwa ajili ya Waefeso. Ni jambo gani mahsusi alimwomba Mungu awape?`

Maombi ya Paulo kwa ajili ya Waefeso ni ya msingi sana. Aliomba Mungu awape hekima na utambuzi wa kiroho, kwamba aangazie akili zao kwa ukweli wa Neno la Mungu na awape tumaini la uzima wa milele. Aliomba pia wapate uzoefu wa utendaji wenye nguvu ya Mungu katika maisha yao.

Mungu huyu ana nguvu nyingi sana, uwezo wake ni mkubwa sana, kiasi kwamba alimfufua Yesu kutoka kaburini, tukio ambalo ni msingi wa tumaini lao la uzima wa milele katika Yeye. Ombi lake linahitimishwa kwa kuwakumbusha juu ya "utajiri wa utukufu wa Kristo" na "urithi Wake." Wakristo wa Efeso walitiwa moyo sana, kwa kujua kuwa Paulo alikuwa akiwaombea na kwa kuyajua pia yale aliyokuwa akiwaombea.

`Soma Wafilipi 1:3–11 na chunguza mtazamo wa Paulo katika ombi. Ikiwa ungekuwa mshiriki wa kanisa la Wafilipi na unapokea barua kama hii kutoka kwa Paulo, ikikueleza kuwa siyo tu kwamba anakuombea lakini pia ikikueleza maudhui ya ombi lake, ungejisikiaje, na kwa nini? Ni ahadi zipi zinapatikana katika maneno yake? Wakati huohuo ni maonyo gani yanapatikana humo pia?`

Biblia ina maneno yanayoinua na yanayotia moyo sana, yenye ahadi na miito ya kujazwa upendo na maarifa na utambuzi unaotokana na kumjua Yesu ili tuweze kuwa jinsi Mungu anavyokusudia tuwe katika Yeye."