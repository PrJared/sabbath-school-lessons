---
title:  'Yesu: Mwombezi Mkuu'
date:  20/07/2020
---

`"Soma Luka 3:21, Luka 5:16, na Luka 9:18. Aya hizi zinakuambia nini kuhusu uhusiano kati ya maisha ya maombi ya Yesu na ufanisi Wake katika huduma?`

Yesu aliishi akiwa na mawasiliano ya karibu na Baba Yake wakati wote. Alipozindua huduma Yake ya Kimasihi mara tu baada ya ubatizo Wake, alimwomba Mungu ampe nguvu za kutekeleza kusudi la mbingu. Roho Mtakatifu alimwezesha kutenda mapenzi ya Baba na kutekeleza kazi iliyokuwa mbele Yake. Iwe katika kuwalisha watu elfu tano, kumponya mwenye ukoma, au kuwaponya wenye pepo, Yesu alitambua kuwa, katika vita kati ya wema na uovu, maombi ni silaha kubwa ya kurudisha nyuma majeshi ya Shetani. Maombi ni njia iliyowekwa na mbingu ya kuunganisha unyonge na udhaifu wetu na nguvu zisizokuwa na mpaka za Mungu. Ni njia ya kutuinua juu kuelekea kwa Mungu, ambaye peke Yake anaweza kubadili mioyo ya wale tunaowaombea.

`Soma Luka 22:31â€“34 na Waebrania 7:25. Ni ahadi gani Yesu alimpa Petro kumwandaa kwa ajili ya majaribu ambayo angekabiliana nayo katika siku chache zilizokuwa zinakuja? Ni ahadi gani Yesu anampa kila mmoja wetu tunapokabiliana na majaribu?`

Waongoaji roho wanaofaulu ni wanaume na wanawake waombaji. Yesu alimwombea Petro kwa jina. Alimwahidi Petro kuwa wakati wa jaribu lake kubwa, angemwombea. Shetani alielewa sana uwezo wa Petro wa kupanua ufalme wa Mungu. Alipanga kufanya kila analoweza kuharibu mvuto chanya wa Petro katika kanisa la Kikristo. Lakini katika majaribu yake yote, Yesu alikuwa akimwombea Petro, na maombi ya Yesu yalijibiwa. Ni ukweli unaosisimua kiasi gani kujua kuwa Mwokozi anatuombea pia. Anatualika tushirikiane Naye katika kazi hii ya kuwaombea na kuwainua wengine kwa jina mbele ya kiti Chake cha enzi.

Kudumu kwetu katika maombi ni kukiri kuwa tunatambua utegemezi wetu kamili kwa Mungu tunapomwendea mtu tunayemwombea."

`Unamwombea nani kwa sasa? Kwa nini ni muhimu sana kutokukata tamaa, hata kama hali inaonekana kuwa ngumu sana?`