---
title:  Vikundi Vidogo katika Maandiko
date:  31/08/2020
---

"Biblia ina mifano mingi ya vikundi vidogo vya watu wakiomba pamoja, wakijumuika pamoja, wakitiana shime, na wakimtumikia Kristo pamoja. Vikundi hivi viliwapa watu wa Mungu fursa ya kugawana majukumu na kutumia kikamilifu karama zao mbalimbali. Maana yake ni kwamba, vikundi vidogo vinaweza kutoa fursa kwa Bwana kututumia kila mmoja wetu kikamilifu.

`Soma Kutoka 18:21–25. Ni ushauri gani wenye hekima ya Mungu ambao, Yethro, baba mkwe wa Musa, aliutoa uliomsaidia sana Musa? Kwa nini mpango huu ulikuwa muhimu sana?`

Kila mtu katika kambi ya Israeli alikuwa sehemu ya kikundi kidogo cha watu kumi, kilichoongozwa na mtu mmoja mcha Mungu. Vikundi hivi vilikuwa mahali pa kutatulia matatizo, lakini vilikuwa na makusudi makubwa zaidi ya hayo. Vilikuwa mahali pa kujumuikia na ambapo matatizo ya watu yaliweza kuzuiliwa na maisha yao ya kiroho kulelewa. Vilikuwa mahali ambapo njozi na mipango ya Mungu kwa ajili ya Israeli iliweza kufundishiwa.

Katika makundi kama haya, watu waliweza kujenga mahusiano thabiti na yanayojali na ambayo yaliweza kuwasaidia wahusika wote kutanzua matatizo yao mbalimbali yaliyowakabili. Hakuna swali—wakati ule kama ilivyo leo, watu walihangaishwa na mambo ambayo wengine wangeweza kuwasaidia. Vikundi vidogo hutoa fursa ya kuwa na jumuia yenye upendo, inayojali, ukuaji wa kiroho, na utanzuaji wa matatizo.

Ni jambo linalosisimua kuwa wabobezi wa vikundi vidogo hutuambia kuwa ukubwa unaofaa wa kikundi kidogo ni kati ya watu sita mpaka kumi na mbili. Huu ni ukubwa ambao ni sawa na ule ambao Musa na Yesu waliutumia katika kuunda vikundi vyao.

`Soma Luka 6:12, 13; Mathayo 10:1; na Marko 3:13–15. Makusudi mawili ya kuwaita wanafunzi na kuwachagua wawe sehemu ya kikundi chake cha huduma ni yapi?`

Kusudi la Yesu la kuwaita wanafunzi lilikuwa kuwaandaa kiroho na kiutendaji kwa ajili ya utume kwa ulimwengu. Kwa kujumuika Naye, wangekua katika neema. Katika muktadha wa mikutano yao katika vikundi vidogo vidogo, waliweza kujifunza jinsi ya kuhudumu kwa ufanisi, walipomwona Yesu akihudumia mahitaji ya watu waliomzunguka, walijifunza kwa kuangalia jinsi ya kutumia karama zao. Kusudi la vikundi vidogo vya Yesu lilikuwa malezi ya kiroho na uinjilisti."

`Fikiria kuhusu wakati ulipojihusisha na kikundi kidogo cha watu, bila kujali mazingira yalikuwaje, waliojaliana na waliofanya kazi kukamilisha lengo lao la pamoja. Ulijifunza nini kutokana na kikundi hicho ambacho kinaweza kukusaidia kuelewa thamani ya vikundi vidogo katika muktadha wa imani yetu?`