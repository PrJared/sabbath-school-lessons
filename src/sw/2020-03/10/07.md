---
title:  Jifunze Zaidi
date:  04/09/2020
---

"Miaka mingi iliyopita kanisa dogo huko Ulaya lililokuwa nje ya moja ya miji mikuu ya bara hilo liliamua kufanya jambo kubwa kwa ajili ya Bwana. Kanisa lilikuwa limedumaa. Hakuna mtu aliyebatizwa kwa miaka mingi. Ikiwa hali ile ingeendelea, kanisa lilikuwa na uwezekano mdogo sana wa kuendelea kuwepo. Mchungaji na baraza lake waliomba kwa bidii na walitafakari kwa uangalifu kuhusu jambo la kufanya.

Baada ya kujifunza katika Agano Jipya, waliamua kuanzisha huduma ya vikundi vidogo. Washiriki walei tisa katika kanisa lile walishika njozi. Walijitolea kuomba pamoja na kujifunza jinsi ya kuanzisha huduma imara ya vikundi vidogo. Mara moja waliamua kuifanya kila moja ya nyumba yao kuwa kituo cha uinjilisti. Vikundi vilijifunza kutumia karama zao kwa njia mbalimbali. Walizindua huduma ya maombi na ukarimu. Walijenga urafiki kati yao na jamii iliyowazunguka. Walitoka nje kufanya matendo ya ukarimu kwa familia zao, marafiki, na Waadventista waliorudi nyuma. Viongozi wa vikundi vidogo walianzisha masomo ya Biblia katika nyumba tisa wakiwa na wageni arubaini waliohudhuria. Roho Mtakatifu alitenda mambo yaliyowashangaza wote. Hatimaye watu kumi na saba kati ya watu arobaini walibatizwa.

Ushuhuda wa kile kikundi kidogo cha kanisa lililokuwa limedumaa ni kuwa vikundi vidogo vinaweza kuleta mabadiliko makubwa sana. Ni moja ya njia za Mungu za kuwahusisha washiriki wengi wa kanisa katika utume wa kanisa."

**Masawali ya Kujadili**

`1. Darasani, jadilini zaidi vipengele muhimu katika kila kikundi kidogo kama ilivyoelezwa katika fundisho la Alhamisi. Ni shughuli gani zaidi kikundi kidogo kinaweza kujishughulisha nazo? Ni kwa njia zipi kikundi kidogo kinaweza kuwasaidia watu walio na karama maalum waweze hasa kuzitumia karama hizo kuliko hapo awali?`

`2. Kwa nini ni muhimu kwa vikundi vidogo vidogo kuelekeza daima nguvu zao katika uinjilisti na utume kwa walio nje ya kanisa? Maana yake ni kwamba, haidhuru ni kwa kiasi gani kikundi kinaweza kuwalisha na kuwawezesha washiriki wake, kwa nini shughuli ya kueneza injili lazima ibaki kuwa kiini cha kusudi la kuwepo kwake? Kwa nini, pia, kikundi kidogo ni lazima kibaki kimeshikamana na kanisa mahalia? Kwa nini jambo hilo ni muhimu sana?`

`3. Je, umewahi kuwa sehemu ya au kusikia habari za kikundi kidogo ambacho hakikufanya kazi kwa ufanisi na hatimaye kilikufa? Jadilini sababu zinazoweza kupelekea jambo hili kutokea.`

`4. Fikiria juu ya kisa kilichoelezwa hapo juu kuhusu kile kilichotokea huko Ulaya kuhusiana na huduma ya kikundi kidogo. Unafikiri kilifaulu sana kwa sababu gani? Ni mambo gani waliyafanya, ambayo kwa namna nyingi, yalikuwa rahisi lakini yenye ufanisi sana? Kwa nini, pia, kuna uwezekano kuwa kufanya kazi katika mazingira salama zaidi ya nyumbani, kuliko kanisani, kunaweza kuwa njia bora zaidi ya kuanza uinjilisti kwa majirani au jamii?`