---
title:  'Vikundi Vidogo: Wazo la Mungu Kwanza'
date:  30/08/2020
---

`"Soma Mwanzo 1:1, 2, 26; Waebrania 1:1, 2; na Waefeso 3:8, 9. Aya hizi zinafunuaje umoja wa Uungu?`

Baba, Mwana, na Roho Mtakatifu walishiriki pamoja katika Uumbaji. Kila nafsi ilikuwa na kazi tofauti lakini walifanya pamoja katika muungano usiogawanyika. Baba alikuwa Msanifu Mkuu, Mbunifu Mkuu. Alitekeleza mipango ya Uumbaji kwa njia ya Yesu, kama wakala katika Uumbaji pamoja na nguvu ya Roho Mtakatifu. Tendo hilo la Kimungu liko nje ya uelewa wetu kabisa. Tunachoweza kuelewa, kwa wazi, pia, siyo tu uhalisia wa ulimwengu ulioumbwa na vitu vyote vilimo, bali kuwa Mungu Mwenyewe ndiye aliyeviumba vyote (tazama Rum. 1:18–20).

Vikundi vidogo vilikuwa wazo la Mungu kwanza. Japokuwa inatupasa kuwa waangalifu tunapolinganisha mambo mbalimbali ya siri za Mungu, hebu tutumie mlinganisho mmoja kwa uangalifu na tuseme kuwa Baba, Mwana, na Roho Mtakatifu waliunda "kikundi kidogo" cha kwanza katika historia ya wokovu. Walishiriki pamoja katika uumbaji wa wanadamu na katika ukombozi wa wanadamu baada ya Anguko.

Linganisha Yohana 10:17, 18 na Warumi 8:11; na 1 Wakorintho 15:15. Ufufuo wa Kristo unadhihirishaje umoja wa Baba, Mwana, na Roho Mtakatifu katika mpango wa wokovu?

Baba, Mwana, na Roho Mtakatifu wameunganika katika "kikundi kidogo" wakiwa na kusudi moja tu la kuwakomboa wanadamu. "Mpango wa wokovu ulibuniwa na Mungu tangu milele na milele." —Ellen G. White, Fundamentals of Christian Education, uk. 186. Hakuna jambo muhimu zaidi kwa Mungu kuliko kuwaokoa watu wengi zaidi kwa kadiri iwezekanavyo(1 Tim. 2:4, 2 Pet. 3:9). Vikundi vidogo vinaweza kuwa na makusudi kadhaa tutakayojifunza katika somo la juma hili, lakini kusudi linalotawala makusudi yote ni kuelekeza nguvu zetu katika kuwaleta watu waliopotea kwa Yesu. Maana yake ni kwamba, kwa kufanya kazi katika Vikundi vidogo, hatujisaidii wenyewe peke yake, bali tunawasaidia wengine pia. Maana yake ni kwamba, lengo la juu kabisa la kikundi chetu kidogo linapaswa kuwa uongoaji wa roho."

`Tafakari juu ya siri ya umoja wa Mungu wetu. Ni vigumu kuuelewa, au siyo? Lakini, tunaweza kuamini, na kutumaini, kile tusichokielewa kikamilifu, ni sawa? Kwa nini ni muhimu kwa Wakristo kuzingatia kanuni hii katika suala la imani?`