---
title:  Vikundi Vidogo vya Agano Jipya
date:  02/09/2020
---

"Kanisa la Agano Jipya lilikuwa na mlipuko wa ukuaji. Katika miaka michache sana lilikua kutoka kundi dogo la waumini na kufikia makumi ya maelfu ya waabudu. Kulikuwa na sababu nyingi zilizochangia ongezeko hili la waumini na ukuaji wa haraka na wa ajabu. Huduma ya Yesu ilipanda mbegu ya injili na iliandaa maelfu ya watu kukubali mahubiri ya wanafunzi.

Baada ya kupaa kwa Kristo, Roho Mtakatifu alishuka kwa nguvu siku ya Pentekoste juu ya wanafunzi waliokuwa wakiomba kwa imani. Moja ya mambo yaliyochangia katika ukuaji wa haraka wa kanisa la Agano Jipya ilikuwa muundo wao wa kimfumo wa vikundi vidogo. Vikundi vidogo vilileta mabadiliko.

`Soma Matendo 18:1–5 na Matendo 20:1–4. Unafikiri ni kwa nini Luka aliorodhesha baadhi ya majina ya wale ambao Paulo alifanya kazi pamoja nao kwa karibu?`

Ni jambo linalosisimua kugundua kuwa Luka alitaja baadhi ya majina ya wale ambao Paulo alifanya kazi nao. Kwa Luka kila mmoja wao alikuwa muhimu. Aliwajua kwa majina. Walipeana shime kila mmoja na mwenzake katika huduma yao ya uinjilisti. Ingawa idadi ya majina aliyoitaja ni ndogo, bado inasaidia kuthibitisha hoja juu ya umuhimu wa kufanya kazi kwa karibu na watu wengine, hata kama ni wachache.

Kila mmoja wao hakika alikuwa na karama zilizokuwa tofauti na zile ambazo wengine walikuwa nazo. Walitoka katika mazingira na utamaduni tofauti. Namna zao za kuangalia mambo hazikufanana siku zote, lakini kila mmoja wao alikuwa na mchango wa thamani kwa kazi ya Kristo. Tofauti za karama zao, mazingira yao, na uzoefu wao vilichangia katika ukuaji wa kanisa. Kila mmoja wao alichangia katika utume wa Kristo kutoka katika utajiri wa mazingira waliyotoka na uzoefu binafsi wa kuwa na Yesu.

`Linganisha Matedo 16:11–15, 40; na Matendo 12: 11, 12. Ni wito gani Lidia alimpa Paulo mara tu baada ya kuongoka kwake? Wote wawili Paulo na Petro walienda wapi baada ya kutolewa gerezani?`

Waumini wa Agano Jipya walikutana mara kwa mara katika nyumba. Nyumba za Wakristo ziligeuzwa kuwa vituo vya mvuto na kiini cha huduma ya vikundi vidogo."

`Umewahi kufikiria kuhusu kuanzisha huduma ya kikundi kidogo katika nyumba yako au kujiunga na rafiki kuanzisha huduma ya kikundi kidogo katika nyumba yake? Ikiwa wewe tayari ni sehemu ya huduma ya kikundi kidogo, fikiria unachoweza kuliambia darasa lako la Shule ya Sabato juma hili kuhusu faida zake.`