---
title:  Jinsi ya Kushiriki kwa Furaha
date:  29/08/2020
---

### Somo la Juma Hili
Mwa 1:1, 2, 26, Kut 18:21–25; 1 Kor. 12:12–25; Matendo 16:11–15, 40; Matendo 4:31, Matendo 12:12.

> <p>Fungu la Kukariri</p>
> "Ndipo alipowaambia wanafunzi wake, Mavuno ni mengi, lakini watenda kazi ni wachache. Basi mwombeni Bwana wa mavuno, apeleke watenda kazi katika mavuno yake" (Mathayo 9:37, 38).

"Mtu mmoja aliwahi kusema, "Kuna nguvu katika kuwa wengi." Kwa namna fulani, usemi huo ni kweli. Umewahi kugundua kuwa unajisikia kuhamasika zaidi kufanya mazoezi ikiwa unayafanya pamoja na kundi la watu kuliko ukiwa unayafanya kila siku peke yako? Watu wengi hujiunga na klabu za afya, michezo, na vituo vya mazoezi kwa sababu wanaamini kuwa watafanya mazoezi zaidi na kuyafurahia zaidi ikiwa watayafanya wakiwa na watu wengine. Katika jinsi hiyo hiyo, Mungu ametuumba ili tuwe na ushirika. Sisi ni viumbe tunaohitaji ushirikiano wa kijamii, na kama ilivyo katika mazoezi ndivyo ilivyo katika mambo mengi ya maisha: tunafanikiwa zaidi tukifanya kazi pamoja kama mfumo wa kijamii. Jambo hili ni la muhimu zaidi hususani katika mambo ya kiroho.

Kote katika Biblia, vikundi vidogo vidogo vinaoneshwa kuwa ni moja ya mbinu za Mungu za kuimarisha imani yetu, kuongeza ujuzi wetu wa Neno Lake, kuboresha zaidi maisha yetu ya maombi, na kutujengea uwezo wa kushuhudia. Baba, Mwana, na Roho Mtakatifu walishiriki katika huduma ya kikundi vidogo. Musa alikuwa kiongozi wa kikundi kidogo. Yesu alianzisha kikundi Chake kidogo cha wanafunzi, na mtume Paulo alitembelea ulimwengu wa Kirumi akiwa na kikundi chake kidogo cha wainjilisti wenzake.

Katika fundisho la juma hili, tutachunguza msingi wa kibiblia wa vikundi vidogo, na utagundua jinsi ya kushiriki kwa furaha katika vikundi hivyo."