---
title:  Uwezo wa Vikundi Vidogo
date:  03/09/2020
---

"Vikundi Vidogo ni njia ambazo Mungu anazitumia kulikuza kanisa Lake. Ni "bandari salama" ya watu kusemea matatizo yao na kujadili masuala yanayowahusu wote. Vikundi Vidogo vinatoa fursa kwa ajili ya ukuaji kiroho katika muktadha wa mahusiano ya wanaojali. Watu wengi wasiokuwa Wakristo mwanzoni wanajisikia vizuri kushiriki katika mkutano wa kikundi kidogo unaofanyikia katika nyumba kuliko kuhudhuria huduma ya ibada ya kawaida ya kanisani kwa mara ya kwanza.

`Soma Matendo 4:31, Matendo 12:12, na Matendo 20:17–19, 27–32. Orodhesha vipengele vyote mbalimbali katika vikundi hivi vya Agano Jipya. vikundi hivi vilijishughulisha na nini?`

Wakristo wa awali walikutana pamoja ili kuwaombea wengine, kuombea mambo yaliyowahusu kama kikundi, kujumuika pamoja na kutiana shime, kujifunza Neno la Mungu, kila mmoja kuwezeshwa ili kutoa huduma, kusaidia katika ulinzi dhidi ya walimu wa uongo, na kushirikiana pamoja katika shughuli za uinjilisti. Vikundi Vidogo vinasaidia sana. Watu wanaunganisha karama zao katika huduma, watu wanaelekeza nguvu zao kudai nguvu ya Roho Mtakatifu, ni silaha yenye nguvu katika mikono ya Bwana.

`Soma Mathayo 9:37, 38. Yesu anasema nini kuhusu mavuno, na ufumbuzi wa tatizo hili ni nini?`

Wanafunzi waliona uwezekano mdogo sana wa maendeleo ya injili, lakini Yesu aliona fursa kubwa sana. Aliwaeleza habari njema kuwa "Mavuno ni mengi" halafu alieleza tatizo: "watenda kazi ni wachache" (Mathayo. 9:37). Suluhisho la Kristo lilikuwa kumwomba Bwana wa mavuno, apeleke watenda kazi katika mavuno yake (Mathayo. 9:38). Vikundi Vidogo ni jibu kwa maombi ya Kristo na vinaongeza kwa kasi idadi ya watenda kazi kwa ajili ya mavuno ya Kristo.

Kazi ya vikundi vidogo vyenye ufanisi ni ushuhudiaji na huduma. Huduma ya vikundi vidogo inakufa haraka hatimaye ikiwa vinaelekeza nguvu zake ndani badala ya nje. Ikiwa kikundi kidogo kitaelekeza nguvu zake kujihudumia chenyewe tu na kuwa kikundi cha mijadala, kitashindwa kutekeleza kusudi lake na kupoteza sababu yake ya msingi ya kuwepo kwake. Vikundi vidogo vinaundwa ili kuwaongoza watu kwa Yesu,kukuza imani yao kwa Yesu, na kuwawezesha kumshuhudia Yesu."

`Je, inawezekana kuwa Mungu anakuita ili uanzishe kikundi kidogo katika nyumba yako? Kwa nini usiombee kile ambacho Mungu anakuonesha ili ukifanye? Unaweza kuwa karibu sana na kile ambacho ni cha manufaa sana kiroho maishani.`