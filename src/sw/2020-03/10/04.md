---
title:  Kupangwa kwa Ajili ya Huduma
date:  01/09/2020
---

`"Soma 1 Wakorintho 12:12–25. Ni kwa jinsi gani mwili wa mwanadamu ni kielelezo kizuri cha kufanya kazi pamoja kwa upatanifu katika vikundi vidogo?`

Paulo anafunua siyo tu umuhimu wa karama za roho katika maisha ya kanisa, anapendekeza muundo pia wa jinsi linavyopaswa kupangwa. Anajadili karama za roho katika muktadha wa mwili wa Kristo na jinsi unavyofanya kazi

Masomo ya anatomi na fiziolojia hudhihirisha kuwa viungo vya mwili vimepangwa katika mifumo mbalimbali yenye uhusiano. Kwa mfano, mfumo wa umeng'enyaji wa chakula, mfumo wa moyo na mishipa ya damu, mfumo wa upumuaji wa hewa, na mfumo wa mifupa ni baadhi tu ya mifumo tata ya viungo vya mwili. Karama za roho zinafanana na sehemu mbalimbali za mwili. Zinafanya kazi vizuri zaidi wakati zinapokuwa zimepangwa katika mifumo au makundi. Hakika, mara nyingi haziwezi kufanya kazi kila mmoja peke yake. Miili yetu siyo lundo la viungo vilivyotengana vilivyo huru kutenda kazi zao kila kimoja peke yake bila mshikamano na vingine. Kila kazi ya mwili imepangwa katika mfumo uliosukwa pamoja ambao unafanya kazi kufikia goli la pamoja.

Yote haya huelezea mazingira ambayo tunaweza kutumia karama zetu za kiroho kikamilifu. Ni rahisi kukatishwa tamaa tunapofanya kazi peke yetu, lakini tunapokuwa sehemu ya kikundi kidogo tukiwa na watu wenye maslahi na matarajio yanayofanana na yetu, tunajisikia kuwa juhudi zetu zinaweza kuunganishwa zaidi na kuongezwa nguvu zaidi na juhudi za wengine. Vikundi vidogo huandaa mazingira mazuri zaidi ya kufanyia mazoezi ya karama zetu za kiroho na zinaweza kuwa moyo wa huduma ya uinjilisti wa kanisa mahalia.

Ellen G. White alisisitiza juu ya thamani ya vikundi vidogo kwa maneno haya: "Uundaji wa vikundi vidogo kama msingi wa juhudi za Kikristo umewasilishwa kwangu na Yule asiyeweza kukosea. Ikiwa kuna idadi kubwa katika kanisa, hebu Washiriki wapangwe katika vikundi vidogo, washughulikie siyo tu washiriki wa kanisa, bali pia wasioamini. Ikiwa katika eneo moja kuna washiriki wawili au watatu tu Wanaoujua ukweli, hebu wajipange wenyewe kuwa kundi la watenda kazi; Hebu wadumishe kifungo chao cha umoja wao, Wakijikusanya pamoja kwa upendo na umoja, wakipeana shime wao kwa wao kusonga mbele, kila mmoja akipata ujasiri na nguvu kutokana na msaada wa wengine." —Testimonies for the Church, vol. 7, uk. 21, 22.

Huduma ya Vikundi vidogo imeagizwa na Mungu kuwezesha kila mshiriki wa kanisa kukua kiroho, kupata joto la jumuia, na kutumia karama alizopewa na Mungu katika huduma."

`Tafakari juu ya kauli ya Ellen G. White hapo juu. Ichambue mstari kwa mstari. Ushauri huu kutoka kwa Mungu unawezaje kutekelezwa katika kanisa lako?`