---
title:  Kumtangaza Kristo Aliyefufuka
date:  06/07/2020
---

"Ilikuwa alfajiri siku ya Jumapili Mariamu wawili walipokimbia kuelekea mahali lilipokuwa kaburi la Kristo. Hawakwenda kwa Yesu kumwomba kitu chochote. Mtu aliyekufa angeweza kuwapa nini? Mara ya mwisho walipomwona, mwili Wake ulikuwa umelowa damu, ulikuwa umechubuliwa, na ulikuwa umevunjika. Mandhari za msalaba zilikuwa zimenata sana katika akili zao. Sasa walikuwa tu wanatekeleza wajibu wao. Kwa huzuni, walienda kaburini kuupaka mwili Wake manukato. Vivuli vya huzuni na kuvunjika moyo vilighubika maisha yao na giza nene la kukata tamaa lilikuwa limewafunika. Kulikuwa na mashaka na tumaini haba juu ya siku za usoni.

Walipofika kaburini, walishtuka kulikuta kaburi likiwa tupu. Mathayo ameandika matukio ya asubuhi ile ya ufufuo kwa kutumia maneno haya: "Lakini malaika akajibu, akawaambia wale wanawake, Msiogope ninyi; kwa maana najua ya kuwa mnamtafuta Yesu aliyesulubiwa. Hayupo hapa; kwani amefufuka…" (Mathayo 28:5, 6).

Sasa wanawake hawa walijawa na furaha. Mawingu mazito ya huzuni zao yaliyeyushwa na mwangaza wa jua la asubuhi ya ufufuo. Usiku wao wa huzuni ulikoma. Tabasamu la furaha lilipamba nyuso zao, na nyimbo za shangwe zilichukua nafasi ya machozi ya majonzi.

`Soma Marko 16:1–11. Mariamu alifanya nini alipogundua kuwa Kristo alikuwa amefufuka kutoka katika wafu?`

Baada ya Mariamu kukutana na Kristo aliyefufuka, alikimbia kwenda kutangaza habari hizo. Habari njema ni ya kutangazwa, na asingekaa kimya. Kristo alikuwa hai! Kaburi lake lilikuwa tupu, na ulimwengu lazima ujue hilo. Baada ya kukutana na Kristo aliyefufuka katika barabara kuu ya maisha, sisi pia, inatupasa kukimbia kwenda kusimulia kisa, kwani habari njema ni ya kutangazwa.

Ni jambo la kushangaza, pia, kuwa licha ya nyakati zote alizowaambia kile ambacho kingetokea, kuwa angeuawa na halafu kufufuka, wanafunzi—wale ambao Yesu aliwachagua rasmi—walikataa kuuamini ushuhuda wa Mariamu. "Walakini hao waliposikia kama yu hai, naye amemwona, hawakusadiki" (Marko 16:11). Hivyo basi, ikiwa hata wanafunzi wa Yesu mwenyewe hawakusadiki mara moja, hali kadhalika, sisi pia hatupaswi kushangaa watu wanapokataa kuyaamini maneno yetu mara moja."

`Ni lini mara ya mwisho ushuhuda wako. ulipokataliwa? Je, ulifanyaje, na ni jambo gani ulijifunza kutokana na uzoefu huo?`