---
title:  Nguvu ya Ushuhuda Binafsi
date:  09/07/2020
---

"Hebu tumwangalie tena Paulo mbele ya Agripa. Paulo anasimama mbele ya mtu huyu, mfalme wa mwisho katika mlolongo wa wafalme wa Kiyahudi, Wamakabayo, na wa nyumba ya Herode. Agripa alijiita Myahudi kwa nje, lakini moyoni alikuwa Mrumi. (Tazama The SDA Bible Commentary, vol. 6, uk. 436.) Mtume ambaye alikuwa amezeeka, akiwa amechoshwa na safari za kimishenari na makovu ya vita katika pambano la wema na uovu, alisimama pale, moyo wake ukiwa umejaa upendo wa Mungu na uso wake ukiwa unaakisi wema wa Mungu. Pamoja na mambo yote yaliyotokea katika maisha yake, pamoja na mateso na mambo magumu yaliyokuwa yamempata, aliweza kutangaza kuwa Mungu ni mwema.

Agripa alikuwa mtu asiyemwamini mtu yeyote, mwenye mashaka, mwenye moyo mgumu, na asiyejali mfumo wowote wa maadili. Kinyume chake, Paulo alijawa na imani, alijiweka wakfu kikamilifu kuutii ukweli, na alikuwa na msimamo usioyumba katika kutetea haki. Tofauti kati ya watu hawa wawili ilikuwa dhahiri kuliko kawaida. Katika shauri hili, Paulo aliomba kupewa nafasi ya kusema na Agripa alimpa ruhusa ya kusema.

`Soma Matendo 26:1–32. Paulo alimshuhudiaje Agripa? Tunaweza kujifunza nini kutokana na maneno yake?`

Upole hufungua mioyo ambapo ukali huifunga. Paulo anamwonesha Agripa upole wa ajabu hapa. "Anamwita mtu anayejua sana desturi na maswali yote waliyo nayo Wayahudi" (Matendo 26. 3). Ndipo anaanza kusimulia kisa cha uongofu wake.

`Soma kisa cha uongofu wa Paulo katika Matendo 26:12–18 na ndipo uangalie jinsi kilivyomgusa Agripa katika Matendo 26:26–28. Je unadhani kwanini Agripa alikuwa na mwitiko wa jinsi ile? Jambo gani lilimgusa katika ushuhuda wa Paulo?`

Ushuhuda wa Paulo wa jinsi Yesu alivyobadili maisha yake ulimgusa sana mfalme asiyemjua Mungu. Hakuna ushuhuda wenye nguvu kuzidi wa maisha yaliyobadilika. Ushuhuda wa maisha yaliyoongoka kikamilifu yana mvuto wa ajabu kwa wengine. Hata wafalme wasiomjua Mungu wanaguswa na maisha yaliyobadilishwa kwa neema. Hata kama hatuna kisa cha ajabu kama cha Paulo, inatupasa wote tuweze kuwaambia wengine kuhusu maana ya kumjua Yesu na maana ya kukombolewa kwa damu Yake."