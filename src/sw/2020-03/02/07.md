---
title:  Jifunze Zaidi
date:  10/07/2020
---

"Soma Ellen G. White, "Almost Thou Persuadest Me" uk. 433–438, katika The Acts of the Apostles.

Kiini cha maisha ya Kikristo ni uhusiano na Yesu ambao una mibaraka tele kiasi kwamba tunakuwa na shauku ya kuutangaza. Mafundisho sahihi yana umuhimu wake, lakini hayawezi kuchukua nafasi ya maisha yaliyobadilishwa na neema na upendo wa Mungu.

Ellen G. White anafafanua jambo hili vizuri anaposema: "Mwokozi alijua kuwa hakuna hoja, hata kama ina mantiki, ambayo ingeweza kuyeyusha mioyo migumu au kupenya gamba gumu la ufisadi na ubinafsi. Alijua kuwa wanafunzi walipaswa kupokea uwezo kutoka mbinguni; kwamba injili ingeweza kupelekwa kwa ufanisi ikiwa tu ingehubiriwa na mioyo iliyojazwa furaha na midomo iliyopewa ufasaha kwa njia ya kumjua kikamilifu Yeye aliye njia, kweli, na uzima." —The Acts of the Apostles, uk. 31. Katika kitabu The Desire of Ages, anaongeza wazo hili lenye nguvu: "Upendo wa ajabu wa Kristo unayeyusha na kutiisha mioyo, wakati kurudia rudia tu mafundisho makuu hakuleti badiliko lolote." —uk. 826.

Kuna wale walio na wazo kuwa kutoa ushuhuda wao binafsi ni kujaribu kuwashawishi wengine waukubali ukweli ambao wameugundua katika Neno la Mungu. Ingawa ni muhimu kwa wakati mwafaka kuwaeleza wengine ukweli wa Neno la Mungu, ushuhuda wetu binafsi unahusu zaidi uhuru dhidi ya hatia, amani, rehema, msamaha, nguvu, tumaini, na furaha tunayoipata kutokana na zawadi ya uzima wa milele inayotolewa na Yesu bure."

**Masawali ya Kujadili**

`1. Unafikiri ni kwa nini ushuhuda wetu binafsi una nguvu nyingi za kuwashawishi wengine? Kwa jinsi gani shuhuda za wengine zimebadilisha uzoefu wako binafsi?`

`2. Darasani, jadilini jibu la swali la mwisho wa fundisho la siku ya Jumatano. Kwa nini uzoefu wetu wa kila siku na Bwana ni wa muhimu sana, siyo tu kwa ajili ya ushuhudiaji wetu, bali pia kwa ajili ya imani yetu binafsi?`

`3. Ni hakika kuwa ushuhuda wenye nguvu unaongeza ufanisi katika ushuhudiaji. Wakati huo huo, kwa nini maisha matakatifu ni sehemu muhimu ya ushuhudiaji wetu?`

`4. Toa ushuhuda wako darasani. Kumbuka kuwa unaeleza kile ambacho Kristo amekutendea na kile ambacho Yeye anamaanisha katika maisha yako. Yesu ameleta jambo gani la ziada katika maisha yako?`