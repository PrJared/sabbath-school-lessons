---
title:  Maisha yaliyobadilika Hubadilisha
date:  07/07/2020
---

""Basi walipoona ujasiri wa Petro na Yohana, na kuwajua ya kuwa ni watu wasio na elimu, wasio na maarifa, wakastaajabu, wakawatambua ya kwamba walikuwa pamoja na Yesu" (Matendo 4:13).

Kanisa la Agano Jipya lilikua kwa kasi kubwa. Watu 3,000 walibatizwa siku ya Pentekoste (Matendo 2:41). Maelfu kadhaa ya watu waliingia kanisani majuma machache yaliyofuata (Matendo 4:4). Muda mfupi baadaye wenye mamlaka waligundua kilichokuwa kimetokea. Hawa waumini wa Agano Jipya walikuwa pamoja na Yesu. Maisha yao yalikuwa yamebadilika. Walikuwa wamebadilishwa na neema Yake, na wasingeweza kukaa kimya.

`Soma Matendo 4:1–20. Kitu gani kilitokea hapa? Ni kitu gani kilitokea wakati wenye mamlaka walipojaribu kuwanyamazisha Petro na Yohana? Wao walijibuje?`

Waumini hawa walikuwa wapya katika Kristo, na iliwapasa kusimulia kisa chao. Petro, mvuvi aliyekuwa mwongeaji sana, alikuwa amebadilishwa na neema ya Mungu. Yakobo na Yohana, wana wa ngurumo waliokuwa wepesi wa hasira, walikuwa wamebadilishwa na neema ya Mungu. Tomaso mwenye mashaka alikuwa amebadilishwa na neema ya Mungu. Wanafunzi na washiriki wa kanisa la awali kila mmoja wao alikuwa na kisa chake cha kusimulia, na wasingeweza kukaa kimya. Tafakari maneno haya yenye nguvu ya Ellen G. White katika kitabu Steps to Christ: "Mara tu mtu anapokuja kwa Kristo inajengeka ndani ya moyo wake shauku ya kuwajulisha wengine habari za Yesu aliye rafiki yake wa thamani; ukweli unaookoa na unaotakasa hauwezi kufungiwa ndani ya moyo wake." —uk. 78.

Angalia, pia, kile viongozi wa kidini walichosema katika Matendo 4:16. Walikiri wazi wazi kuhusu uhalisia wa muujiza uliokuwa umetendeka—mtu aliyeponywa alikuwa amesimama mbele yao. Licha ya haya yote, walikataa kubadili mtazamo wao. Na bado, licha ya ujeuri huu wa wazi, Petro na Yohana hawakuwa tayari kusitisha ushuhudiaji wao."

`Kuna uhusiano gani kati ya kumjua Kristo na kumtangaza Kristo? Kwa nini kumjua Kristo binafsi ni muhimu sana ili kuweza kushuhudia habari Zake?`