---
title:  Kueleza Uzoefu Wetu
date:  08/07/2020
---

"Katika Matendo 26, tunamwona mtume Paulo akiwa amesimama kama mfungwa mbele ya Mfalme Agripa. Hapa, akiongea na mfalme moja kwa moja, Paulo alieleza ushuhuda wake binafsi kuhusu maisha yake siyo tu kama mtesaji wa wafuasi wa Yesu; bali pia, kuhusu maisha yake baada ya kuongoka, maisha yake kama shahidi wa Yesu na shahidi wa ahadi ya ufufuo wa wafu (Matendo 26: 8).

Wakati Paulo alipoongoka katika barabara ya Dameski, Bwana wetu alizungumza naye na kumwambia, "Nimekutokea kwa sababu hii, nikuweke wewe uwe mtumishi na shahidi wa mambo haya uliyoyaona, na wa mambo ambayo katika hayo nitajidhihirisha kwako" (Matendo 26:16). Kueleza imani yetu ni uzoefu ulio hai wakati wote. Ni kusimulia kisa kinachohusu kile ambacho Kristo alitutendea katika wakati uliopita, kile ambacho anakitenda katika maisha yetu leo, na kile ambacho atatutendea wakati ujao.

Ushuhudiaji hautuhusu sisi. Unamhusu Yeye daima. Yeye ni Mungu anayesamehe uovu wetu, anayeponya magonjwa yetu, anayetuvika kwa ukarimu wa upendo, na anayetupatia mambo mema (Zaburi 103:3–5). Kushuhudia ni kusimulia kisa chetu cha neema Yake ya ajabu. Ni ushuhuda wa kukutana kwetu binafsi na Mungu huyu mwenye neema ya ajabu.

`Soma 1 Yohana 1:1–3 na ulinganishe na Wagalatia 2:20. Ni mambo gani unaona yanafanana? Uzoefu wa Yohana unafananaje na wa Paulo?`

Ingawa Yohana na Paulo walikuwa na maisha yenye uzoefu tofauti, wote wawili walikutana binafsi na Yesu. Uzoefu wao na Yesu haukuwa wa wakati fulani wa zamani na ambao baadaye ulikoma. Ulikuwa uzoefu endelevu, wa kila siku wa kufurahi katika upendo Wake na kutembea katika nuru ya ukweli Wake.

Je, uongofu ni jambo la wakati uliopita peke yake? Tazama maneno ya Ellen White kuhusu wale wanaofikiri uongofu wao wa zamani peke yake ndio wa maana: "Kana kwamba, ikiwa walielewa jambo fulani kuhusu dini mara moja, hawakuhitaji kuongoka kila siku; lakini inatupasa kila mmoja wetu kuongoka kila siku." —Manuscript Releases, vol. 4, uk. 46."

`Bila kujali uzoefu wako wa wakati uliopita ulikuwaje, hata kama ulikuwa wenye nguvu na wa kushangaza kiasi gani, kwa nini ni muhimu kuwa na uhusiano na Bwana kila siku, kuhisi uhalisia Wake na wema Wake na nguvu Yake siku kwa siku? Leta jibu lako darasani siku ya Sabato.`