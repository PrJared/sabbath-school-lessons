---
title:  'Mashahidi Wenye Mvuto Mwema: Nguvu ya Ushuhuda Binafsi'
date:  04/07/2020
---

### Somo la Juma Hili
Marko 5:15–20, Marko 16:1–11, Matendo 4:1–20, 1 Yohana 1:13, Wagalatia 2:20, Matendo 26: 1–32.

> <p>Fungu la Kukariri</p>
> "Maana sisi hatuwezi kuacha kuyanena mambo tuliyoyaona na kuyasikia" (Matendo 4:20).

"Kuna nguvu ya ajabu katika ushuhuda binafsi. Mioyo yetu inapojazwa furaha na upendo wa Kristo na kubadilishwa na neema Yake, tunakuwa na kitu cha maana cha kushuhudia juu Yake. Ni jambo moja kushuhudia juu ya kile ambacho Yesu amemtendea mtu mwingine. Ni jambo tofauti kabisa kushuhudia juu ya kile ambacho ametutendea sisi wenyewe binafsi.

Ni vigumu kutoa hoja zinazopinga uzoefu binafsi wa mtu. Watu wanaweza kuhoji teolojia yako au tafsiri yako ya aya au hata kukejeli kabisa dini yako. Lakini pale mtu anapoweza kusema, "Nilikuwa sina tumaini sasa nina tumaini; nilikuwa na hatia lakini sasa nina amani; maisha yangu hayakuwa na maana sasa yana maana," hata wasioamini huguswa na nguvu ya injili.

Ingawa baadhi ya watu waweza kuongoka kwa ghafla na kwa njia ya ajabu kama ilivyokuwa kwa mtume Paulo akiwa njiani kuelekea Dameski, mara nyingi uongofu hutokea pale mtu anapokua katika uelewa wa wema wa Yesu, utambuzi wa kina wa neema Yake, na shukrani kubwa kwa ajili ya wokovu anaoutoa bure. Kristo anatoa mwelekeo mpya wa maisha yetu. Huu ndio ushuhuda ambao ulimwengu unauhitaji na una shauku ya kuupata."