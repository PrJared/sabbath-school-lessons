---
title:  Mashahidi Wasiotarajiwa
date:  05/07/2020
---

`"Soma Marko 5:15–20. Unafikiri ni kwa nini Yesu alimwagiza yule mtu kwenda Dekapoli kushuhudia kwa familia na marafiki zake badala ya kukaa naye na kumlea katika imani yake mpya?`

Neno Dekapoli linatokana na maneno mawili: deca maana yake kumi, na polis maana yake mji. Ukanda wa Dekapoli uliundwa na eneo lenye miji kumi iliyokuwa kwenye ufukwe wa Bahari ya Galilaya katika karne ya kwanza. Miji hii iliunganishwa na lugha na utamaduni mmoja. Watu wengi katika eneo hili walimjua mtu huyu aliyekuwa na pepo. Alishakuwa tishio kwa sababu ya tabia yake isiyotabirika, na ya ukatili. Yesu alimwona kuwa ni mtu aliyehitaji kitu bora zaidi, hivyo, kwa njia ya muujiza alimwokoa kutoka katika mateso ya pepo waliokuwa wamempagaa.

Watu wa mjini waliposikia kuwa Yesu amewaruhusu pepo wawaingie nguruwe wao, na kuwa nguruwe wamekimbilia gengeni na kuingia baharini, walikuja kuangalia kilichokuwa kinaendelea. Injili ya Marko imeandika, "Wakamwendea Yesu, wakamwona yule mwenye pepo, ameketi, amevaa nguo, ana akili zake, naye ndiye aliyekuwa na lile jeshi; wakaogopa" (Marko 5:15). Yule mtu alikuwa mzima tena kimwli, kiakili, kihisia, na kiroho. Kusudi la msingi la injili ni kuwaponya watu walioharibiwa na dhambi ili wawe na afya njema ambayo Mungu alikusudia wawe nayo alipowaumba.

Ni nani angewashuhudia kwa ufanisi zaidi watu wa miji hii kumi ya Dekapoli kuliko huyu mtu mwenye pepo aliyebadilishwa na ambaye angeweza kutoa ushuhuda wake katika eneo lote? Ellen G. White anaeleza jambo hili vizuri: "Kama mashahidi wa Kristo, inatupasa kueleza kile tunachokijua, kile ambacho sisi wenyewe tumekiona na kukisikia na kukihisi. Tukimfuata Yesu hatua kwa hatua, tutakuwa na kitu halisi cha kusimulia kuhusiana na jinsi alivyotuongoza. Tutaweza kusimulia jinsi tulivyopima ahadi zake, na kuona kuwa ni za kweli. Tutaweza kutoa ushuhuda wa kile tunachokijua kuhusu neema ya Kristo. Yesu anataka ushuhuda wa aina hii; na ushuhuda wa aina hii ndiyo ambao kwa kukosekana kwake ulimwengu unaangamia." —The Desire of Ages, uk. 340. Mara nyingi Mungu hutumia mashahidi wasiotarajiwa waliobadilishwa na neema Yake ili kuubadili ulimwengu."

`Kisa chako binafsi; yaani, kisa cha uongofu wako binafsi kikoje? Unawaambia wengine nini kuhusu ulivyopokea imani? Wasioamini wanaweza kunufaishwa na mambo gani kutokana na uzoefu wa uongofu wako binafsi?`