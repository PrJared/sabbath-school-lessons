---
title:  Vielelezo vya Neno la Mungu
date:  09/08/2020
---

`"Soma Zaburi 119:105, Yeremia 23:29, Luka 8:11, na Mathayo 4:4. Ni Vielelezo gani vitano vimetumika kuwakilisha Neno la Mungu katika aya hizi? Unafikiri ni kwa nini Vielelezo hivi vilichaguliwa kuwakilisha Neno la Mungu?`

Vielelezo mbalimbali vilivyotumika katika aya hizi huelezea miongoni mwa kazi za msingi za Neno la Mungu. Tunaposhiriki Maandiko na wengine, ni kama mwanga unaomulika maisha. Yesu, "nuru ya ulimwengu," hupenya giza la kutokumwelewa kwao Mungu na asili ya tabia Yake. Akili zilizotiwa giza la kutokumwelewa Mungu zinaangazwa na Roho Mtakatifu kwa njia ya Neno la Mungu.

Kulingana na Yeremia, Neno la Mungu ni kama moto na nyundo. Linateketeza uchafu wa dhambi katika maisha yetu na linavunja mioyo yetu migumu. Tunapowasaidia watu kuuona utukufu wa Yesu katika Maandiko, mioyo yao migumu inapasuka, na moto wa upendo Wake unateketeza uchafu wa uchoyo, ulafi, tamaa mbaya, na ubinafsi.

Neno la Mungu pia limefananishwa na mbegu. Sifa ya msingi ya mbegu ni kuwa inatoa uhai. Mbegu inachukua muda kukua. Mbegu hazichipuki zote kwa wakati mmoja. Mimea haikui kwa kasi sawa. Lakini katika mazingira sahihi, uhai katika mbegu hupasua udongo na kuanzisha maisha mapya. Tunapopanda mbegu ya Neno la Mungu katika mioyo na akili za wengine, mara nyingi hatuoni matokeo ya haraka, lakini kimya kimya mbegu inakua, na kwa muda uliopangwa na Mungu, ikiwa wanatii msukumo wa Roho Mtakatifu, inazaa mavuno ya ufalme wa Mungu.

Yesu anafananisha Neno Lake na mkate wenye lishe bora. Kama wengi wetu tunavyojua, ni vyakula vichache vinavyoshibisha kama mkate mzuri. Neno la Mungu linashibisha na kuondoa njaa ya roho na kuleta lishe bora kwa ajili ya mahitaji ya ndani ya moyo. Unaposhiriki ahadi za Neno la Mungu na wengine na kuwasaidia kugundua kuwa Yesu ndiye Neno, maisha yao hubadilishwa na wema Wake, husisimuliwa na upendo Wake, hushangazwa na neema Yake, na huridhishwa na uwepo Wake."

`Kwa mara nyingine tena, fikiria juu ya ukweli tunaoujua kutoka katika Biblia peke yake: Jambo hili linatuambia nini kuhusu inavyotupasa kuyathamini mafundisho yake?`