---
title:  Manufaa ya Kujifunza Neno la Mungu
date:  11/08/2020
---

"Kuna faida nyingi za kujifunza Neno la Mungu. Mtume Petro anatuambia kuwa kwa njia ya ahadi za Maandiko tunakuwa "washirika wa tabia ya uungu" (2 Pet. 1:4). Yakobo anazungumzia "neno lile lililopandwa ndani, liwezalo kuziokoa roho zenu" (Yakobo 1:21). Paulo anaongezea kuwa "neno la neema yake, ambalo laweza kuwajenga na kuwapa urithi pamoja nao wote waliotakaswa" (Matendo 20:32).

Biblia ina kusudi la kiukombozi. Tunapomwona Yesu katika Maandiko yote, tunabadilishwa. Kwa kumtazama katika neno Lake, tunafanana Naye (2 Kor. 3:18). "Ni sheria ya kiakili na ya kiroho kuwa kwa kuangalia tunabadilishwa. Akili inabadilika pole pole na kufanana na mambo ambayo inaruhusiwa kujishughulisha nayo." Ellen G. White, The Great Controversy, uk. 555.

`Soma 2 Timotheo 3: 14–17 na Yohana 17:14–17. Kujifunza Neno la Mungu kuna faida gani za ziada?`

Akimwandikia rafiki yake kijana Timotheo, mtume Paulo alimsihi sana awe mwaminifu kwa Maandiko na ashiriki na wengine faida za kujifunza Neno lililovuviwa. Kwa mujibu wa Paulo; Biblia "yafaa kwa mafundisho." Inafunua ukweli na kutaja makosa. Inaelezea mpango wa Mungu wa wokovu kwa wanadamu. Inakemea dhambi, inasahihisha fikira potovu, na inafundisha kutenda haki. Maandiko yanafunua haki ya Kristo. Yanatutoa katika upumbavu wa dhambi zetu na kutupeleka katika uzuri wa haki Yake. Tunapouona upendo wa Yesu usio na ubinafsi kinyume na hali yetu ya ubinafsi wetu, tunashangaa. Tunapoona kina cha huruma na kujali Kwake katika Maandiko, maisha yetu yanabadilika kabisa.

Tunapomwona Yesu katika neno Lake, tunafanana Naye zaidi. Kushuhudia siyo kuwaeleza wengine tunayoyafikiria au hata tunayoyaamini. Ni kuwaeleza wengine ukweli wa milele unaopatikana katika Neno la Mungu. Neno la Mungu linapobariki maisha yetu kwa namna ya ajabu, tunakuwa na mamlaka ya kuwaeleza wengine jinsi linavyoweza kubariki maisha yao pia."

`Fikiria juu ya wakati mgumu ambao uliwahi kukutana nao wewe binafsi na jinsi Neno la Mungu lilivyokupatia nguvu. Ulijifunza nini kutokana na uzoefu huo?`