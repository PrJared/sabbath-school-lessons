---
title:  Kulitumia Neno la Mungu
date:  12/08/2020
---

"Mtu mmoja alihesabu na kupata zaidi ya ahadi elfu tatu katika Neno la Mungu. Kila moja ya ahadi hizi inatoka katika moyo wa Mungu mwenye upendo "awezaye kufanya mambo ya ajabu mno kuliko yote tuyaombayo au tuyawazayo, kwa kadiri ya nguvu itendayo kazi ndani yetu" (Efe. 3:20). Ahadi za Mungu ni mambo ya hakika ambayo Mungu anatuthibitishia kila mmoja wetu kuwa atatutendea. Tunapodai ahadi hizo kwa imani na kuwafundisha wengine wazidai, mibaraka ya mbinguni hububujika katika maisha yetu.

Mtume Paulo alisisitiza kuhusu uhalisia huo wa Uungu katika Warumi 8: "Yeye asiyemwachilia Mwana wake mwenyewe, bali alimtoa kwa ajili yetu sisi sote, atakosaje kutukirimia na mambo yote pamoja naye?" (Rum. 8:32). Mtume Paulo alifafanua ahadi hii, akisema kuwa "uweza wake wa Uungu umetukirimia vitu vyote vipasavyo uzima na utauwa" (2 Pet. 1:3). Kwa njia ya kifo cha Kristo msalabani, na ushindi Wake dhidi ya Shetani na mamlaka na nguvu za kuzimu, ametukirimia kila kitu tunachokihitaji ili tuishi maisha ya utauwa na maisha ya kiroho. Anaahidi pia kutukirimia mahitaji yetu ya msingi ya kimwili.

`Linganisha 1 Yohana 1:7–9 na Wafilipi 4:13, 19. Ingawa ahadi hizi zinatofautiana sana, zinatufundisha nini kuhusu tabia ya Mungu? Ahadi hizi zimeleta badiliko gani maishani mwako?`

Kila moja ya ahadi tulizozisoma katika aya hizi inataja kitu tofauti, lakini ahadi zote zinatupatia picha ya Mungu inayofanana sana. Zinamdhihirisha Mungu mwenye upendo unaosamehe, mwenye nguvu zisizo na mpaka, na anayejali mahitaji yetu ya msingi. Zinatuhakikishia kuwa Mungu anatujali sana.

`Soma Waebrania 3:19; 4:1–3; na Mathayo 13:58. Aya hizi zinatuambia nini kuhusu hitaji la imani?`

Kuna ahadi nyingi za Mungu za ajabu katika Biblia, na kwa imani, tunapozipokea ahadi za Neno la Mungu na kuziamini, kwa kuwa Kristo ametuahidi, baraka za ahadi hizo zinakuwa zetu. Kutokuamini kwetu uwezo wa Mungu wa kufanya yale aliyoyaahidi katika neno Lake kunazuia utimiaji wa ahadi za Mungu katika maisha yetu. Omba Mungu akuongoze juma hili ili umwendee mtu fulani anayehitaji ahadi zenye tumaini zilizomo katika Neno la Mungu."