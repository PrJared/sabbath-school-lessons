---
title:  Kulitangaza Neno
date:  13/08/2020
---

"Habari njema ni ya kutangazwa. Hebu fikiria wakati katika maisha yako ulipofurahia habari njema. Inaweza kuwa siku ya posa ulipopewa ahadi ya kuoa au kuolewa, kuzaliwa kwa mtoto, kazi mpya, au kununua gari au nyumba mpya. Ulifurahi sana kiasi kwamba usingeweza kutulia bila kuwaeleza wengine.

Ni jambo la ajabu kuwaeleza wengine furaha yetu, lakini habari njema zaidi kuliko zote ni kisa cha Yesu. Tunapogundua ukweli tuliokuwa hatuujui katika neno Lake kuhusu wokovu unaopatikana kwa njia ya Kristo, mioyo yetu inafurika furaha, na tunatamani kumwambia mtu mwingine. Viongozi wa kidini walipojaribu kuwazuia mitume kuhubiri, Petro alisema, "maana sisi hatuwezi kuacha kuyanena mambo tuliyoyaona na kuyasikia" (Matendo 4:20).

"Mara tu mtu anapokuja kwa Kristo, inajengeka ndani ya moyo wake shauku ya kuwajulisha wengine habari za Yesu aliye rafiki yake wa thamani; ukweli unaookoa na unaotakasa hauwezi kufungiwa ndani ya moyo wake. Tukivikwa haki ya Kristo na kujazwa na furaha ya Roho Wake aliye ndani yetu, hatuwezi kutulia." —Ellen G. White, Steps to Christ, uk. 78.

Katika Warumi 1:14–16, Paulo aliandika: "Nawiwa na Wayunani na wasio Wayunani, nawiwa na wenye hekima na wasio na hekima. Kwa hiyo, kwa upande wangu, mimi ni tayari kuihubiri Injili hata na kwenu ninyi mnaokaa Rumi. Kwa maana siionei haya Injili; kwa sababu ni uweza wa Mungu uuletao wokovu, kwa kila aaminiye, kwa Myahudi kwanza, na kwa Myunani pia."

Mtume Paulo hakuchoka kusimulia kisa cha uongofu wake. Moyo wake ulifurika furaha ya Yesu. Kwake habari njema ilikuwa ya kutangazwa, na hakuweza kunyamaza.

`Ni kanuni gani za msingi kuhusu utangazaji wa Neno la Mungu zinaelezwa katika Isaya 50:4, Mhubiri 3:1, na 2 Timotheo 4:2?`

Tunaposalimisha maisha yetu kwa Kristo na kwa huduma Yake, anatufungulia milango ya fursa ya "kusema neno kwa wakati" au kwa wakati unaofaa kwa wale ambao Mungu amefungua mioyo yao. Katika ushuhudiaji wetu, inatupasa kukumbuka kanuni tatu za Biblia: tunachokisema, tunavyokisema, na wakati gani tunakisema."

`Ni watu gani ulio karibu nao, na unawezaje kuwashuhudia kwa ufanisi zaidi?`