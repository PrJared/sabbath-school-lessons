---
title:  Uwezo wa Kuumba wa Neno la Mungu
date:  10/08/2020
---

`"Linganisha Waebrania 1:1–3, Waebrania 4:12, na Zaburi 33:6, 9, Aya hizi zinatuambia nini kuhusu nguvu ya Neno la Mungu?`

Neno la Mungu ni Neno lililo hai. Linabeba nguvu ya kutekeleza mambo linayoyasema. Maneno ya kibinadamu yanaongelea vitu vilivyopo, lakini Mungu anatamka vitu ambavyo havijakuwepo bado halafu huviumba kwa nguvu ya Neno Lake. Neno la Mungu ni Neno linaloumba. Neno linalosikika kutoka katika mdomo Wake lina nguvu ya kuumba kila kitu linachokitamka.

Katika kisa cha Uumbaji cha Mwanzo 1, msemo "Mungu akasema" umerudiwa mara nyingi (Mwa. 1:3, 6, 11, 14, 20, 24, 26, 29). Maneno yaliyotamkwa na Mungu yalikuwa na nguvu kiasi kwamba alipotamka, nchi kavu ilitokea, mimea ilichipuka, maua yalichanua, miti ya matunda iliota, na wanyama walitokea.

Kuna neno la Kiebrania linalovutia lililotumika katika Mwanzo 1 kuelezea kazi ya Mungu ya uumbaji. Ni neno bara. Katika muundo huu, linatumika kuelezea kazi ya Mungu ya kuumba kitu kutokana na kitu kisichokuwepo. Kitenzi kimetumika pale tu ambapo Mungu ndiye mtendaji. Maana yake ni kwamba, ni Mungu pekee anayeweza ku-bara, na anafanya hivyo kwa njia ya nguvu ya neno Lake analolitamka.

Siyo tu kuwa Mungu aliumba ulimwengu kwa nguvu ya neno Lake, bali anaudumisha na kuushikilia kwa njia ya neno Lake pia. Nguvu ile ile iliyomo katika Neno la Mungu lililotamkwa imo katika Neno lililoandikwa. Roho Mtakatifu aliyetenda kazi wakati wa Uumbaji alitenda kazi pia kuvuvia Maandiko. Anakuwepo tunaposoma Biblia au tunapojifunza Biblia na wengine. Kuna nguvu inayotoa uhai, inayobadilisha maisha, na inayoumba katika Neno la Mungu. "Nishati ya uumbaji iliyowezesha kuumbwa kwa ulimwengu imo katika neno la Mungu. Neno hili linatoa nguvu; linazaa uhai. Kila amri ni ahadi; likikubaliwa kwa hiari, likipokelewa moyoni, linaleta uhai wa Yeye Aliye wa Milele. Linabadili asili ya mwanadamu na kumwumba upya na kumrudishia sura ya Mungu." –Ellen G. White, Education, uk. 126.

Tunaposhikilia ahadi zinazopatikana katika Neno la Mungu, maisha yetu yanabadilika, na tunapowasaidia wengine na wao wazishikilie ahadi hizi za ajabu Roho Mtakatifu anabadilisha maisha yao pia."

`Fikiria: Mungu alisema na ikawa. Tunaweza kuelewa maana yake? Ukweli huu wa kushangaza unatuambia nini kuhusu nguvu Yake? Kwa nini ukweli huu kuhusu nguvu Yake ya kuumba unapaswa uwe faraja kwetu?`