---
title:  Kushiriki Neno
date:  08/08/2020
---

### Somo la Juma Hili
Zab. 119:105, Yer. 23:29, Ebr. 1:1–3, 2 Tim. 3:14–17, 1 Yohana 1:7–9, Mhu. 3:1, 2 Tim. 4:2.

> <p>Fungu la Kukariri</p>
> "Ndivyo litakavyokuwa neno langu, litokalo katika kinywa changu; halitanirudia bure, bali litatimiza mapenzi yangu, nalo litafanikiwa katika mambo yale niliyolituma" (Isaya 55:11).

"Tunaposhuhudia, tunazungumza habari za Yesu. Lakini tungejua nini kuhusu Yesu bila Biblia? Kwa kweli, tungejua kiasi gani kuhusu pambano kuu, upendo wa Mungu, kuzaliwa, maisha, huduma, kifo, kufufuka, na kurudi kwa Bwana wetu kama tusingekuwa na Maandiko?

Japokuwa viumbe vya asili hufunua ukuu na uwezo wa Mungu, havifunui mpango wa wokovu. Yesu, kwa njia ya Nafsi ya Roho Mtakatifu, ni "Nuru halisi, amtiaye nuru kila mtu, akija katika ulimwengu" (Yohana 1:9).

Pamoja na hayo, bila Neno la Mungu kuuelezea ukweli wa mbinguni kikamilifu, ufunuo wa Roho Mtakatifu mioyoni mwetu utakuwa hafifu. Neno la Mungu lililoandikwa ndiyo ufunuo kamili na wa wazi kabisa wa Yesu, Neno lililo Hai.

Ingawa viongozi wa kidini walisoma Neno la Mungu, wengi wao hawakuelewa ujumbe wake wa msingi. Yesu alisema: "Mwayachunguza maandiko, kwa sababu mnadhani kwamba ninyi mna uzima wa milele ndani yake; na hayo ndiyo yanayonishuhudia" (Yohana 5:39). Likieleweka vizuri, kila fundisho la Biblia linaakisi uzuri wa tabia ya Yesu. Tunaposhiriki Neno la Mungu na wengine, lengo letu la awali siyo kuthibitisha kuwa sisi tuko sahihi na wengine wamekosea; lengo la msingi ni kumfunua Yesu katika kila kipengele cha ukweli tunachokishiriki na wengine."