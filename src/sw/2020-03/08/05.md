---
title:  'Huduma ya Yesu ya Uponyaji: Sehemu ya 2'
date:  19/08/2020
---

`"Soma Mathayo 4:23–25 na Mathayo 9:35. Ni mambo gani matatu yaliunda msingi wa mbinu ya huduma ya Kristo? Alikidhi mahitaji ya watu kwa jinsi gani, na mbinu hiyo ilikuwa na mguso gani katika maisha yao?`

Huduma ya Yesu iliundwa na mambo matatu: kufundisha, kuhubiri, na kuponya. Alitangaza kanuni za milele ili sisi sote tuweze kuishi maisha yenye maana na kusudi. Alisema, "Mimi nalikuja ili wawe na uzima, kisha wawe nao tele" (Yohana 10:10). Huduma Yake ilidhihirisha wingi wa neema. Na Yesu alikuja ili atuwezeshe kuishi maisha yenye "wingi wa neema" sasa na milele.

`Soma Marko 1:32–39. Yesu alitumia siku nzima akiponya wagonjwa na kufungua wenye pepo. Baada ya kuomba, asubuhi iliyofuata, wakati bado kulikuwa na umati wa watu wengi zaidi waliohitaji kuponywa, Yesu aliondoka na kwenda katika mji mwingine. Kwa nini hakuwaponya? Angalia sababu Yake katika Marko 1:38, 39.`

Kisa hiki kina mafundisho mengi. Baada ya kuponya umati wa watu siku iliyotangulia, siku iliyofuata Yesu aliondoka na kuuacha umati wa watu, waliokuwa wakimtafuta ili awaponye. Maelezo Yake ni kuwa kusudi lililomleta ulimwenguni lilikuwa kuihubiri injili. Yesu hakuwa mtenda miujiza peke yake. Yesu alikuwa Mwana wa Mungu aliyekuja kwa ajili ya kazi maalumu ya ukombozi. Hakuridhika kuponya tu magonjwa ya kimwili.

Alitamani watu wapokee zawadi ya uzima wa milele ambao alikuja kuutoa. Alitangaza wazi kusudi la ujio Wake duniani kwa maneno haya: "Kwa kuwa Mwana wa Adamu alikuja kutafuta na kuokoa kile kilichopotea." (Luka 19:10). Kila tendo la uponyaji lilikuwa fursa ya kufunua tabia ya Mungu, kupunguza mateso, na kutoa fursa ya uzima wa milele."

`Je, inawezekana mtu akaishi maisha tele anayoyatoa Yesu huku akiwa masikini au mgonjwa? Je, Yesu alitoa kitu kikubwa zaidi kuliko uponyaji wa kimwili? Ni kwa njia gani halisi tunaweza kuwaongoza watu kuujua uweli wa kiroho wakati tunapowahudumia katika mambo ya kimwili na kihisia?`