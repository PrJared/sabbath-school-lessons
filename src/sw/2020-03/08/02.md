---
title:  Mtazamo wa Yesu kwa Watu
date:  16/08/2020
---

"Yesu aliangalia mambo mema ndani ya watu daima. Alifanyia kazi mambo mema aliyoyaona ndani yao. Moja ya lawama alizopata kutoka kwa viongozi wa kidini wa wakati Wake ilikuwa "Mtu huyu huwakaribisha wenye dhambi, tena hula nao" (Luka 15:2). Walinung'unika kwa sababu alijichanganya na "watu waovu." Mtazamo wao wa kidini ulikuwa wa kujitenga na watu badala ya kuwa karibu nao. Walishangaa Yesu aliposema kuwa, "Kwa maana sikuja kuwaita wenye haki, bali wenye dhambi, watubu" (Mathayo. 9:13).

Dini ya waandishi, Mafarisayo, na Masadukayo ilikuwa ya kujiepusha. Mawazo yao yalikuwa, "Fanya yote uwezayo kuepuka kugusana na dhambi." Ingawa hakuwa na dhambi, Yesu aliingia katika shimo la nyoka la ulimwengu ili aukomboe, siyo ajiepushe nao. Yeye alikuwa "nuru ya ulimwengu" (Yohana 8:12).

`Soma Mathayo 5:13, 14. Yesu alitumia vielelezo gani viwili kuelezea wafuasi Wake? Unafikiri ni kwa nini Yesu alitumia vielelezo hivyo mahsusi? Tazama pia Yohana 1:9, Yohana 12:46, Wafilipi 2:15.`

Chumvi ilikuwa moja ya raslimali muhimu sana katika ulimwengu wa kale. Ilikuwa na thamani kubwa sana, na nyakati fulani majeshi ya Kirumi yaliitumia kama pesa. Chumvi ilikuwa alama ya utajiri. Ilitumiwa pia kuhifadhia vitu na ilitumiwa kuongeza ladha ya chakula. Yesu alipotumia kielelezo cha chumvi kuwakilisha wafuasi Wake, alikuwa akisema kuwa utajiri halisi wa ulimwengu siyo watu wenye madaraka makubwa au wenye utajiri mwingi. Utajiri wa kweli wa ulimwengu ni Wakristo waliojiweka wakfu kufanya kazi ya kupanua ufalme wa Mungu. Matendo ya upendo wa huduma isiyokuwa na ubinafsi huhifadhi wema wa ulimwengu na kuongeza ladha katika anga hewa lake.

Mfano wa pili ambao Yesu aliutumia (katika Mathayo 5:14) ulikuwa ule wa "nuru ya ulimwengu." Nuru haiepuki giza. Nuru huangaza gizani. Nuru haijitengi na giza. Nuru inapenya giza na kuligeuza giza kuwa nuru. Inawapasa wafuasi wa Yesu kupenya giza la ulimwengu huu kwa kuwaendea watu walio karibu yao, walio katika vijiji, katika miji, na katika majiji na kuwaangazia kwa utukufu wa Mungu."

`Baada ya kutafakari maneno ya Yesu katika Yohana 17:15â€“18, tunawezaje kuelewa wazo la kujitenga na kuuepuka ulimwengu? Je, ni jambo lile lile? Yesu alimaanisha nini alipoomba kuwa wafuasi Wake wawe ulimwenguni bila kuwa watu wa ulimwengu? Hilo tunalitekelezaje?`