---
title:  Jifunze Zaidi
date:  21/08/2020
---

""Wengi hawamwamini Mungu na hawatumainii lolote kwa wanadamu. Lakini wanafurahia matendo ya huruma na msaada. Wanapomwona mtu asiyetafuta sifa ya kidunia au kulipwa akija katika nyumba zao, akiwahudumia wagonjwa, akiwalisha wenye njaa, akiwavika walio uchi, akiwafariji walio na huzuni, na kwa upole akiwaelekeza wote kwa Yule ambaye ni mwenye huruma na upendo na ambaye mtenda kazi ni mjumbe Wake tu—wanapoona jambo hili, mioyo yao inaguswa. Shukurani zinachipuka. Imani inaamshwa. Wanaona kuwa Mungu anawajali, na wanajiandaa kusikiliza neno Lake linapofunguliwa —Ellen G. White, The Ministry of Healing, uk. 145.

Huduma isiyokuwa ya uchoyo ya Yesu inafungua mioyo, inavunja vizuizi vya chuki, na inatengeneza mazingira ya kupokea injili. Kanisa ni mwili wa Kristo unaokidhi mahitaji kwa upendo kila mahali. Kristo anatutuma katika jamii ili tuibadilishe katika jina Lake. Japokuwa kwa hakika, inatupasa kuwa waangalifu ili tusichafuliwe na ulimwengu (na huo ni ukweli na hatari kubwa kwa kanisa letu), bado inatupasa kujifunza kuwafikia watu mahali walipo na tutumiwe na Mungu, ambaye anataka awatoe mahali walipo na kuwaleta mahali ambapo wanatakiwa wawe."

**Masawali ya Kujadili**

`1. Kwa nini huduma ya huruma ya Kristo ina nguvu nyingi ya kuondoa chuki na kuandaa watu kusikiliza ukweli wa kiroho? Jaribu kufikiria jinsi ambavyo ushuhudiaji wetu ungeweza kufanikiwa zaidi ikiwa tungeakisi upendo usio na ubinafsi kwa wengine kama Yesu alivyofanya.`

`2. Fikiria wakati uliposema jambo ambalo yawezekana lilikuwa la kweli, sahihi, hata pengine lililohitajika—lakini ulilisema vibaya, yaani, kwa mtazamo au sauti mbaya. Ulijifunza jambo gani kutokana na uzoefu huo ambalo laweza kukusaidia usirudie kufanya hivyo tena, mathalani, kusubiri mpaka upoe kwanza kabla ya kusema, au jambo jingine kama hilo?`

`3. Tafakari zaidi juu ya wazo kuwa hata wale walioponywa au waliofufuliwa kutoka katika wafu walikufa hatimaye. Jambo hili linatuambia nini kuhusu jinsi inavyotupasa kufanya uinjilisti na huduma kwa wale wanaotuzunguka?`

`4. Ni huduma gani ambazo kama kanisa hamzifanyi sasa ambazo mwaweza kuzianzisha katika jamii?`

`5. Tunawezaje kutengeneza fursa za kiroho kwa ajili ya wahitaji kupitia huduma yetu ya mahitaji ya lazima?`