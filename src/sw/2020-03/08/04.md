---
title:  'Huduma ya Yesu ya Uponyaji: Sehemu ya 1'
date:  18/08/2020
---

"Mbinu ya Bwana wetu ya uinjilisti ni bora zaidi kuliko hotuba zilizokaririwa na mawasilisho yaliyotengenezwa kwa ustadi; ina nguvu na uhai kama maisha yenyewe yalivyo. Kila siku tunakutana na watu walio na mahitaji ya aina mbalimbali: ya kimwili, kiakili, kihisia, na kiroho. Kristo anatamani kukidhi mahitaji hayo kupitia kwetu tunapoonesha kujali upweke, huzuni, na maumivu ya mioyo ya watu, na tunapoonesha kujali furaha, matumaini, na ndoto zao.

Yesu alihudumia mahitaji ya kimwili ya watu ili aweze hatimaye kukidhi mahitaji yao ya ndani. Hitaji la kimwili ni eneo la maisha ambalo tayari watu wanahisi hawawezi kutatua tatizo wao wenyewe peke yao. Linaweza kuwa kuacha kuvuta sigara, kupunguza uzito, kupata mlo bora zaidi, au kupunguza msongo. Linaweza kuwa hitaji la chakula, nyumba, au matibabu. Linaweza kuwa hitaji la ushauri wa ndoa au familia.

Hitaji kuu kabisa, hata hivyo, ni kile ambacho wanadamu wanahitaji zaidi kuliko vitu vingine vyote hitaji la uhusiano binafsi na Mungu na utambuzi kuwa maisha yao yana umuhimu wa milele. Upatanisho na Mungu katika ulimwengu ulioharibika ndiyo hitaji kuu kuliko mahitaji yetu mengine yote.

`Soma visa vya mtu aliyepooza katika Mathayo 9:1–7 na mwanamke mwenye kutoka damu katika Marko 5:25–34. Ni viashiria gani katika visa hivi vinaonesha kuwa Yesu alihusisha uponyaji wa kimwili na kukidhi hitaji kuu la upatanisho na Mungu?`

Huduma ya uponyaji ya Kristo ilijumuisha zaidi ya uponyaji wa kimwili na kihisia. Yesu alitamani kuwa watu warejeshewe uzima ulioharibiwa na dhambi. Kwa Kristo, uponyaji wa kimwili bila uponyaji wa kiroho haukuwa kamili. Ikiwa upendo wa Mungu unatuhamasisha kutamani hali njema ya kimwili na kihisia ya mtu, utatuhamasisha pia zaidi kutamani hali njema ya kiroho ya mtu yule ili aweze kuishi maisha makamilifu hapa duniani na katika umilele wote. Hata hivyo, kila mtu ambaye Yesu alimponya hatimaye alikufa. Hivyo, hitaji lao halisi, zaidi ya kitu kingine chochote kile, lilikuwa la kiroho, au siyo?"

`Ni mambo gani kanisa letu laweza kufanya katika jamii yetu kukidhi mahitaji ya watu na kuonesha kuwa tunawajali hasa? Fikiria juu ya watu katika jamii yako. Kanisa lako linafanya nini kubadili maisha ya watu?`