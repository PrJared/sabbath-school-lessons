---
title:  Kuhudumu Kama Yesu Alivyohudumu
date:  15/08/2020
---

### Somo la Juma Hili
Mathayo 5:13, 14; Fil. 2:15; Marko 12:34; Efe. 4:15; Mathayo 4:23–25; Mathayo 25:31–46.

> <p>Fungu la Kukariri</p>
> "Na alipowaona makutano, aliwahurumia, kwa sababu walikuwa wamechoka na kutawanyika kama kondoo wasio na mchungaji" (Mathayo 9:36).

"Yesu aliwajali watu kwa dhati. Alijali mahitaji yao kuliko mahitaji Yake binafsi. Alielekeza maisha Yake kuhudumia watu wengine. Huduma Yake ilijaa huruma na upendo. Alikidhi mahitaji ya kimwili, kiakili, na kihisia ya watu waliomzunguka, na hivyo, mioyo yao ilifunguka na kupokea ukweli wa kiroho alioufundisha. Aliwaponya wenye ukoma, alifungua macho ya vipofu, alifungua masikio yasiyosikia, aliwafungua wenye pepo, aliwalisha wenye njaa, aliwatunza wahitaji, mioyo iliguswa na maisha yalibadilishwa. Hii ni kwa sababu watu walipoona kujali Kwake kwa dhati, walikuwa tayari kusikiliza ukweli wa kiroho alioufundisha.

"Mbinu ya Kristo pekee italeta mafanikio ya kweli katika kuwafikia watu. Mwokozi alijichanganya na watu kama aliyewatakia mema. Aliwaonesha huruma, alihudumia mahitaji yao, nao wakamwamini. Ndipo alipowaambia, 'Nifuateni Mimi.' " —Ellen G. White, The Ministry of Healing, uk. 143. Yesu alitambua kuwa ulimwengu ulihitaji kuiona injili katika matendo sawa sawa na walivyohitaji kuisikia katika maneno. Ushahidi hai wa maisha yanayofanana na ya Kristo katika kujiweka wakfu kuwahudumia wengine ni ushuhuda wenye nguvu kwa maneno tunayoyasema na huupa nguvu ushuhudiaji wetu."