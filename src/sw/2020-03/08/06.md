---
title:  Cha Muhimu kwa Yesu
date:  20/08/2020
---

"Mifano mitatu ya wakati wa mwisho katika Mathayo 25 hufuata mara tu baada ya ujumbe wa Yesu kwa wanafunzi Wake katika Mathayo 24 unaounganisha matukio yanayohusiana na uangamizaji wa Yerusalemu na matukio katika siku zinazotangulia kurudi Kwake. Mifano hii huelezea sifa za tabia ambazo ni muhimu kwa Yesu kwa watu wanaosubiri ujio Wake wa pili. Mfano wa wanawali kumi husisitiza juu ya umuhimu wa maisha yaliyojazwa na Roho kwa uhalisia na ukweli.

Mfano wa talanta tano hukazia umuhimu wa kutumia kwa uaminifu karama ambazo Mungu amempa kila mmoja wetu. Mfano wa kondoo na mbuzi hudhihirisha kuwa Ukristo wa kweli huhudumia kwa moyo mweupe mahitaji ya wale ambao Mungu anawaleta katika maisha yetu kila siku.

`Soma Mathayo 25:31–46. Yesu anaelezeaje Ukristo wa kweli? Orodhesha maeneo ya huduma yanayozungumziwa na aya hii.`

Ingawa mfano huu huzungumzia kukidhi mahitaji halisi ya kimwili—kipengele cha kisa ambacho hatupaswi kukipuuza—Je, kuna uwezekano wa kuwepo jambo jingine hapa? Kuna njaa na kiu iliyofichika kwa Yesu kutokuwemo katika mioyo ya wanadamu ambayo ina shauku ya kukidhiwa (Yohana 6:35, Yohana 4:13, 14). Sisi sote ni wageni tunaotamani kukaribishwa nyumbani mpaka pale tunapogundua hadhi yetu katika Kristo (Efe. 2:12, 13, 19). Sisi sote tu uchi mpaka tuvikwe haki ya Kristo (Ufu. 3:18; Ufu. 19:7, 8).

Manabii wa Agano la Kale walielezea mara nyingi kuwa hali ya mwanadamu ni sawa na ya mgonjwa asiye na tumaini (Isa. 1:5, Yer. 30:12–15). Ugonjwa wa dhambi unaleta kifo, lakini nabii anatuelekeza mahali palipo na tiba yake. "Maana nitakurudishia afya, nami nitakuponya jeraha zako, asema Bwana" (Yer. 30:17). Yesu ni tiba ya ugonjwa unaotishia afya ya roho zetu.

Mfano wa kondoo na mbuzi hutuelekeza kukidhi mahitaji ya kimwili ya wale wanaotuzunguka, lakini hutuelekeza kufanya mambo mengine zaidi. Ni kisa cha Yesu anayekidhi mahitaji makubwa zaidi ya roho, na ni mwaliko wa kushirikiana Naye kuwahudumia watu wanaotuzunguka. Kuishi maisha ya kichoyo huku tukipuuza mahitaji ya wengine ya kimwili, kiakili, kihisia na kiroho, ni kuhatarisha uzima wetu wa milele. Katika mfano, wale wanaotoa maisha yao kwa ajili ya jambo lililo nje ya maisha yao binafsi wanasifiwa na Bwana wao na wanakaribishwa katika ufalme wa milele, wakati wale wanaojielekeza kukidhi mahitaji yao binafsi tu na wanapuuza mahitaji ya wengine wanahukumiwa na Bwana wao."