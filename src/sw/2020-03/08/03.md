---
title:  Jinsi Yesu Alivyowatendea Watu
date:  17/08/2020
---

"Lengo la Yesu lilikuwa kuwezesha mambo mema yatokee ndani ya watu. Hata katika mazingira magumu sana, Yesu aliwatendea watu kwa neema. Injili ya Luka imeandika kuwa watu wengi "wakiyastaajabia maneno ya neema yaliyotoka kinywani mwake" (Luka 4:22), na Yohana anaongeza kuwa "neema na kweli zilikuja kwa mkono wa Yesu Kristo" (Yohana 1:17). Jinsi alivyoshughulika na watu kuliwafanya wakose uwezo wa kushindana Naye. Maneno Yake ya neema yaligusa mioyo.

`Soma Mathayo 8:5–10 na Marko 12:34. Yesu aliwaambia maneno gani yenye tumaini watu wawili walio tofauti–askari wa Kirumi na mwandishi wa Kiyahudi?`

Kauli ya Yesu kwa kamanda wa jeshi la Kirumi ilikuwa ya kimapinduzi. Fikiria jinsi ofisa huyu wa kijeshi alivyojisikia wakati Yesu alipomwambia kuwa alikuwa hajawahi kuona imani kubwa kiasi kile hata katika Israeli. Fikiria pia jinsi mwandishi wa Kiyahudi alivyojisikia wakati Yesu aliposema, Wewe hu mbali na ufalme wa Mungu. Yesu alikuwa na uwezo wa kuibua mambo mema katika maisha ya watu. Kuna mambo machache yanayohitajika ili kufungua mioyo ya watu kwa ajili ya injili. Gundua mambo mema ndani ya watu wanaokuzunguka na waoneshe kuwa unawatambua.

`Linganisha Isaya 42:3; Wakolosai 4:5, 6; na Waefeso 4:15. Aya hizi zinatufundisha kanuni gani muhimu juu ya ushuhudiaji wa imani yetu kwa wengine na uhusiano kati yetu nao?`

Wakati maneno yetu yanapokuwa ya kutia moyo na yaliyojaa neema, yana mvuto chanya kwa maisha ya wengine. Maneno ya kinabii ya Isaya yanaeleza kuhusu Yesu kuwa "Mwanzi uliopondeka hatauvunja" au "utambi utokao moshi hatauzima." Kwa maneno mengine, Yesu alikuwa na huruma nyingi kiasi kwamba alikuwa mwangalifu asiumize bila sababu hisia za mtu aliyemwendea kwa imani au aliyekuwa na chembe chembe ndogo za imani katika moyo wake."

`Kwa nini jinsi tunavyosema ni muhimu sawa sawa na au zaidi ya kile tunachokisema? Unaichukuliaje kauli hii: "Ukweli ni ukweli, na inawapasa watu waukubali au wasiukubali" ? Upungufu wa kauli hii ya kweli ni nini?"`