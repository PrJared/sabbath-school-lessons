---
title:  Jifunze Zaidi
date:  28/08/2020
---

"Katika Kristo kuna upole wa kichungaji, upendo wa mzazi, na neema isiyo kifani ya Mwokozi mwenye huruma. Anawasilisha baraka Zake kwa njia inayovutia. Haridhishwi na kuzitangaza tu hizi baraka; anaziwasilisha kwa namna inayovutia sana ili kuchochea hamu ya kuwa nazo. Hivyo inawapasa watumishi Wake kuwasilisha utajiri wa utukufu wa Zawadi kuu. Upendo wa ajabu wa Kristo utayeyusha na kutiisha mioyo, wakati kurudia rudia tu mafundisho hakutazaa matunda yo yote. Watulizeni mioyo, watulizeni mioyo, watu wangu, asema Mungu wenu. Wewe uuhubiriye Sayuni habari njema, Panda juu ya mlima mrefu; Wewe uuhubiriye Yerusalemu habari njema, Paza sauti kwa nguvu; Paza sauti yako, usiogope; Iambie miji ya Yuda, Tazameni, Mungu wenu.... Atalilisha kundi lake kama mchungaji, Atawakusanya wana-kondoo mikononi mwake; Na kuwachukua kifuani mwake. lsaya 40:1, 9–11." —Ellen G. White, The Desire of Ages, uk. 826, 827.

**Masawali ya Kujadili**

`1. Ni bahati mbaya, lakini baadhi ya watu wanajisikia vizuri zaidi kwa kutaja makosa ya wengine. Tunawezaje kuhakikisha kuwa hatuangukii katika mtazamo wa jinsi hiyo?`

`2. Tafakari mandhari hii: Rafiki amerudi tu kutoka msibani na anatoa wazo hili: Nina furaha sana kwa kuwa shangazi yangu yuko mbinguni ananiangalia. Jambo hili linanifanya nijisikie vizuri sana. Kwa kuzingatia kanuni tulizojifunza katika somo letu juma hili, utajibuje? Yaani, pamoja na umuhimu wa hali ya wafu, kwa nini pengine wakati huo siyo wakati muafaka sana wa kumfundisha mtu yule Biblia juu ya mada hiyo?`

`3. Jadilini kauli ifuatayo katika muktadha wa kuwashuhudia wengine: "Tendo la kuangalia maovu ndani ya watu wengine huleta maovu ndani ya yule anayeangalia. Kwa kutafakari makosa ya wengine, tunabadilishwa na kufanana na wenye makosa hayo. Kwa kumwangalia Yesu na kuzungumza juu ya upendo Wake na ukamilifu wa tabia Yake, tunabadilishwa na kufanana Naye. Kwa kutafakari juu ya mfano Wake mzuri aliotuachia, tunainuliwa juu na kuketi katika angahewa safi na takatifu la uwepo wa Mungu. Tunapodumu kuwepo hapo, nuru inamulika kutoka kwetu na kuwaangazia wote wanaotuzunguka." —Ellen G. White, Gospel Workers, uk. 479.`