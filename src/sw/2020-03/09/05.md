---
title:  Msingi wa Kuwakubali Wengine
date:  26/08/2020
---

`"Soma Warumi 15:7 na Waefeso 4:32. Unaelezeaje msingi wa kila mmoja kumkubali mwenzake? Kiini hasa cha mtazamo wa kuwakubali wengine ni nini?`

Katika aya hizi mtume Paulo anaelezea kanuni zinazotawala tendo la mtu kumkubali mtu mwingine. Kwa kuwa Kristo ametusamehe na kumkubali kila mmoja wetu, tunaweza kweli kukataa kumsamehe na kumkubali mwenzetu? Hakika, ni kwa sababu Yesu ametupokea sisi kwanza ndiyo maana inatupasa kupokeana sisi kwa sisi, licha ya kasoro zetu.

Tafakari sana juu ya tafsiri ya jambo hili. Jifikirie mwenyewe na fikiria juu ya mambo ambayo umeyatenda na ambayo inawezekana bado unaendelea kupambana nayo—mambo ambayo, pengine, unayajua mwenyewe, mambo ambayo yangekuwa tishio ikiwa wengine wangeyajua.

Na bado, nini? Kwa imani, unakubaliwa na Kristo, anayejua mambo yote ambayo inawezekana wengine hawayajui kabisa. Ndiyo, Yesu anayajua yote hayo, na bado, Yesu anakukubali hivyo ulivyo, siyo kwa sababu ya wema wako, bali kwa sababu ya wema Wake.

Hivyo, basi, mtazamo wako kwa wengine unapaswa uweje? Hapa kuna dhana ambayo inaweza kuwa ngumu kueleweka kwa baadhi ya watu. Ukubali wa kweli unamaanisha kuwa tunawakubali watu jinsi walivyo, pamoja na mazoea yao ya dhambi, kwa sababu ni wanadamu walioumbwa kwa mfano wa Mungu. Kwa sababu Kristo alikufa kwa ajili yetu "tulipokuwa tungali wenye dhambi" na "tulipatanishwa na Mungu" wakati tulipokuwa maadui zake, tunaweza kuwasamehe na kuwakubali wengine. Upendo Wake kwetu ndiyo msingi wa kuwakubali na kuwasamehe wengine (Rum. 5:6–10).

Lakini mara tu uhusiano wa kuwakubali na kuwajali wengine unapokuwa umeanzishwa, inatupasa kuwakabili kwa upendo na ukweli wa Maandiko Matakatifu. Kushindwa kufanya hivyo ni kukosa upendo. Kama rafiki, tunajali kiasi ambacho inatupasa kuwaeleza ukweli unaobadilisha maisha, ukweli wa milele.

Mtazamo wa Yesu haukuwa, Fanya lo lote unalolitaka. Ni sawa tu. Bado nitadumu kukukubali. Kinyume chake, mtazamo Wake ulikuwa, Haijalishi umetenda jambo gani, niko tayari kukusamehe na kukupatia uwezo wa kubadilika. Ukweli wa Biblia ukiwasilishwa katika roho ya Kristo na unyenyekevu kwa mtazamo wa upendo unaongoa roho na kubadilisha maisha."

`Inawezekanaje kumkubali mtu bila kukubali tabia ya dhambi ya mtu huyo? Tunawezaje kuwa watu tunaowakubali wengine bila kutetea au kuvumilia dhambi?`