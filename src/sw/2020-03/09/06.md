---
title:  Ukweli Unaowasilishwa kwa Upendo
date:  27/08/2020
---

"Yesu hakuacha kuwasilisha ukweli "kwa ajili ya upendo," kwa sababu huo usingekuwa upendo. Daima upendo hutafuta jambo jema kwa ajili ya mwingine. Hakuna mgogoro kati ya upendo na ukweli. Ukweli unaowasilishwa kwa unyenyekevu na upole ni tamko la upendo. Yesu alisema, "Mimi ndimi njia, na kweli, na uzima" (Yohana 14:6). Yesu ndiye njia pekee ya wokovu (Matendo 4:12).

Neema Yake inatuokoa ili tuweze kuujua ukweli Wake na kuishi maisha Yake. Ukweli bila upendo hupelekea mtu kuwa mshupavu wa sheria asiyekuwa na neema, jambo ambalo huua maisha ya kiroho. Kile kinachoitwa "upendo" bila ukweli hupelekea kuwepo kwa hisia za uvumilivu usiokuwa na mashiko, ukimwacha mtu kuelea katika bahari ya mashaka. Ukweli unaowasilishwa kwa upendo hupelekea kuwepo kwa uzoefu wa Ukristo wa kweli ambao hutoa mwongozo ulio wazi, kusudi, na uhakika.

`Soma 1 Petro 3:15; 2 Timotheo 4:2; na Tito 3:4, 5. Ni kauli zipi katika aya hizi huonesha ulinganifu kati ya uwasilishaji wa ukweli wa Biblia na roho ya unyenyekevu na ya kuwakubali wengine?`

Waandishi wa Agano Jipya hawasisitizi upendo zaidi kuliko ukweli. Wanaunganisha vizuri upendo na ukweli, neema na sheria, huruma na uaminifu. Petro anawasihi waumini wenzake "kumjibu kila mtu awaulizaye habari za tumaini lililo ndani yenu; lakini kwa upole na kwa hofu" (1 Pet. 3:15). Kwa maneno mengine, inakupasa kujua kile unachokiamini, kwa nini unaamini hivyo, na uweze kueleza kile unachokiamini na kwa nini unaamini hivyo. Hii haimaanishi kuwa una majibu yote au kuwa unaweza kuwashawishi wengine wakubali imani yako. Inamaanisha tu kuwa unaweza kueleza na kutetea imani yako kwa "upole na kwa hofu"â€”yaani, kwa unyenyekevu huku ukionesha uzito wa masuala yanayobishaniwa.

Paulo anamshauri mwanafunzi wake kijana Timotheo akisema "lihubiri neno, uwe tayari, wakati ukufaao na wakati usiokufaa, karipia, kemea, na kuonya kwa uvumilivu wote na mafundisho" (2 Tim. 4:2) Anamkumbusha Tito kuwa huo ndio wema na upendo wa Mungu uliowakoa wale waliozaliwa katika Yeye (Tito 3:5).

Sisi, pia, tunaitwa kuwasilisha ukweli kwa upole na unyenyekevu wote. Bwana wetu anatualika tushirikiane Naye katika kutangaza ujumbe Wake wa siku za mwisho kwa ulimwengu unaoangamia bila Kristo tukiwa na mtazamo wa kuwakubali wengine."

`Ikiwa mtu angekuuliza, "Kwanini wewe ni Mkristo?" ungemjibuje na kwa nini?`