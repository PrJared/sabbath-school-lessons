---
title:  Utayari wa kupokea Injili
date:  23/08/2020
---

`"Soma Yohana 4:27–30, 39–42. Maongezi ya Yesu na mwanamke Msamaria yanadhirishaje ukweli kuwa watu wa aina zote wako tayari kupokea injili, hata mahali pasipotarajiwa?`

Mahali ambapo wanafunzi hawakutarajia kupata mioyo iliyo tayari kupokea injili ilikuwa Samaria. Wasamaria walikuwa na migogoro siku zote na Wayahudi kuhusu mafundisho na ibada. Uadui huu ulikuwa umedumu kwa miongo mingi. Wasamaria walitamani kushiriki katika ujenzi wa hekalu la Yerusalemu lakini walinyimwa fursa hiyo kwa sababu ya kuoana na watu wa mataifa wenye utamaduni wa kigeni waliowazunguka na kwa sababu ya mitazamo yao ya kupenda mabadiliko. Matokeo yake, Wasamaria walijenga hekalu lao juu ya mlima wa Gerizimu. Kwa mtazamo wa wanafunzi, Samaria haikuwa eneo la kutangaza injili na hivyo ilitakiwa eneo hilo liepukwe ili waende maeneo mengine.

Yesu aliona kile ambacho wanafunzi hawakukiona: mioyo iliyo tayari kupokea injili. Maelezo ya Yohana kuhusu kisa cha mwanamke kwenye kisima cha Yakobo kinaanza kwa maneno haya: "Aliacha Uyahudi, akaenda zake tena mpaka Galilaya. Naye alikuwa hana budi kupita katikati ya Samaria" (Yohana 4:3, 4). Yesu "alikuwa hana budi" kupita kati kati ya Samaria kwa sababu Roho Mtakatifu alimshawishi kuwa ilikuwepo mioyo iliyokuwa tayari kupokea injili katika eneo hili lisilotarajiwa. Macho yetu yakipata upako wa Roho Mtakatifu, tunaona fursa mahali ambapo wengine wanaona matatizo peke yake. Tunaona mavuno mengi ya roho kwa ajili ya ufalme wa Mungu mahali ambapo wengine wanaona maeneo yasiyozaa kitu.

`Soma Matendo 8:4, 5, 14. Matokeo ya baadaye ya huduma ya Yesu katika Samaria yalikuwaje?`

Wanafunzi wangepita pembeni mwa Samaria bila kuwapa Wasamaria fursa ya kusikia ukweli wa Neno la Mungu. Yesu aliona kile ambacho wao hawakukiona. Alitambua kuwa Roho Mtakatifu alikuwa ameweka usikivu katika moyo wa mwanamke mmoja. Uongofu wa ajabu wa mwanamke uliwagusa watu wa mji ule. Hatuwezi daima kuona matokeo ya haraka ya kazi zetu za ushuhudiaji, lakini tunapopanda mbegu katika mioyo iliyo tayari kupokea, siku moja zitaleta mavuno kwa ajili ya utukufu wa Mungu."

`Hatuwezi kujua kwa hakika athari ya maneno na matendo yetu kwa wengine, ama kwa wema au kwa ubaya. Hivyo basi, kwa nini inatupasa kuwa waangalifu kuhusiana na tunayoyasema na tunayoyafanya mbele ya wengine?`