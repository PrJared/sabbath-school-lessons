---
title:  Kuweka Sawa Mtazamo
date:  24/08/2020
---

"Mitazamo yetu inaathiri uwezo wetu wa kuwavuta wengine. Mtazamo wa ukali wa kukosoa, na usio wa kirafiki unawasukuma watu mbali na wewe, na hata kama una uwezo mkubwa wa kushuhudia, maneno yako, ingawa yanaweza kuwa na ukweli kiasi gani, yana uwezekano mdogo wa kupokelewa.

Kinyume chake, mtazamo ulio chanya na wa kuwakubali wengine unawavuta kwetu. Unajenga mshikamano wa kirafiki. Yesu aliitaja kanuni hii vizuri aliposema, "Siwaiti tena watumwa; kwa maana mtumwa hajui atendalo bwana wake; lakini ninyi nimewaita rafiki; kwa kuwa yote niliyoyasikia kwa Baba yangu nimewaarifu" (Yohana 15:15). Rafiki wanachukuliana licha ya udhaifu na makosa yao na wanashiriki pamoja furaha na huzuni zao kwa uhuru.

`Soma Mathayo 15:21–28 na Marko 14:6–9. Aya hizi huelezea wanawake wawili walio katika mazingira tofauti kabisa. Yesu anaonekana kuwa mkali kwa mmoja na mpole kwa mwingine. Mambo gani katika aya hizi yanaashiria kuwa Yesu alimhudumia kila mmoja wao kwa neema Yake iokoayo na kujenga imani yake Kwake?`

Mwanamke katika Mathayo 15 ni Mkananayo. Kwa kukusudia Yesu alimkatalia ombi lake kwanza ili, akiendelea kusisitiza ombi lake, imani yake ikue. Hatimaye Yesu alikidhi hitaji lake na kutamka kauli ya ajabu kuwa hakuna kiongozi wa dini katika Yuda wakati ule alikuwa na imani kama ya mwanamke masikini Mkananayo. Alitangaza hadharani akisema, Mama, imani yako ni kubwa! (Mathayo. 15:28). Alimpatia sifa kubwa zaidi kuliko sifa zote ambazo kiongozi ye yote wa kidini angeweza kumpa. Unaweza kufikiri jinsi moyo wake ulivyofurahi na maisha yake yalivyobadilika.

Mwanamke anayepaka miguu ya Yesu kwa mafuta ya gharama kubwa ni Myahudi mwanamke mwenye sifa mbaya, mwanamke aliyeshindwa maisha na aliyetenda dhambi mara kwa mara, lakini aliyesamehewa, aliyebadilishwa na aliyeumbwa upya. Wengine wanapomkosoa, Yesu anamsifu na kuidhinisha matendo yake. Yesu alisema, Kila ihubiriwapo Injili katika ulimwengu wote, na hili alilotenda huyu litatajwa kwa kumbukumbu lake (Marko 14:9)."

`Kwa kuzingatia visa viwili tulivyovisoma hapo juu, mambo muhimu katika mtazamo chanya na unaoshinda ni yapi? Ni marekebisho gani unatakiwa kuyafanya, siyo tu kwa ajili ya ushuhudiaji, bali pia kwa ajili ya maisha kwa jumla?`