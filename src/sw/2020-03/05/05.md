---
title:  Roho Mtakatifu, Neno na Ushuhudiaji
date:  29/07/2020
---

"Neno la Mungu lilikuwa kiini cha ushuhuda wa kanisa la Agano Jipya. Hubiri la Petro siku ya Pentekoste lilichota sana dondoo kutoka katika Agano la Kale kuthibitisha kuwa Kristo alikuwa Masihi. Ushuhuda wa Stefano Mfia Dini ulikariri historia ya Israeli katika Agano la Kale. Petro alitaja "neno la Mungu lililotumwa kwa wana wa Israeli" (Matendo 10:36) na ndipo alimwelezea Kornelio kuhusu kisa cha Ufufuo. Mtume Paulo alirejea tena na tena aya za Agano la Kale zilizotabiri ujio wa Masihi, na Filipo alimfafanulia kwa uangalifu Mkushi aliyekuwa na shauku ya kuelewa maana ya unabii uliotabiri ujio wa Masihi katika Isaya 53. Katika kila tukio, wanafunzi walitangaza Neno la Mungu na siyo maneno yao wenyewe. Msingi wa mamlaka yao ulikuwa Neno lililovuviwa na Roho.

`Soma Matendo 4:4, 31; Matendo 8:4; Matendo 13:48, 49; Matendo 17:2; Matendo 18:24, 25. Aya hizi zinatufundisha nini kuhusu uhusiano kati ya Roho Mtakatifu, Neno la Mungu, na ushuhudiaji wa kanisa la Agano Jipya?`

Roho Mtakatifu yule yule aliyevuvia Neno la Mungu, anatumia Neno kubadilisha maisha. Kuna nguvu inayoleta uhai katika Neno kwa sababu, kwa njia ya Roho, ni Neno lililo hai la Kristo.

`Soma 2 Petro 1:21 na Waebrania 4:12. Kwa nini Neno la Mungu lina nguvu ya kubadili maisha?`

"Nguvu ya uumbaji iliyotamkwa na ulimwengu na vyote vilivyomo vikatokea imo katika neno la Mungu. Neno lina nguvu; linazalisha uhai. Kila agizo la Neno ni ahadi; na likikubaliwa kwa hiari na kupokelewa moyoni kwa dhati, linaleta uhai kutoka kwa Mungu aliye hai milele zote. Linabadilisha hali ya asili na kuumba upya roho katika sura ya Mungu." â€”Ellen G. White, Education, uk. 126.

Sababu ya Biblia kuwa na nguvu inayobadilisha maisha ni kuwa Roho Mtakatifu yule yule aliyevuvia uandishi wa Biblia anatuvuvia na kutubadilisha tunapoisoma. Tunaposhiriki Neno la Mungu na wengine, Roho Mtakatifu hufanya kazi ya kubadilisha maisha yao kwa njia ya Neno alilolivuvia. Mungu ameahidi kulibariki Neno Lake siyo maneno yetu. Nguvu ipo katika Neno la Mungu, na siyo katika fikra za kibinadamu."