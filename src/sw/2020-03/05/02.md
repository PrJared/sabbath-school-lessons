---
title:  Yesu na Ahadi ya Roho Mtakatifu
date:  26/07/2020
---

"Kwa njia ya Roho Mtakatifu, Yesu aliondoa upweke wa wanafunzi uliosababishwa na Yeye kuwaacha na kurudi mbinguni. "Lakini mimi nawaambia iliyo kweli; yawafaa ninyi mimi niondoke, kwa maana mimi nisipoondoka, huyo Msaidizi hatakuja kwenu; bali mimi nikienda zangu, nitampeleka kwenu." (Yohana 16:7). Neno la Kigiriki lililotafsiriwa "msaidizi" ni parakletos. Linamaanisha anayekuwa karibu na mwingine kwa lengo la kumsaidia.

Moja ya kazi za msingi za Roho Mtakatifu ni kuwa karibu na waumini wote ili awawezeshe na kuwaongoza katika shughuli zao za ushuhudiaji. Tunapomshuhudia Yesu, hatuko peke yetu. Roho Mtakatifu Yupo kando yetu ili atuelekeze kwa wale wanaotafuta ukweli kwa moyo wa dhati. Anaandaa mioyo yao kabla hatujakutana nao. Anaongoza maneno yetu, anashawishi akili za wasikilizaji, na anawatia nguvu wakubali ushawishi Wake.

`Soma Yohana 15:26, 27 na Yohana 16:8. Aya hizi zinatuambia nini kuhusu jukumu la Roho Mtakatifu katika ushuhudiaji?`

Roho Mtakatifu humshuhudia Yesu. Lengo Lake kuu ni kuwaongoza watu wengi kwa Yesu kadiri iwezekanavyo. Utume Wake ni kumtukuza Yesu. Katika dhima hii, anawashawishi waumini wote kuhusu wajibu wao wa kushuhudia. Hufungua macho yetu tuweze kuona uwezekano wa wokovu kwa watu wanaotuzunguka na hutenda kazi nyuma ya pazia kuwafanya wapokee ujumbe wa injili.

Injili ya Yohana inaeleza jambo hili vizuri. "Atauhakikisha ulimwengu kwa habari ya dhambi" (Yohana 16:8). Kwa maneno mengine, anagusa mioyo ya watu na kuwapa uwezo wa kuelewa ufa uliopo kati yao na Mungu na hitaji lao la toba. Anauhakikisha ulimwengu pia "kwa habari ya haki." Siyo tu kuwa Roho Mtakatifu anafunua dhambi, bali anatufundisha pia kutenda haki. Anafunua ukuu wa haki ya Yesu Kristo ulivyo tofauti na uchafu wetu. Dhima ya Roho Mtakatifu siyo tu kuonesha jinsi tulivyo waovu; bali pia kufunua jinsi Yesu alivyo mwema, mkarimu, mwenye huruma na upendo na jinsi anavyotaka kutubadilisha ili tufanane Naye.

Kushuhudia ni kushirikiana na Roho Mtakatifu ili kumtukuza Yesu. Kwa nguvu ya Roho na chini ya uongozi Wake, tunashuhudia juu ya huyu Kristo wa ajabu Ambaye amebadili maisha yetu."

`Pamoja na shauku yetu ya kuongoa roho, kwa nini inatupasa kukumbuka daima kuwa hatuwezi kuongoa, lakini Roho Mtakatifu ndiye anayeweza kuongoa?`