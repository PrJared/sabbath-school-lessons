---
title:  Roho Mtakatifu na Ushuhudiaji
date:  28/07/2020
---

"Katika kitabu chote cha Matendo, zinaonekana nguvu za Roho Mtakatifu. Roho Mtakatifu aliwahudumia waumini na alihudumu kupitia kwao walipomshuhudia Bwana wao kwa njia mbalimbali. Aliwapa nguvu walipokabiliwa na majaribu na changamoto za ushuhudiaji katika utamaduni uliopingana nao. Aliwaongoza kwa watafutaji wa ukweli wa dhati. Aliandaa mioyo ya watu katika miji yote kabla waumini hawajafika katika miji hiyo. Alifungua milango ya fursa ambayo walikuwa hawajawahi kuota kuwa ilikuwepo na aliwezesha maneno yao na matendo yao.

`Soma Matendo 7:55; Matendo 8:29; Matendo 11:15; Matendo 15:28, 29; na Matendo 16:6â€“10. Roho Mtakatifu aliwahudumiaje waumini waliokuwa wakishuhudia katika matukio yaliyoorodheshwa katika aya hizi za Biblia? Kwa maneno mengine, ni mambo gani mbalimbali Roho Mtakatifu aliyafanya katika mazingira haya?`

Huduma mbalimbali za Roho Mtakatifu katika karne ya kwanza zilikuwa za ajabu kweli. Matukio yaliyoelezwa hapo juu ni mifano michache ya kazi Yake. Alimpa nguvu Stefano ya kumshuhudia Bwana wake mbele ya kundi la watu wakatili wasiokuwa na uwezo wa kujitawala ambao walimpiga na kumwua kwa mawe. Kwa njia ya muujiza Alimwongoza Filipo kwa Mkushi mwenye cheo aliyetafuta kuujua ukweli ili akafungue kazi ya injili katika Bara la Afrika. Alimpa Petro ishara ya uthibitisho wakati waumini wasiokuwa Wayahudi walipopokea zawadi ya Roho Mtakatifu. Alileta kanisa pamoja na kuliunganisha katika wakati ambao lingeweza kugawanyika kirahisi kuhusiana na suala la tohara, na alifungua bara zima la Ulaya ili lihubiriwe injili kwa njia ya mtume Paulo.

Roho Mtakatifu alikuwa kazini katika kanisa la Agano Jipya na yupo kazini katika maisha ya kanisa la leo. Anatamani kutuwezesha, kututia nguvu, kutufundisha, kutuongoza, kutuunganisha pamoja, na kututuma ulimwenguni kwa ajili ya utume muhimu ulimwenguni, ambao ni kuwaongoza wanaume na wanawake kwa Yesu na ukweli Wake. Jambo ambalo inatupasa kulikumbuka ni kuwa bado anatenda na Yuko kazini hata leo, kama alivyokuwa katika nyakati za mitume na kanisa la awali."

`Ni mambo gani tunaweza kuyafanya, siku kwa siku, kujiweka katika mkao mzuri zaidi wa kupokea nguvu za Roho Mtakatifu katika maisha yetu binafsi? Ni aina gani sahihi za uchaguzi zitamwezesha Roho Mtakatifu kufanya kazi ndani yetu na kupitia kwetu?`