---
title:  Ushuhudiaji Unaowezeshwa na Roho
date:  25/07/2020
---

### Somo la Juma Hili
Yohana 15:26, 27; Matendo 2:41, 42; Matendo 8:4; Ebr. 4:12; Matendo 17:33, 34; Matendo 18:8.

> <p>Fungu la Kukariri</p>
> "Hata walipokwisha kumwomba Mungu, mahali pale walipokusanyika pakatikiswa, wote wakajaa Roho Mtakatifu, wakanena neno la Mungu kwa ujasiri" (Matendo 4:31).

"Yesu alipowaamuru waumini wa awali "Enendeni ulimwenguni mwote mkaihubiri injili" (Marko 16:15), ni lazima waliliona kama agizo lisilotekelezeka. Wangewezaje kutekeleza jukumu kubwa kiasi hicho? Idadi yao ilikuwa ndogo. Raslimali zao zilikuwa chache. Lilikuwa kundi la waumini wa kawaida wasio na elimu kubwa ya darasani. Lakini walikuwa na Mungu asiyekuwa wa kawaida ambaye angewawezesha kutekeleza jukumu lao lisilokuwa la kawaida.

Lakini Yesu alisema, Lakini mtapokea nguvu, akiisha kuwajilia juu yenu Roho Mtakatifu; nanyi mtakuwa mashahidi wangu katika Yerusalemu, na katika Uyahudi wote, na Samaria, na hata mwisho wa nchi (Matendo 1:8). Nguvu ya Roho Mtakatifu ingewawezesha kuuhubiri ujumbe wa msalaba wenye uwezo wa kubadili maisha, wenye uwezo wa kubadili ulimwengu. Roho Mtakatifu aliufanya ushuhuda wao uwe na mashiko.

Katika miongo michache iliyofuata, injili ilibadilisha ulimwengu wote. Kitabu cha Matendo kinasema kuwa waumini wa kwanza "waliupindua ulimwengu" (Matendo 17:6). Mtume Paulo anaongeza kuwa injili "ilihubiriwa kwa kila kiumbe chini ya mbingu" (Kol. 1:23). Katika somo la juma hili, tutajielekeza hasa hasa katika kuangalia mchango wa Roho Mtakatifu katika kuwezesha ushuhudiaji wetu kwa ajili ya Kristo."