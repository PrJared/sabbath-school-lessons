---
title:  Kanisa Lililowezeshwa
date:  27/07/2020
---

"Kitabu cha Matendo kimeitwa kwa usahihi Matendo ya Roho Mtakatifu. Ni matendo yanayosisimua katika ushuhudiaji, uinjilisti wa hadhara, na ukuaji wa kanisa. Matendo ni kisa cha waumini waliojiweka wakfu, waliojazwa na Roho Mtakatifu, na walioubadili ulimwengu kwa ajili ya Kristo. Walimtegemea Roho Mtakatifu kutenda matendo ya miujiza. Wao ni mifano ya kile ambacho Roho Mtakatifu anaweza kufanya kupitia wanaume na wanawake wanaojiweka wakfu kikamilifu Kwake.

`Soma Matendo 2:41, 42; Matendo 4:4, 31; Matendo 5:14, 42; Matendo 6:7; na Matendo 16:5. Mambo gani yanakuvutia zaidi kuhusu aya hizi? Ni ujumbe gani ambao Luka, mwandishi wa Matendo, anatamani kuueleza kwa kuandika historia ya ukuaji huo wa haraka?`

Kusudi la Luka la kuandika kitabu cha Matendo ni kumweleza kila msomaji huduma ya Roho Mtakatifu katika kanisa la awali. Angalia, pia, kuwa hasiti kutumia takwimu kupima matokeo ya kazi ya Roho katika karne ya kwanza. Maana yake ni kuwa, alitunza idadi ya waumini waliobatizwa. Katika Matendo 2:41, anaonesha ukweli kuwa watu 3,000 walibatizwa katika siku moja mahali fulani. Katika Matendo 4:4, anaongelea juu ya watu 5,000 waliobatizwa sehemu nyingine. Katika Matendo 5:14, makutano ya watu walimpokea Bwana na kubatizwa.

Iwe ni mtu mmoja kama Lydia, mkuu wa gereza la Filipi, binti mtumishi mwenye pepo, au towashi Mkushi, Luka anaeleza na kuandika utendaji wa Roho Mtakatifu katika mioyo ya watu hawa. Jambo muhimu hapa ni kuwa nyuma ya kila idadi kubwa ya watu kuna mtu mmoja mmoja binafsi, kila mmoja wao akiwa ni mtoto wa Mungu ambaye Yesu Kristo alimfia. Ndiyo, tunapenda idadi kubwa, lakini hatimaye, ushuhudiaji huwa ni kazi ya mtu mmoja mmoja.

Ili kuwezesha ukuaji wa haraka wa kanisa la Agano Jipya, makanisa mapya yalianzishwa. Moja ya sababu kwa nini kanisa la awali lilikua haraka ni kuwa lilipata sura mpya daima kwa kuanzisha makanisa mapya. Huu ni ujumbe muhimu sana kwetu leo."

`Kipaumbele cha kanisa la Agano Jipya kilikuwa utume. Tunawezaje kuhakikisha kuwa, kwa yote tunayoyafanya katika kanisa letu mahalia, utume ndiyo kiini cha utendaji daima?`