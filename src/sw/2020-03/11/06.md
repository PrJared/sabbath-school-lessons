---
title:  Jambo Linalofaa Kushuhudiwa
date:  10/09/2020
---

""Nimesulubiwa pamoja na Kristo; lakini ni hai; wala si mimi tena, bali Kristo yu hai ndani yangu; na uhai nilio nao sasa katika mwili, ninao katika imani ya Mwana wa Mungu, ambaye alinipenda, akajitoa nafsi yake kwa ajili yangu" (Gal. 2:20).

Kwa hakika kuna kafara baada ya kumpokea Kristo. Kuna mambo ambayo inatupasa kuyasalimisha. Yesu alieleza wazi kiwango cha kujitoa kinachotakiwa ili kumfuata: "Akawaambia wote, Mtu ye yote akitaka kunifuata, na ajikane mwenyewe, ajitwike msalaba wake kila siku, anifuate" (Luka 9:23). Kifo cha msalabani ni kifo chenye maumivu makali. Tunaposalimisha maisha yetu kwa madai ya Kristo na huu utu wa kale wa dhambi ukasulubishwa (tazama Rum. 6:6), tunapata maumivu. Inauma nyakati zingine tunapoacha vitu tunavyovipenda na mazoea ya muda mrefu, lakini zawadi yake ni kubwa zaidi kuliko maumivu.

Shuhuda zenye nguvu ambazo zina mguso unaobadili maisha ya wengine zinahusu kile ambacho Kristo ametutendea, siyo vitu tulivyoviacha kwa ajili Yake. Zinazungumzia kafara Yake, siyo kafara tulizozitoa sisi kwa ajili Yake. Hii ni kwa sababu Yesu hatuambii tuache kitu chochote ambacho ni cha muhimu kwa ajili ya ustawi wetu tukibaki nacho.

Hata hivyo, historia ya Ukristo imejazwa na visa vya watu ambao walitoa kafara kubwa sana kwa ajili ya Kristo. Siyo kwamba watu hawa walikuwa wananunua wokovu au kwamba matendo yao, hata kama hayakuwa na ubinafsi na yalikuwa ya kujitoa kafara, yaliwapa kibali mbele za Mungu. Badala yake, mara nyingi, kwa kutambua kile Kristo alichofanya kwa ajili yao, wanaume na wanawake hawa walikuwa tayari kutoa vyote na kuviweka juu ya madhabahu ya kafara, kulingana na wito wa Mungu katika maisha yao.

Soma Yohana 1:12, Yohana 10:10, Yohana 14:27, na 1 Wakorintho 1:30. Ushuhuda wetu daima unajengwa juu ya kile ambacho Kristo ametutendea. Orodhesha baadhi ya karama za neema Yake zilizotajwa katika aya hizi.

Kwa kuzingatia aya zilizotajwa hapo juu, fikiria juu ya kile ambacho Kristo amekutendea. Unaweza kuwa Mkristo ambaye unamcha Mungu maisha yako yote, au pengine umeupitia uzoefu wa kuongoka kwa jinsi ya ajabu sana. Tafakari kuhusu jinsi Yesu alivyo mwema kwako na kusudi, amani, na furaha aliyokupatia. Fikiria juu ya nyakati ambazo alikupatia nguvu ya kustahimili majaribu makubwa katika maisha yako."

`Ni kafara gani umeitwa kuzitoa kwa ajili ya Kristo? Umejifunza jambo gani kutokana na uzoefu wako ambalo laweza kuwa mbaraka kwa wengine?`