---
title:  Kushuhudia kwa Uhakika
date:  09/09/2020
---

`"Soma 1 Yohana 5:11–13; Waebrania 10:19–22; na 1 Wakorintho 15:1, 2. Ni uhakikisho gani wa uzima wa milele unaotolewa na Maandiko kwetu unaoturuhusu kushuhudia juu ya wokovu wetu katika Kristo kwa uhakika?`

Ikiwa hatuna uhakikisho binafsi wa wokovu katika Yesu, hatuwezi kumshuhudia mtu mwingine ye yote juu ya wokovu huo. Hatuwezi kuwapa watu wengine kitu ambacho sisi wenyewe hatuna. Kuna Wakristo waaminifu wanaoishi katika hali ya mashaka daima, wakijiuliza ikiwa wataweza kuwa wema kiasi cha kutosha kuokolewa. Kama mhubiri mwenye busara, mzee alivyowahi kusema, "Ninapojiangalia, sioni uwezekano wa kuokolewa. Ninapomwangalia Yesu, sioni uwezekano wa kupotea." Maneno ya Bwana yanapiga kengele kwa uhakika katika zama zote, "Niangalieni mimi, mkaokolewe, enyi ncha zote za dunia; maana mimi ni Mungu; hapana mwingine" (Isa. 45:22).

Bwana wetu anatutaka kila mmoja wetu kufurahia wokovu anaoutoa bure. Anataka tupate uzoefu wa kile kinachomaanisha kuhesabiwa haki kwa neema Yake na kuwa huru dhidi ya hukumu inayoletwa na hatia ya dhambi. Kama Paulo anavyosema katika Warumi 5, "Basi tukiisha kuhesabiwa haki itokayo katika imani, na mwe na amani kwa Mungu, kwa njia ya Bwana wetu Yesu Kristo" (Rum. 5:1). Anaongeza kuwa tunaweza kuwa na hakika ya wokovu kwani "hakuna hukumu ya adhabu juu yao walio katika Kristo Yesu" (Rum. 8:1). Mtume Yohana anathibitisha kuwa "Yeye aliye naye Mwana, anao huo uzima; asiye naye Mwana wa Mungu hana huo uzima" (1 Yohana 5:12).

Ikiwa kwa imani tumempokea Yesu, na anaishi mioyoni mwetu kwa njia ya Roho Wake Mtakatifu, zawadi ya uzima wa milele ni yetu leo. Hii sio kusema kuwa, tunapopata uzoefu wa neema ya Mungu na wokovu katika Kristo, hatuwezi kuupoteza (2 Pet. 2:18–22, Ebr. 3:6, Ufu. 3:5). Daima tuna uhuru wa kuchagua kumwacha Mungu, lakini tunapopata uzoefu wa upendo Wake na kuelewa kina cha kafara Yake, tusichague kumwacha Yule ambaye anatupenda sana. Siku kwa Siku tutatafuta fursa za kushiriki na wengine neema tuliyoipata katika Yesu."

`Je, una hakika ya wokovu katika Yesu? Ikiwa ni hivyo, hakika hiyo imejengwa juu ya nini? Kwa nini una hakika ya wokovu? Hakika hiyo inapatikana wapi? Kwa maneno mengine, ikiwa huna hakika, kwa nini huna hakika? Unawezaje kupata hakika hiyo?`