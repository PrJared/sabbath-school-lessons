---
title:  Nguvu inayobadilisha ya Ushuhuda Binafsi
date:  07/09/2020
---

"Yohana na Yakobo, wana wa Zebedayo, walijulikana kama "Wana wa Ngurumo" (Marko 3:17). Kwa hakika, ni Yesu aliyewapa jina lao la utani. Mfano wa tabia ya Yohana ya ukali ilionekana wakati Yesu na wanafunzi Wake walipokuwa wakisafiri kupitia nchi ya Samaria. Walipojaribu kupata mahali pa kulala usiku, walikutana na upinzani kwa sababu ya chuki ya Wasamaria dhidi ya Wayahudi. Wasamaria walikataa kuwapa malazi hata ya kiwango cha chini kabisa.

Yakobo na Yohana walikuwa na suluhisho kwa tatizo hilo "Wanafunzi wake Yakobo na Yohana walipoona hayo, walisema, Bwana, wataka tuagize moto ushuke kutoka mbinguni, uwaangamize; kama Eliya naye alivyofanya?" (Luka 9:54).Yesu aliwakemea hao ndugu, na wote waliondoka katika kijiji kile kimya kimya. Njia ya Yesu ni njia ya upendo, siyo njia ya mapambano.

Katika uwepo wa upendo wa Yesu, uchochezi na hasira ya Yohana vilibadilishwa na kuwa ukarimu wenye upendo na roho ya upole wenye huruma. Katika waraka wa kwanza wa Yohana, neno upendo linaonekana karibu mara arobaini; katika miundo yake mbalimbali linaonekana mara 50.

`Soma 1 Yohana 1:1–4, 1 Yohana 3:1; 1 Yohana 4:7–11; na 1 Yohana 5:1–5. Aya hizi zinatuambia nini kuhusu ushuhuda wa Yohana na badiliko lililotokea katika maisha yake kwa sababu ya kushikamana na Yesu?`

Kuna kanuni ya milele ya ulimwengu. Ellen G. White anaitaja vizuri kanuni hii kwa maneno haya: "Matumizi ya nguvu ni kinyume cha kanuni za serikali ya Mungu; Anapenda kupokea huduma ya upendo pekee; na upendo hauwezi kudaiwa; hauwezi kupatikana kwa nguvu au mamlaka. Upendo unaamshwa na upendo peke yake." —The Desire of Ages, uk. 22.

Tunapojiweka wakfu kwa Kristo, upendo Wake hung'aa kupitia kwetu. Ushuhuda mkuu wa Ukristo ni maisha yaliyobadilishwa. Hii haimaanishi kuwa hatufanyi makosa na kwamba nyakati zingine tunashindwa kuwa mifereji ya upendo na neema kama tunavyopaswa kuwa. Lakini, kimsingi, inamaanisha kuwa upendo wa Kristo unapaswa kububujika kutoka katika maisha yetu ili tuwe mbaraka kwa wale wanaotuzunguka."

`Unaakisije upendo wa Kristo kwa wengine? Fikiria kuhusu maana ya jibu lako.`