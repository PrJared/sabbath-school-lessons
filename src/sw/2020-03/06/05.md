---
title:  Kugundua Karama Zako
date:  05/08/2020
---

"Linganisha 1 Wakorintho 1:4–9 na 2 Wakorintho 1:20–22. Aya hizi zinatuambia nini kuhusu ahadi za Mungu hususani ahadi za Mungu kabla ya ujio wa pili wa Kristo?

Mungu anaahidi kuwa kanisa Lake litadhihirisha karama zote za Roho wakati mfupi tu kabla ya kurudi kwa Bwana wetu. Ahadi Zake ni za hakika. Ametupatia ushuhuda wa Roho Mtakatifu katika mioyo yetu ili kutuongoza kila mmoja wetu kugundua karama alizotupatia. Mungu ndiye anatupatia karama na ni Mungu ambaye kwa njia ya Roho Wake anatufunulia karama zetu.

`Soma Luka 11:13, Yakobo 1:5, na Mathayo 7:7. Ikiwa tunatamani kugundua karama ambazo Mungu amempa kila mmoja wetu, Anatualika kufanya nini?`

Tunapokea karama za Roho tunapojiweka wakfu kwa Mungu na kumwomba atufunulie karama alizotugawia. Pale mioyo yetu inapokuwa imeondolewa kujitukuza na kipaumbele chetu ni kumtumikia Yesu, Roho Wake anatuonesha karama alizotupatia. "Ni pale tu kwa njia ya imani na maombi wanafunzi walipojisalimisha kikamilifu ili watumiwe Naye ndipo walipomwagiwa Roho. Ndipo kwa namna ya pekee karama za mbinguni ziligawiwa kwa wafuasi wa Kristo… Karama ni zetu katika Kristo, lakini kuweza kuwa nazo kabisa hutegemea kumpokea Roho wa Mungu." —Ellen G. White, Christ's Object Lessons, uk. 327.

Karama za roho (tazama 1 Kor. 12:4–6) ni sifa ambazo Mungu anatugawia ili tumtumikie kwa ufanisi. Huduma ni maeneo ya jumla ambayo kupitia kwayo tunaweza kuonesha karama zetu, na shughuli ni matukio mahsusi yanayotusaidia kutumia karama zetu. Karama haziji zikiwa zimekamilika kabisa. Roho Mtakatifu anapokufunulia eneo la huduma, mwombe akuongoze katika huduma fulani mahsusi ili ufanyie kazi karama yako katika shughuli za uinjilisti."

`Ni karama gani mahsusi unazo na, muhimu zaidi, unawezaje kuboresha karama hizo kwa ajili ya huduma ya Bwana?`