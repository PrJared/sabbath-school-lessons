---
title:  'Karama Tofauti: Wamoja katika Huduma'
date:  02/08/2020
---

"Umewahi kutafakari jinsi wanafunzi wa Yesu walivyotofautiana? Mazingira yao, haiba zao, mihemko yao, na karama zao vilitofautiana sana. Lakini jambo hili halikuwa hasara kwa kanisa. Lilikuwa faida kwa kanisa. Mathayo, mtoza ushuru, alikuwa mwangalifu, kamili, na sahihi. Kinyume chake, Petro alisema haraka, mkereketwa, na aliye mwepesi wa kutenda, lakini pia alikuwa na sifa za asili za uongozi.

Yohana alikuwa mtu mwenye huruma lakini mwongeaji pia. Andrea alikuwa mtu wa watu, aliyeyajua mazingira yaliyomzunguka, na aliyejali hisia za wengine. Tomaso alikuwa mwepesi wa kuuliza maswali, na mara nyingi alikuwa mtu mwenye mashaka. Kila mmoja wa hawa wanafunzi, japokuwa walikuwa na haiba na karama tofauti, kwa namna ya pekee sana kila mmoja wao alitumiwa na Mungu katika kazi ya ushuhudiaji kwa ajili Yake.

`Soma 1 Wakorintho 12:12, 13, 18â€“22. Tunagundua nini katika aya hizi kuhusu hitaji la kuwa na watu wenye karama tofauti katika mwili wa Kristo, yaani kanisa?`

Mungu hufurahia kuchukua watu wanaotoka mazingira tofauti wenye talanta na uwezo tofauti na kuwapa karama kwa ajili ya huduma. Mwili wa Kristo sio kundi la watu walio sawa na wanaofanana katika hali zote. Siyo klabu ya watu wanaotoka mazingira yanayofanana na wanaofikiri kwa namna inayofanana. Ni kundi la watu wenye nguvu na walio na karama tofauti, wanaoungana katika upendo wao kwa Kristo na kwa Maandiko, na ambao wamejiweka wakfu kushiriki upendo na ukweli Wake kwa ulimwengu unaowazunguka (Rum. 12:4, 1 Kor. 12:12). Viungo vya mwili wa Kristo vina karama tofauti, lakini kila kimoja kina thamani; kila mmoja ni muhimu kwa afya na utendaji wa mwili wa Kristo. Kama vile macho, masikio, na pua vina kazi za aina mbalimbali lakini ni vya muhimu kwa mwili, karama zote ni muhimu pia (1 Kor. 12:21, 22).

Ukitafakari kwa makini juu ya mwili wa mwanadamu, hata viungo vidogo kabisa vina kazi muhimu. Fikiria juu ya kope. Ingekuwaje ikiwa tusingekuwa na viungo vidogo kabisa kama kope? Vumbi lingeingia machoni kirahisi na kuharibu uwezo wetu wa kuona, na matokeo yake ingekuwa macho kuharibika kabisa kiasi cha kutokuweza kupona tena. Mshiriki wa kanisa anayeonekana kuwa "asiyekuwa muhimu" ni kiungo muhimu cha mwili wa Kristo na amepewa karama ya Roho Mtakatifu. Tunapoziweka wakfu karama hizi kikamilifu kwa Mungu, kila mmoja wetu anapata badiliko la milele."

`Bila kujali wingi au ukubwa wa talanta ulizo nazo, ni mambo gani ambayo huyawezi sana lakini wengine kanisani wanayaweza vizuri zaidi kuliko wewe? Jambo hilo linakusaidiaje kutulia katika sehemu inayolingana na talanta zako?`