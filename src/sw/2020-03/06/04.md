---
title:  Kusudi la Karama za Roho
date:  04/08/2020
---

`"Soma 1 Wakorintho 12:7 na Waefeso 4:11–16. Kwa nini Mungu anagawa karama za Roho kwa kila muumini? Kusudi la karama hizo ni nini?`

Karama za Roho zinakusudiwa mambo kadhaa. Mungu huzigawa kwa kusudi la kulea na kulipa kanisa nguvu ya kutekeleza huduma Yake. Zimekusudiwa kujenga kanisa lililo na umoja ili kutekeleza utume Wake ulimwenguni. Waandishi wa Biblia hutoa mifano ya karama za kiroho anazolipatia kanisa Lake, kama vile za kuhudumu, kutumikia, kuhubiri, kufundisha, kutia moyo, na kutoa. Wanazungumzia karama za ukarimu, rehema, msaada, na ucheshi, kwa kutaja chache tu. Ili kupata orodha kamili, soma Warumi 12 na 1 Wakorintho 12.

Pengine mtu angependa kujua uhusiano uliopo kati ya karama za kiroho na talanta ambazo mtu anazaliwa nazo. Karama za kiroho ni sifa ambazo muumini anapewa na Mungu kwa njia ya Roho Mtakatifu kumwezesha kutenda huduma fulani katika kanisa na nje ya kanisa. Zinaweza kujumuisha pia talanta ambazo muumini anazaliwa nazo ambazo zimetakaswa na Roho Mtakatifu na zinatumika katika huduma ya Kristo.

"Siyo karama maalumu peke yake zimewakilishwa katika mfano. Zinajumuisha karama zote na vipawa vyote, viwe vya kuzaliwa navyo au vya kujifunza; viwe vya asili au vya kiroho. Inapasa vyote vitumiwe katika huduma ya Kristo; tunajisalimisha wenyewe Kwake jinsi tulivyo na vyote tulivyonavyo. Anaturudishia karama hizi zikiwa zimesafishwa na kunolewa, ili zitumike kwa ajili ya utukufu Wake na kwa kuwabariki wanadamu wenzetu." —Ellen G. White, Christ's Object Lessons, uk 328.

Hali kadhalika, Mungu ameweka karama maalumu kama vile karama ya unabii na kazi maalumu katika kanisa ikiwa ni pamoja na wachungaji, wazee, na walimu, ambao wanafundisha katika mwili wa Kristo ili kulea na kumwezesha kila mshiriki afanye huduma (tazama Waefeso.4:11, 12). Kazi ya viongozi wote ni kumsaidia kila mshiriki kugundua karama yake na kumfundisha kutumia karama hiyo katika kuujenga mwili wa Kristo."

`Ni talanta gani ulizo nazo ambazo zinaweza kuwa na manufaa katika mazingira yasiyokuwa ya kidini zinaweza pia kuwa mbaraka kwa kanisa?`