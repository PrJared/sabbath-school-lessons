---
title:  Jifunze Zaidi
date:  07/08/2020
---

"Soma Ellen G. White, "Talents", uk. 325â€“365, katika Christ's Object Lessons.

Uelewa sahihi wa fundisho la Biblia la karama za Roho huleta umoja kanisani. Kutambua kuwa kila mmoja wetu ni wa thamani na kiungo muhimu katika mwili wa Kristo ni wazo linaloleta umoja. Kila mshiriki wa kanisa ni wa muhimu katika kutekeleza utume wa Kristo. Kila mshiriki amepewa karama kwa ajili ya huduma.

"Kila mmoja amepewa kazi ya kumfanyia Bwana. Kila mtumwa Wake amepewa karama au talanta za kipekee. 'Mmoja amepewa talanta tano, mwingine amepewa mbili, na mwingine amepewa moja; kila mtu kwa kadiri ya uwezo wake.' Kila mtumishi amepewa dhamana ambayo kwayo atatoa hesabu; na Mungu anatoa karama kwa uwiano unaolingana na uwezo tulio nao. Mungu hana upendeleo anapogawa karama. Anagawa karama kulingana na uwezo unaojulikana wa watumishi Wake, na Anatarajia faida inayolingana na uwekezaji alioufanya." Ellen G. White, Testimonies for the Church, vol. 2, uk. 282.

Kumbuka pia kuwa karama za Roho zinagawiwa kwa ajili ya utukufu wa Mungu na siyo kwa ajili ya utukufu wetu. Mungu anatoa karama kwa ajili ya kuinua jina Lake na kupanua kazi Yake."

**Masawali ya Kujadili**

`1. Tafakari zaidi juu ya wazo kuwa kila mmoja Wetu amepokea karama kutoka kwa Mungu. Jambo hili limewezeshaje utendaji kazi katika kanisa lako mahalia? Badiliko gani laweza kufanywa ili kuwezesha kila mshiriki wa kanisa kujihusisha katika huduma?`

`2. Waeleze wenzako katika darasa lako la Shule ya Sabato jinsi karama za mtu mwingine zilivyokubariki. Waeleze wenzako darasani jinsi ulivyogundua karama zako mwenyewe. Unafikiri karama zako ni zipi, na unazitumiaje kuwabariki wengine?`

`3. Somo hili limeeleza kuwa karama zetu hukua tunapozitumia. Hebu tafakari juu ya maisha yako katika wakati uliopita. Unaweza kutambua karama ambazo Mungu amekupa zilizoongezeka kwa kuzitumia kwa ajili ya utukufu wa jina Lake? Wakati huo huo, jiulize tena swali lililotolewa mwishoni mwa somo la Alhamisi, kuhusu jinsi ulivyo mwaminifu kwa vile ambavyo Mungu amekupatia.`