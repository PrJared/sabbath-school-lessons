---
title:  'Mungu: Mpaji wa Karama Zote Njema'
date:  03/08/2020
---

"Kulingana na 1 Wakorintho 12:11, 18; Waefeso 4:7, 8; na Yakobo 1:17, Mungu ni mwasisi wa karama zote, na "kila kitolewacho kilicho kamili" hutoka Kwake. Hivyo, tunaweza kuwa na hakika kuwa atatupatia karama za Roho Mtakatifu zinazopatana na haiba zetu, na atatumia stadi zetu kufanya kazi Yake na kulitukuza jina Lake.

`Soma Marko 13:34 na 1 Wakorintho 12:11. Mungu anatoa karama za kiroho kwa watu gani?`

Biblia iko wazi. Mungu anayo kazi kwa ajili ya kila mmoja wetu ya kushuhudia injili kwa wengine. Katika mfano wa Yesu wa mtu mwenye nyumba anayeiacha nyumba yake kwa watumishi na kuwaagiza waitunze, bwana wa nyumba anawapa watumwa wake kila mmoja kazi maalumu ya kufanya (Marko 13:34). Kuna kazi kwa ajili ya kila mtu, na Mungu hutoa karama kwa wote ili kutekeleza kazi au huduma ya Mungu ambayo wameitwa kuifanya. Tunaposalimisha maisha yetu kwa Kristo, na kwa njia ya ubatizo kuwa viungo vya mwili Wake, kanisa, Roho Mtakatifu anatoa karama ili tuweze kuutumikia mwili na kushuhudia ulimwenguni.

Mwaka 1903, Ellen G. White alimwandikia barua mtu fulani akimtia moyo atumie karama alizopewa na Mungu katika huduma. "Sisi ni watoto wa familia ya Mungu, ambao kwa namna moja au nyingine kila mmoja ameaminiwa talanta alizopewa na Mungu, ambazo tunawajibika kuzifanyia kazi, inatupasa kuzitumia katika huduma ya Mungu, na inatupasa kutambua haki ya kila mmoja kutumia karama alizoaminiwa. Hatupaswi kudharau mtaji wowote wa kimwili, kiakili, au kiroho hata kama ni mdogo kiasi gani." –Letter 260, Desemba 2, 1903.

`Soma Matendo 10:36–38; Mathayo 3:16, 17; na Matendo 2:38–42. Aya hizi zinatufundisha nini kuhusu ahadi ya Roho Mtakatifu wakati wa ubatizo?`

Kama vile Yesu alivyopakwa mafuta ya Roho Mtakatifu wakati wa ubatizo kumwandaa na kumwezesha kwa ajili ya huduma Yake ulimwenguni, kila mmoja wetu ameahidiwa Roho Mtakatifu wakati wa ubatizo wetu. Mungu anataka tuwe na hakika kuwa atatimiza Neno Lake na atatupatia karama za kiroho ili kulibariki kanisa Lake na ulimwengu."