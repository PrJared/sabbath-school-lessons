---
title:  Kukuza Karama Zetu
date:  06/08/2020
---

`"Soma mfano wa talanta katika Mathayo 25:14–30. Ni wazo gani muhimu linajitokeza katika kisa hiki? Kwa nini Mungu aliwasifu watumishi wawili wa kwanza na kumlaumu yule wa mwisho? Mfano huu unatuambia nini kuhusu matumizi ya talanta zetu? Hususani chunguza Mathayo 25:29.`

Bwana alimpa kila mtumwa talanta kulingana na "uwezo wake" (Mathayo 25:15). Kila mmoja wao alipokea kiasi tofauti. Mmoja alipata talanta tano, mwingine mbili, na mwingine moja. Kila mtumwa alikuwa na uchaguzi wa jinsi ambavyo angewekeza au kutumia talanta alizopewa. Jambo muhimu hapa ni kuwa mali waliyopewa haikuwa mali yao. Mali ile ilikuwa ya yule aliyeitoa.

Hoja ya mwenye mali haikuwa juu ya nani alipewa talanta nyingi au nani alipewa talanta chache. Hoja yake haikuwa juu ya kiasi cha talanta ambazo kila mmoja wao alikuwa amepewa. Hoja ilikuwa juu ya kile ambacho kila mmoja wao alikifanya kwa kutumia talanta alizopewa.

Paulo anaeleza jambo hili katika 2 Wakorintho 8:12 kwa maneno haya, "Maana, kama nia ipo, hukubaliwa kwa kadiri ya alivyo navyo mtu, si kwa kadiri ya asivyo navyo." Jambo la msingi kwa Mungu siyo kile ambacho mtu anacho, badala yake, jambo la msingi kwa Mungu ni kile ambacho mtu anakifanya kwa kutumia talanta aliyo nayo.

Mungu aliwasifia watumwa wawili wa kwanza kwa sababu walikuwa waaminifu katika kutumia talanta zao. Talanta zao ziliongezeka walipozitumia. Mtumwa mwovu hakutumia talanta aliyopewa na bwana wake, na matokeo yake haikuzaa. Ni ukweli wa milele kuwa "Sheria ya huduma ndiyo kiungo kinachotuunga pamoja na Mungu na wanadamu wenzetu." –Ellen G. White, Christ's Object Lessons, uk. 326. Mtumwa mwovu alitumia vibaya fursa aliyopewa ya kuhudumu na mwisho wake alipoteza uwezo wake wa kuhudumu.

Karama ambazo Mungu ametupatia tuzitumie kwa ajili ya utukufu wa jina Lake, tunapozitumia, huongezeka, hupanuka, na hukua. Unagunduaje karama ulizopewa na Mungu? Mwombe Mungu kwa unyenyekevu akufunulie maeneo anayotaka utumike katika huduma. Anapokuonesha, jihusishe. Karama zako zinakua unapozitumia, na unaridhika katika huduma Yake."

`Fikiria juu ya mfano huu na uutumie katika maisha yako binafsi. Mfano huu unakuambia kitu gani, kama kipo, kuhusu unachokifanya ukitumia vile ulivyopewa na Mungu? (Kumbuka, chochote ulicho nacho ni zawadi kutoka kwa Mungu pia.)`