---
title:  Ujumbe Unaofaa Kusambazwa
date:  12/09/2020
---

### Somo la Juma Hili
2 Pet. 1:12, 16–21; Ufu. 19:11–18; Ufu. 14:14–20; Mhu. 12:13, 14; Ufu. 14:6–12.

> <p>Fungu la Kukariri</p>
> "Kisha nikaona malaika mwingine, akiruka katikati ya mbingu, mwenye Injili ya milele, awahubiri hao wakaao juu ya nchi, na kila taifa na kabila na lugha na jamaa, akasema kwa sauti kuu, Mcheni Mungu, na kumtukuza, kwa maana saa ya hukumu yake imekuja. Msujudieni Yeye aliyezifanya mbingu na nchi na bahari na chemchemi za maji." (Ufunuo 14:6, 7).

"Kifo cha upatanisho cha Kristo kilikuwa kwa ajili ya wote; maana yake ni kuwa, kilikuwa kwa ajili ya watu wote waliowahi ishi, bila kujali waliishi lini au wapi. Hivyo basi, injili ni kwa ajili ya watu wa kila lugha, utamaduni, na mazingira tofauti. Inaondoa tofauti za makabila. Ni habari njema sana kuwa Yesu, katika maisha Yake, kifo, na ufufuo, amezishinda mamlaka na nguvu za kuzimu.

Injili inamhusu Kristo. Alitufia na sasa anaishi kwa ajili yetu. Alikuja kutuokoa mara moja kutoka katika adhabu na nguvu ya dhambi na anakuja tena kutuokoa kutoka katika uwepo wa dhambi. Alikufa kifo tunachostahili ili tuishi maisha anayostahili. Katika Kristo tunahesabiwa haki, tunatakaswa, na siku moja tutatukuzwa.

Biblia inaeleza matukio mawili ya kuja kwa Yesu. Alikuja kutukomboa na atarudi kuwachukua na kuwapeleka nyumbani wale aliowanunua kwa gharama kubwa. Kitabu cha mwisho cha Biblia, Ufunuo, kiliandikwa mahsusi kuundaa ulimwengu kwa ajili ya marejeo ya Kristo. Ni ujumbe kwa ajili ya kizazi hiki. Katika somo la juma hili, tutajifunza matumizi ya kitabu cha Ufunuo kwa jamii ya watu wa karne ya 21. Kwa pamoja tutagundua wito wa Yesu kwa kanisa Lake la siku za mwisho wa kuhubiri ujumbe wa siku za mwisho."