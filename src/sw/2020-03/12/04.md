---
title:  Ujumbe wa Ufunuo wa Siku za Mwisho
date:  15/09/2020
---

"Kitovu cha Ufunuo ni sura ya 14. Sura hii ina umuhimu mkubwa sana kwa watu wa Mungu wanaoishi katika siku za mwisho wa historia ya binadamu. Inafunua ujumbe wa Mungu wa siku za mwisho kwa wanadamu. Huu ujumbe wa wakati wa mwisho ni muhimu sana kwa watu wa Mungu na kwa wanadamu wote.

`Soma Ufunuo 14:14–20. Ni mfano gani umetumika kuashiria kurudi kwa Bwana wetu?`

Mfano wa mavuno umetumiwa katika Biblia yote kuelezea kurudi kwa Kristo (Mathayo 13:37–43, Marko 4:29). Katika Ufunuo 14, mavuno ya nafaka iliyokomaa yanawakilisha ukombozi wa wenye haki, na mavuno ya zabibu zilizokomaa na kupitiliza yanawakilisha mauti ya waovu. Ufunuo 14:6–12 ina ujumbe muhimu wa siku za mwisho wa kuwaandaa wanaume na wanawake kwa ajili ya mavuno ya mwisho ya dunia.

`Soma Ufunuo 14:6, 7. Kiini cha ujumbe unaopatikana katika aya hizi ni nini? Huu ujumbe unatusaidiaje kama Waadventista wa Sabato kujitambua kuwa sisi ni nani?`

Ujumbe wa malaika wa kwanza katika Ufunuo 14 unatoa wito kwa kizazi cha karne ya 21 kinachotamani kujua kusudi la maisha yao. Unawakilisha injili ya neema ya Mungu inayotoa msamaha kwa wote. Unatuondolea hatia ya dhambi na kutupatia nguvu ya kuwa washindi. Ujumbe huu unaweka msingi wa kujithamini katika ukweli kuwa Kristo alituumba na alitukomboa. Unatangaza kuwa siku moja uovu wote utakoma katika hukumu ya mwisho ya Mungu. Ni habari njema kweli kweli kwa sababu unafunua kuwa uovu haudumu milele."

`""Kwa namna ya pekee Waadventista wa Sabato wamewekwa ulimwenguni kuwa walinzi na wabeba nuru. Wamepewa dhamana ya kutoa onyo la mwisho kwa ulimwengu unaoangamia. Nuru ya ajabu kutoka katika Neno la Mungu inang'aa juu yao. Wamepewa kazi muhimu zaidi kuliko zote—kutangaza ujumbe wa malaika wa kwanza, wa pili, na wa tatu. Hakuna kazi nyingine yenye umuhimu mkubwa kama huo. Hawapaswi kuruhusu jambo jingine kuteka nyara fikra zao." —Ellen. G. White, Evangelism, uk. 119, 120. Kama kanisa, lakini muhimu zaidi, kama mtu mmoja mmoja, tunawezaje kuzingatia maneno haya?"`