---
title:  Ujumbe wa Ukweli wa Leo wa Petro
date:  13/09/2020
---

"Katika historia yote ya wokovu, daima Mungu amekuwa akituma ujumbe maalum kwa njia ya Neno la unabii kuwaandaa watu kwa ajili ya kile kilichokuwa kinakuja. Mungu hashtukizwi (Isa. 46:9, 10). Anawaandaa watu Wake kwa ajili ya wakati ujao kwa kuwatuma manabii kufunua ujumbe Wake kabla ya hukumu kutekelezwa (Amosi 3:7).

Katika siku za kabla ya Gharika, Mungu alituma ujumbe kwa ulimwengu kupitia kwa Nuhu kuwa Gharika ilikuwa inakuja. Nchini Misri, Mungu alimwinua Yusufu kufanya maandalizi kwa ajili ya njaa wakati wa miaka saba ya shibe. Manabii wa Kiyahudi waliwaonya viongozi wa Israeli juu ya maangamizi yaliyokuwa yanaletwa na majeshi ya Babeli. Ujumbe wa toba wa Yohana Mbatizaji uliliandaa taifa kwa ajili ya ujio wa Yesu.

`Soma 2 Petro 1:12. Petro anatumia maneno gani kuelezea ujumbe wa Mungu kwa kizazi chake? Soma 2 Petro 1:16â€“21. Huu "ukweli wa leo" ambao Petro na wanafunzi waliutangaza ulikuwa ni nini?`

Ujumbe muhimu wa milele katika karne ya kwanza ulikuwa Kristo amekuja. Upendo wa Baba ulifunuliwa kupitia kafara ya Kristo msalabani. Ingawa "mshahara wa dhambi ni mauti," kwa njia ya Kristo uzima wa milele umepatikana kwa wote. Ni uchaguzi wetu kuupokea kwa imani (Rum. 3:23, Rum. 6:23, Efe. 2:8). Ujumbe huu wa wokovu upatikanao kwa njia ya Yesu hauchuji. Ni ujumbe wa leo kwa kila kizazi.

Kitabu cha mwisho cha Biblia, Ufunuo, humwelezea Yesu na wokovu Wake wa milele katika muktadha wa wakati wa mwisho kuwandaa watu kwa ajili ya kurudi Kwake kuliko karibu. Kitabu cha Ufunuo kinafunua uongo wa mapokeo ya wanadamu na udini uliojaa ubinafsi. Kuanzia mwanzo mpaka mwisho, Ufunuo humdhihirisha Yesu na kazi anayoifanya kwa niaba ya wanadamu.

Yesu ni shahidi wa kweli wa tabia ya Baba Yake. "Yeye ni mkuu wa wafalme wa dunia". Yeye ni Yule "atupendaye na kutuosha dhambi zetu katika damu yake na kutufanya kuwa ufalme, na makuhani kwa Mungu, naye ni Baba yake" (tazama Ufu. 1:16). Kitabu cha Ufunuo kinamfunua Yesu na kuwasilisha ujumbe Wake wa kuwaandaa watu Wake kwa ajili ya kurudi Kwake kuliko karibu."

`Unapofikiria juu ya kitabu cha Ufunuo, ni jambo gani linakuja akilini mwako? Je, mawazo yako yamejikita zaidi katika wanyama na mifano ya kiunabii kuliko Yesu? Unafikiri ni kwa nini Yesu alitupatia unabii wa aina mbalimbali katika Ufunuo? Unabii wa aina mbalimbali unafunuaje mipango Yake ya upendo kwa wanadamu?`