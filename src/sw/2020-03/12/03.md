---
title:  Mkazo wa Kitabu cha Ufunuo
date:  14/09/2020
---

"Kimsingi, mkazo wa injili zote nne ni ujio wa kwanza wa Kristo. Zinatuambia kisa cha kuzaliwa Kwake, maisha na huduma Yake, na kifo na ufufuo Wake. lngawa zinazungumzia ujio Wake wa pili, siyo mkazo wake mkuu. Kwa upande mwingine, mkazo wa kitabu cha Ufunuo, ni kilele cha pambano kuu la zama zote na karne zote. Kila moja ya unabii wake mkuu humalizia na ujio mtukufu wa pili wa Bwana wetu.

`Soma Ufunuo 1:7, Ufunuo 11:15, Ufunuo 14:14–20, na Ufunuo 19:11–18. Hitimisho linalofanana la kila moja ya aya hizi ni nini?`

Kuanzia sura ya kwanza mpaka sura ya mwisho ya kitabu cha Ufunuo, kilele cha kila unabii ni ujio wa Yesu. "Mwanakondoo aliyechinjwa" (Ufu. 5:12) anakuja tena kama Mfalme wa wafalme na Bwana wa mabwana (Ufu. 19:16). Atawashinda maadui zake wote wanaowanyanyasa na kuwatesa watu Wake (Ufu. 17:14). Atawaokoa kutoka katika giza la usiku na kuwaingiza katika nyumba ya utukufu. Pambano kuu kati ya wema na uovu litakuwa limekwisha. Dunia itaumbwa upya, na waliokombolewa wataishi na Bwana wao milele na milele (Ufu. 21:14).

Katika Ufunuo 22:7 (tazama pia Ufu. 22:12–17 na 20), Yesu anasema: "Tazama, naja upesi; heri yeye ayashikaye maneno ya unabii wa kitabu hiki." Hivyo, wito wa mwisho wa Yesu kwa wanadamu wote ni kukubali upendo Wake, kupokea neema Yake, na kufuata ukweli Wake na kujiandaa kwa ajili ya kurudi Kwake ambako kumekaribia sana. Kitabu cha Ufunuo kinahitimisha kwa wito wa Yesu, "Na Roho na Bibi-arusi wasema, Njoo! Naye asikiaye na aseme, Njoo" (Ufu. 22:17).

Bwana wetu anawaalika wale wote wanaotafuta uzima wa milele waje Kwake. Halafu anatualika sisi sote ambao tumeukubali ujumbe wa wokovu na tunaotarajia kwa shauku kubwa kurudi Kwake kujiunga Naye katika kuwaalika wengine waukubali ujumbe Wake wa upendo. Anatutuma twende kwa ajili ya utume Wake kuutangaza ujumbe Wake wa kuuandaa ulimwengu kwa ajili ya kurudi Kwake ambako kumekaribia. Hakuna jambo lenye thawabu kubwa zaidi kuliko kushirikiana na Yesu katika utume Wake kwa ulimwengu. Hakuna jambo linaloridhisha zaidi kuliko kushirikiana na Kristo katika mpango Wake wa wokovu wa siku za mwisho."

`Kristo anakuja upesi? Yohana aliandika maneno haya karibu miaka 2,000 iliyopita. Hata hivyo, tukizingatia uelewa wetu wa hali ya wafu, kwa nini ujio wa pili wa Kristo, kwa kila mmoja wetu katika uzoefu wetu, siyo zaidi ya kufumba na kufumbua baada ya kufa kwetu? Ukweli huu unatusaidiaje kuelewa, kwa hakika, jinsi ujio Wake ulivyo karibu?`