---
title:  Kuuelewa Ujumbe wa Mungu Kikamilifu Zaidi
date:  16/09/2020
---

"Ujumbe wa siku za mwisho wa Ufunuo humwonesha Yesu katika ukamilifu wa neema Yake iokoayo kwa wanadamu wote (Ufu. 14:6). Ni wito wa dhati wa "kumcha" au kumpa heshima Mungu katika mambo yote tunayoyafanya—kuheshimu maagizo Yake yote na kuitii sheria Yake katika muktadha wa hukumu ya Mungu (Ufu. 14:7). "Kumcha Mungu" kunahusiana na jinsi tunavyofikiri. Ni wito wa kuishi ili kumpendeza Mungu na kumfanya wa kwanza katika mawazo yetu yote. Ni mtazamo wa utii unaotuelekeza kuishi maisha ya utauwa (Mithali 3:7, Matendo 9:31, 1 Pet. 2:17). Ujumbe huu pia unatualika "kumtukuza Mungu." Kumtukuza Mungu huhusiana na kila jambo tunalolifanya katika maisha yetu.

`Mhubiri 12:13, 14 na 1 Wakorintho 6:19, 20. Aya hizi zinatusaidiaje kuelewa maana ya kumcha Mungu na kumtukuza?`

Katika zama za kutowajibika kiadilifu, wakati ambao mamilioni ya watu huhisi kuwa hawawajibiki kwa mtu ye yote isipokuwa kwa nafsi zao wenyewe, ujumbe huu wa saa ya hukumu hutukumbusha kuwa tunawajibika kwa matendo yetu. Kuna uhusiano kati ya mtazamo wa kumcha Mungu, kumtii Mungu, na hukumu. Utii ni tunda la uhusiano unaookoa na Yesu. Haki ya Kristo pekee ndiyo iliyo na sifa ya kushinda katika hukumu na, katika haki Yake, tuko salama. Kwa njia ya haki Yake tunaishi tukilitukuza jina Lake katika mambo yote tunayoyafanya.

`Soma Ufunuo 14:7, Ufunuo 4:11, Mwanzo 2:1–3, na Kutoka 20:8–11. Msingi wa ibada ya kweli ya Mungu ni nini, na Sabato inaakisije uelewa huu?`

Shetani anaishambulia Sabato kwa sababu anajua kuwa ni kiini cha ibada. Inamwinua Kristo kama Muumbaji na inawaalika wanaume na wanawake wote kila mahali "kumsujudia Yeye aliyeziumba mbingu na nchi" (Ufu. 14:7). Inatoa ujumbe unaoeleweka katika zama za mageuko. Inatuita kumwabudu Yesu aliyetuumba na anayetufanya tuwe na thamani ya kweli ndani Yake."

`Fikiria jinsi Sabato ilivyo kumbukumbu ya Mungu kama Muumbaji na, hivyo, anayestahili kuabudiwa na sisi. Hata hivyo, ni fundisho gani jingine muhimu linaloagizwa na Mungu, linaloamuru moja ya saba ya maisha yetu kila juma itusaidie kumkumbuka kama Muumbaji wetu?`