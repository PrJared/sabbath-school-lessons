---
title:  Madai ya Upendo
date:  23/09/2020
---

"Upendo siku zote hujidhihirisha kwa vitendo. Upendo wetu kwa Kristo hutubidisha kufanya jambo fulani kwa ajili ya wanadamu waliopotea. Paulo alieleza wazi jambo hili alipoliambia kanisa la Korintho, "Upendo wa Kristo watubidisha" (2 Kor. 5:14). Kimsingi, Ukristo siyo kuacha mambo mabaya ili tuokolewe. Yesu "hakuacha" mambo mabaya mbinguni ili aokolewe. Aliacha mambo mazuri ili wengine waokolewe. Yesu hatualiki tutoe muda, talanta, na mali zetu kwa ajili ya kazi Yake; anatualika tutoe maisha yetu. Katika mkutano wa asubuhi na wanafunzi kwenye ufukwe wa bahari ya Galilaya, Yesu alieleza madai ya upendo wa Kimungu.

`Soma Yohana 21:15–19. Yesu alimwuliza Petro swali gani mara tatu, na jibu la Petro lilikuwa ni nini? Yesu alimwuliza Petro swali hili mara tatu kwa nini?`

Petro alimkana Bwana wake mara tatu, na Yesu aliamsha mwitikio wa upendo kutoka katika midomo ya Petro mwenyewe mara tatu. Akiwa mbele ya wanafunzi, Yesu alikuwa akijenga upya imani ya Petro kuwa kwa njia ya upendo wa Kimungu amesamehewa na kuwa Yesu alikuwa na kazi kwa ajili yake ya kufanya katika utume Wake.

`Soma Yohana 21:15–19 tena, safari hii ukifuatilia kwa makini jibu la Yesu kwaukubali wa Petro kuhusu upendo wa Kristo. Yesu alimwambia afanye nini kama mwitikio wake?`

Upendo wa Kimungu ulikuwa kazini, haukuwa umetulia. Upendo wa dhati ni zaidi ya hisia za kuchangamka, zaidi ya wazo zuri. Unahusisha kujitolea. Upendo unatubidisha kutenda. Unatuongoza kuufikia ulimwengu uliopotea wa watoto wa Mungu walio katika hali ngumu. wakati Yesu alipomwambia Petro, "Lisha wana-kondoo wangu," alikuwa akitoa agizo na faraja ya uhakikisho mpya wa kumkubali. Bwana alitoa wito ili kupata itiko la upendo, na pia alimtia moyo Petro kuwa bado alikuwa na kazi kwa ajili yake kuifanya, licha ya tendo la aibu la Petro la kumkana Yesu wakati Yesu alipokuwa amekamatwa, na siyo tu kuwa Petro alimkana bali alimkana kwa laana, sawa sawa na jinsi Kristo alivyokuwa amemwambia.

Wazo gani liko hapa? Unaweza kuwa umewahi kumwangusha sana Bwana wako. Unaweza kuwa umewahi kumkana Bwana zaidi ya mara moja kwa matendo yako. Habari njema ni kuwa neema bado ipo, na Mungu hajakuacha bado. Bado kuna sehemu yako ya kufanya katika kazi Yake ikiwa unakubali."

`Je, umewahi "kumkana" Bwana kama Petro? Ikiwa ni hivyo, kisa, siyo tu cha Petro kumkana Kristo, bali pia cha maneno ambayo Kristo alimwambia Petro, kinakuambia nini?`