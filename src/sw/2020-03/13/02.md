---
title:  Upendo wa Yesu wa Kujitoa Kafara
date:  20/09/2020
---

"Mtume Paulo anatutia moyo "tuachie" au "turuhusu" au "tutoe kibali kwa" nia ya Kristo ikae ndani yetu. Jambo hili linatuletea maswali ya ajabu. Nia ya Kristo ilifananaje? Jambo gani lilitawala mpangilio wa fikra Zake?

`Soma Wafilipi 2:5–11. Aya hizi zinafunuaje kiini cha fikra za Kristo na mpangilio wa fikra uliotawala maisha Yake yote?`

Kwa muda wote tangu milele zote Yesu alikuwa sawa na Mungu Paulo anaelezea ukweli huu wa milele kwa maneno haya, "ambaye yeye mwanzo alikuwa yuna namna ya Mungu, naye hakuona kule kuwa sawa na Mungu kuwa ni kitu cha kushikamana nacho" (Fil. 2:6). Neno lililotafsiriwa "namna" ni neno la Kigriki morphe. Linamaanisha kiini halisi cha kitu. Linahusisha vitu viwili vyenye thamani inayolingana.

The SDA Bible Commentary inalieleza hivi: "Hii inamweka Kristo kuwa sawa na Baba, na inamweka juu ya kila mamlaka. Paulo anakazia hili ili kuonesha kwa uwazi zaidi kina cha kudhalilishwa kwa hiari kwa Kristo." —Volume 7, uk. 154. Akizungumzia asili Yake ya milele, Ellen G. White anaongeza, "Ndani ya Kristo kuna uzima, wa asili, usiokuwa wa kuazima, usiokuwa wa kuchukuliwa kwingine." —The Desire of Ages, uk. 530.

Yesu, ambaye alikuwa sawa na Mungu siku zote tangu milele, "alijifanya kuwa hana utukufu" (Fil. 2:7). Huu pia ni msemo wa Kigiriki unaovutia. Unaweza kutafsiriwa moja kwa moja kumaanisha "alijitenga." Kwa hiari Yake mwenyewe, Yesu "alijitenga" na ukuu na mamlaka aliyonayo Mungu na kuchukua umbo la mwanadamu na kuwa mtumishi mnyenyekevu wa wanadamu. Kama mtumishi, alifunua sheria ya mbinguni ya upendo kwa ulimwengu wote, na, hatimaye, alitenda tendo la juu kabisa la upendo msalabani. Alitoa maisha Yake ili kuokoa maisha yetu milele.

Kiini cha nia ya Yesu kilikuwa upendo wa kujitoa kafara. Kumfuata Yesu maana yake ni kupenda kama alivyopenda, kutumika kama alivyotumika, na kuhudumu kama alivyohudumu. Kumruhusu Yesu kwa njia ya Roho Wake Mtakatifu atutenge na tamaa za kibinafsi kutatugharimu kitu fulani. Kulimgharimu Yesu kila kitu. Lakini Maandiko yanasema kumhusu Yesu, "Kwa hiyo tena Mungu alimwadhimisha mno, akamkirimia Jina lile lipitalo kila jina" (Fil. 2:9). Mbingu inastahili kafara yo yote tunayoweza kuitoa hapa duniani. Kutakuwa na kafara njiani, lakini furaha ya huduma itazidi kafara hizo leo, na furaha ya milele ya kuishi pamoja na Kristo katika umilele wote itafanya kafara yoyote tunayoitoa leo ionekane kuwa si kitu cha maana."

`Uliifia nafsi kwa ajili ya Kristo kwa dhati mara ya mwisho lini? Jibu lako linakuambia nini kuhusu safari yako ya Ukristo?`