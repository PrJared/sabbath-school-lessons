---
title:  Wito wa Kujitoa
date:  21/09/2020
---

"Fikiria kuwa wewe ni Simoni Petro na Andrea. Ndiyo tu jua limechomoza asubuhi njema ya Galilaya, likifukuza baridi ya hewa ya usiku. Fikra zako zimejikita kwenye jambo moja tu: kuvua samaki, tena wengi. Uvuvi umekuwa mzuri katika siku za karibuni, na unatarajia kuwa na siku nyingine ya uvuvi wenye mafanikio makubwa zaidi. Ghafla katika mwanga wa alfajiri asubuhi unamwona Yesu wa Nazarethi anakuja. Hujui kuwa katika muda mfupi ujao maisha yako yote yatabadilika. Hutakuwa yule yule tena.

`Soma Mathayo 4:18–20. Unafikiri ni kwa nini Simoni Petro na Andrea walikuwa tayari kujitoa mara moja kumfuata Kristo? Ni jambo gani katika aya linaashiria kuwa Yesu alikuwa akiwaita kwa kusudi la Juu zaidi kuliko kuvua samaki?`

Kutokana na injili ya Yohana tunajifunza kuwa tayari watu hawa walikuwa wanajua kitu fulani kuhusu Yesu kwa zaidi ya mwaka mmoja, lakini walikuwa hawajajitoa kikamilifu kumfuata. Na bado, ni lazima kulikuwa na viashiria vya uungu katika mwenendo wa Kristo, jambo fulani kuhusu mwonekano, maneno, na matendo Yake vilivyoashiria kwa hawa wavuvi wa Galilaya kuwa alikuwa akiwaita kwa ajili ya wito wa Kimungu.

Sababu iliyowafanya waache mitumbwi, kazi, na mazingira yao waliyoyazoea ili kumfuata ilikuwa kwamba walihisi wito kwa ajili ya kusudi la juu zaidi. Wavuvi hawa wa kawaida walitambua kuwa walikuwa wameitwa kwa kusudi ambalo sio la kawaida. Inawezekana Mungu asikuite kuacha taaluma yako leo, lakini anakuita kwa kusudi lisilokuwa la kawaida—na maana yake ni hii, kutangaza upendo Wake na kushuhudia ukweli Wake kwa ajili ya utukufu wa jina Lake.

`Fikiria juu ya wito wa Mathayo, mtoza ushuru, katika Mathayo 9:9. Ni jambo gani la ajabu unaliona katika aya hii?`

Watoza ushuru katika ulimwengu wa Kirumi mara nyingi walikuwa wanyang'anyi waliotumia nguvu ya vyeo vyao kuwakandamiza watu wa kawaida. Walikuwa miongoni mwa watu waliochukiwa na kudharauliwa katika Israeli yote. Wito wa Kristo, "Nifuate" unaashiria kuwa Mathayo alikuwa ameshawahi kusikia habari za Yesu na moyoni mwake alikuwa na shauku ya kumfuata. Wakati wito ulipokuja, alikuwa tayari. Alishangazwa kuwa Kristo alimkubali na kumwita kuwa mmoja wa wanafunzi Wake.

Ndani kabisa ya mioyo yetu kuna shauku ya jambo fulani lililo muhimu zaidi kuliko maisha. Sisi, pia, tunatamani kuishi kwa ajili ya jambo lenye maana, kubwa, na kusudi Jema zaidi. Ndiyo maana, Kristo anatuita, kama Mathayo, kumfuata."

`Fikiria juu ya mambo ambayo iliwapasa watu kuyaacha ili kumfuata Yesu. Kwa nini, hatimaye, daima ni bora zaidi kufanya hivyo?`