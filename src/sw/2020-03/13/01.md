---
title:  Hatua ya Imani
date:  19/09/2020
---

### Somo la Juma Hili
Fil. 2:5–11, Mathayo 4:18–20, Matendo 9:3–6, 10–20; Yohana 21:15–19, 1 Yohana 3:16–18.

> <p>Fungu la Kukariri</p>
> "Iweni na nia iyo hiyo ndani yenu ambayo ilikuwamo pia ndani ya Kristo Yesu; ambaye yeye mwanzo alikuwa yuna namna ya Mungu, naye hakuona kule kuwa sawa na Mungu kuwa ni kitu cha kushikamana nacho; bali alijifanya kuwa hana utukufu, akatwaa namna ya mtumwa, akawa ana mfano wa wanadamu" (Wafilipi 2:57).

"Kuacha utukufu wa mbinguni, ibada ya malaika, na ushirika na Baba ilikuwa kafara isiyoweza kufikirika. Hata hivyo, Yesu alikuja katika ulimwengu huu wa mateso na mauti ili kudhihirisha tabia ya Baba ya upendo, kurudisha uhusiano na wanadamu, na kuwakomboa wanadamu wote.

"Gharama ya ukombozi wetu haiwezi kueleweka mpaka waliokombolewa watakaposimama mbele ya kiti cha enzi cha Mungu. Wakati utukufu wa nyumba ya milele utakapomulika fahamu zetu zilizochangamshwa tutakumbuka kuwa Yesu aliacha vyote kwa ajili yetu, kwamba sio tu kuwa alifanyika mkimbizi kutoka mbinguni, bali pia alikubali hatari ya kushindwa na kupotea milele kwa ajili yetu. Ndipo tutakapotupa taji zetu miguuni pake, na kuimba, 'Astahili Mwana-Kondoo aliyechinjwa, kuupokea uweza na utajiri na hekima na nguvu na heshima na utukufu na baraka.' Ufu. 5:12." —Ellen G. White, The Desire of Ages, uk. 131.

Kafara ambayo Yesu aliitoa kwa ajili ya wokovu wetu haiwezi kupimika. Tunapofuata uongozi Wake, tunapokubali maagizo Yake, na tunapoungana Naye katika kuwaendea waliopotea ili kuwaleta katika ufalme Wake, inatupasa tujitoe kafara. Japokuwa kafara zetu haziwezi kwa namna yo yote ile kulinganishwa na kafara Yake, huduma ya kuongoa roho kwetu sisi, pia, ni hatua ya imani. Inatuondoa katika maeneo yetu tuliyoyazoea na kutupeleka katika maeneo mapya tusiyoyazoea. Nyakati zingine Bwana wetu anatutaka tutoe kafara, lakini furaha tunayoipata ni kubwa zaidi."