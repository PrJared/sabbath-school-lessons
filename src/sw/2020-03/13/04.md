---
title:  'Paulo: Chombo kilichochaguliwa na Mungu'
date:  22/09/2020
---

"Wakati Paulo alipompokea Kristo, maisha yake yote yalibadilika kabisa. Kristo alimpa mustakabali mpya kabisa. Alimwondoa kutoka katika eneo la raha na kumpeleka katika uzoefu ambao hakuwahi kuufikiria kabisa. Kwa njia ya uongozi wa Roho Mtakatifu, mtume Paulo alitangaza Neno la Mungu kwa watu maelfu katika ulimwengu wote wa Mediterania. Ushuhudiaji wake ulibadilisha historia ya Ukristo na ulimwengu.

`Soma Matendo 9:3–6, 10–20. Aya hizi zinadhihirishaje kuwa Yesu alikuwa na kusudi la Kimungu kwa ajili ya maisha ya Paulo?`

Mara nyingi Yesu anachagua watu wasiotarajiwa kabisa walishuhudie jina Lake. Fikiria watu wenye pepo, mwanamke Msamaria, kahaba, mtoza ushuru, wavuvi wa Galilaya, na sasa mtesaji aliye tishio la Ukristo. Hawa wote walibadilishwa kwa neema na kutumwa wakiwa na furaha mioyoni mwao kusimulia kisa cha kile Kristo alichowatendea katika maisha yao. Kila mmoja wao hakuchoka kusimulia kisa chake. Kile Kristo alichowatendea kilikuwa cha ajabu mno kiasi kwamba walijikuta wakisukumwa kukisimulia. Hawakuweza kukaa kimya.

Linganisha Matendo 28:28–31 na 2 Timotheo 4:5–8. Ni mambo gani katika aya hizi yanaashiria kuwa Paulo hakuyumba katika msimamo wake wa kujitolea maisha yake yote kwa ajili ya Kristo na huduma ya kuongoa roho?

Mwishoni mwa maisha yake, akiwa katika kifungo cha nyumbani kule Roma, Paulo alithibitisha kuwa "wokovu huu wa Mungu umepelekwa kwa Mataifa, nao watasikia!" (Matendo 28:28). Kumbukumbu zinasema kuwa aliwapokea wote waliomtembelea na aliwahubiri Neno (Matendo 28:30, 31). Mwishoni mwa maisha yake, alimsihi Timotheo aifanye kazi ya mwinjilisti, na Paulo aliweza kujieleza mwenyewe, "Nimevipiga vita vilivyo vizuri, mwendo nimeumaliza, Imani nimeilinda" (2 Tim. 4:7).

Japokuwa wito wetu unaweza usiwe wa kushangaza kama wa Paulo, Mungu anatuita kila mmoja wetu kushirikiana Naye katika kazi Yake ya kuubadilisha ulimwengu. Ni wazi kuwa licha ya ugumu ambao alikabiliana nao kwa miaka mingi (tazama 2 Kor. 11:25–30), Paulo alidumu mwaminifu kwa wito wake kwa Bwana. Kisa cha jinsi huyu mtesaji wa zamani wa wafuasi wa Yesu alivyofanyika kuwa mtetezi mwenye mvuto mkubwa zaidi kuliko wengine wote (isipokuwa Yesu) wa imani ya Kikristo kimedumu kuwa ushuhuda wenye nguvu wa kile ambacho Bwana anaweza kukifanya kwa njia ya mtu anayejitolea maisha yake kufanya kazi ya Bwana:"

`Mungu amekuita kufanya kazi gani? Je, unaifanya?`