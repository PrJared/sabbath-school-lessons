---
title:  Mguso wa Pili
date:  12/07/2020
---

"Katika Biblia yote kuna muujiza mmoja tu ambao Yesu aliutenda kwa awamu mbili. Ni uponyaji wa kipofu kule Bethsaida. Kisa hiki kina mafundisho endelevu kwa kanisa la Kristo hata leo. Kinatoa mfano wa mpango wa Mungu wa kumtumia kila muumini kuleta mtu fulani kwa Yesu. Maandiko yanasema," Wakafika Bethsaida, wakamletea kipofu, wakamsihi amguse" (Marko 8:22). Maneno mawili ya msingi hapa ni "wakamletea" na "wakamsihi." Kipofu hakujileta. Marafiki zake waliona hitaji lake wakamleta. Pengine yeye mwenyewe hakuwa na imani sana, lakini wao walikuwa nayo. Waliamini kuwa Yesu angeweza kuponya upofu wa mtu yule.

Kuna wastani wa miujiza 25 tofauti iliyofanywa na Yesu katika Agano Jipya. Katika zaidi ya nusu ya miujiza hiyo, ndugu au rafiki alimleta mtu kwa Yesu ili aponywe. Watu wengi wanaokuja kwa Yesu ni wale wanaoletwa na mtu mwenye imani. Jukumu letu ni kuwa mtambulishaji na mletaji wa watu kwa Yesu.

Neno la pili ambalo inatupasa kulichunguza katika Marko 8:22 ni neno wakamsihi. Linaweza kumaanisha wakamwomba, wakambembeleza, au wakamshauri. Linaashiria ombi la unyenyekevu, upole, na uungwana kuliko dai linalofanywa kwa sauti kali, yenye mkazo. Marafiki za huyu mtu, kwa upole, walimsihi Yesu, wakiamini kuwa alikuwa na shauku na uwezo wa kumsaidia yule mtu. Inawezekana kuwa yule mtu mwenyewe hakuwa na imani kuwa Yesu angemponya, lakini marafiki zake walikuwa na imani. Nyakati zingine inatupasa kuwabeba wengine kwenye mbawa za imani yetu na kuwapeleka kwa Yesu.

`Soma Marko 8:22â€“26. Unafikiri ni kwa nini Yesu alimponya kipofu kwa awamu mbili? Kisa hiki kina mafundisho gani kwetu leo kama mashahidi wa Yesu?`

Je, kuna uwezekano kuwa hata sisi, pia, hatuwaoni watu kikamilifu? Je, nyakati zingine tunawaona kama "miti inayotembea" katika maumbo yasiyoonekana vizuri badala ya kuwaona kama wataradhia wa ufalme wa Mungu? Unadhani ni nini kinatufanya tushindwe kuwaona watu vizuri?"

`Pamoja na somo la wazi kuhusu jinsi Mungu anavyotutumia kuwashuhudia wengine, ni jambo gani jingine tunaweza kujifunza kutokana na kisa hiki? Kinaweza kutufundisha nini, kwa mfano, kuhusu jinsi masuala ya tiba na ya kiroho yanaweza kuwa na sehemu katika uponyaji na katika huduma kwa waliopotea?`