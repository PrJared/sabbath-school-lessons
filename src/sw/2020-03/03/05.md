---
title:  Kushughulika na Watu Wagumu
date:  15/07/2020
---

"Yesu alikuwa mahiri katika kushughulika na watu wagumu. Kwa maneno na matendo Yake, alionesha mfano wa jinsi ya kuwakubali. Alisikiliza malalamiko yao kwa makini, aliwauliza maswali, na pole pole aliwafunulia ukweli wa Neno la Mungu. Alisoma shauku ya ndani ya mioyo migumu kabisa na aliona uwezekano wa kuwaokoa wenye dhambi wakuu. Kwa Yesu, hakuna hata mtu mmoja ambaye yuko nje ya wigo wa injili.

Kwa hakika Yesu aliamini kuwa "Hakuna mtu ye yote ambaye ameanguka chini sana, mwovu sana, kiasi ambacho hawezi kufikiwa na wokovu katika Kristo." —Ellen G. White, The Desire of Ages, uk. 258. Yesu aliwaangalia watu kwa namna iliyo tofauti na sisi tunavyowaangalia. Aliona ndani ya kila mwanadamu mwangaza wa utukufu wa Uumbaji wa awali. Aliinua fikra zao ili wawe na uwezo wa kutambua kile ambacho wangeweza kuwa, na wengi wao waliweza kuinuka na kukidhi matarajio Yake kwa ajili ya maisha yao.

`Soma Mathayo 4:18, 19; Marko 12:28–34; na Luka 23:39–43. Ni jambo gani linafanana katika miito ya Yesu kwa Simoni Petro na Andrea, mwandishi asiyetajwa jina aliyeuliza swali, na mwizi msalabani? Chunguza kwa makini mbinu za Kristo alipozungumza na kila mmoja wao. Jambo gani linakuwa dhahiri kwako?`

Kila mahali Yesu alikokwenda aliona fursa za kiroho; Aliwaona watu waliokuwa na uwezekano wa kuwa wataradhia wa ufalme wa Mungu katika mazingira yasiyotarajiwa kabisa. Uwezo huo tunauita "macho ya ukuaji wa kanisa." Macho ya ukuaji wa kanisa ni macho yaliyozoezwa kuwaona watu kama Yesu alivyowaona, kama wanaoweza kuongolewa na kuingizwa katika ufalme wa Mungu. Jambo hili pia linahusisha "masikio ya ukuaji wa kanisa," suala linalohusisha kuyasikia mahitaji yasiyotamkwa ya watu wanaotuzunguka. Linahusisha kuisikia shauku ya moyoni kwa ajili ya kitu fulani wasichokuwanacho, hata kama hawajakitaja wazi wazi.

Mwombe Bwana akupe uwezo wa kutambua huduma ya Roho Mtakatifu katika maisha ya wengine. Omba Mungu akupe mguso wa pili na afungue macho yako ili uweze kuziona fursa za kiroho anazozileta mbele yako kila siku ili uwashuhudie wengine. Mtafute Mungu akupe jicho linaloona, moyo unaosikiliza, na utashi wa kumtangaza Kristo unayemjua na kumpenda kwa wengine, na utakuwa njiani kuelekea katika safari inayosisimua ya maisha. Maisha yatakuwa na maana mpya kabisa. Utajisikia kuwa na hali ya kuridhika na ya furaha ambayo hujawahi kuwa nayo kabla. Ni wale tu wanaofanya kazi ya kuongoa roho wanaweza kuijua hali hiyo."