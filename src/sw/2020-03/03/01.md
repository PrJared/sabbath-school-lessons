---
title:  Kuwaona Watu Kama Yesu Anavyowaona
date:  11/07/2020
---

### Somo la Juma Hili
Marko 8:22–26; Yohana 4:3–34; Yohana 1:40, 41; Marko 12:28–34; Luka 23:39–43; Matendo 8:26–38.

> <p>Fungu la Kukariri</p>
> ""Akawaambia, 'nifuateni, nami nitawafanya kuwa wavuvi wa watu' " (Mathayo 4:19)."

"Yesu alikuwa mwongoaji mahiri wa roho. Kwa kuangalia jinsi alivyofanya kazi na watu, tunaweza kujifunza jinsi ya kuwaongoza wengine hadi waupokee wokovu upatikanao kwa njia ya Yesu Kristo. Tunapofuatilia safari zake katika mitaa iliyojaa watu ya Yerusalemu, njia za vumbi za Yudea, na milima yenye nyasi ya Galilaya, tunagundua jinsi alivyofundisha kanuni za ufalme Wake kwa watu waliokuwa na shauku ya kuujua ukweli.

Yesu aliwaona wanaume na wanawake kama watu wanaoweza kuongolewa na kuingizwa katika ufalme Wake. Alimwona kila mmoja wao kupitia jicho la huruma ya Mungu. Hakumwona Petro kama mvuvi mkorofi, mwenye maneno mengi bali kama mhubiri mkuu wa injili. Hakuwaona Yakobo na Yohana kama watu waliokuwa wepesi wa hasira na wanaharakati wakali bali kama watangazaji wenye ari wa neema Yake.

Aliuona moyo uliokuwa na shauku ya kupendwa na kukubalika ndani ya Mariamu Magdalena, mwanamke Msamaria, na mwanamke aliyetokwa damu. Hakumwona Tomaso kama mtu mwenye mashaka na asiyeamini watu bali kama mtu aliyekuwa na maswali ya dhati. Bila kujali kuwa alikuwa Myahudi au Mmataifa, mwanaume au mwanamke, mwizi msalabani, askari, au mtu kichaa mwenye pepo, Yesu aliona uwezo wao waliopewa na Mungu na aliwatazama kwa jicho la wokovu."