---
title:  Fundisho Katika Kukubalika
date:  13/07/2020
---

"Kwa kuonesha kielelezo cha kile alichomaanisha kumwona kila mtu kwa mtazamo mpya, Yesu aliwafundisha wanafunzi Wake jinsi ya kuwaona watu kama mbingu inavyowaona. Mtazamo Wake kwa watu ulikuwa tofauti na wa watu wengine. Yeye aliwatazama watu kwa mtazamo wa jinsi ambavyo wangeweza kuwa badala ya jinsi walivyokuwa. Katika mahusiano Yake na watu, aliwatendea kwa heshima na adabu wakati wote. Mara nyingi aliwashangaza wanafunzi Wake kwa jinsi alivyowatendea watu. Jambo hili lilidhihirika hasa katika namna alivyojihusisha na mwanamke Msamaria.

Archaeological Study Bible inatoa maelezo ya ajabu kuhusu uhusiano uliokuwepo kati ya Wayahudi na Wasamaria: "Ufa kati ya Wasamaria na Wayahudi ulikuwepo tangu zama za kale. Kulingana na 2 Wafalme 17 Wasamaria walikuwa wajukuu wa watu wa Mesopotamia waliolazimishwa na mfalme wa Ashuru kuweka makazi yao katika nchi za kaskazini mwa Israeli ya leo katika tukio la uhamisho wa mwaka 722 K.K. Walichanganya ibada ya Yehova na ibada ya sanamu." —The Archaeological Study Bible (Zondervan Publishing, 2005), uk. 1727.

Licha ya ibada yao ya sanamu, walianzisha mfumo kinzani wa kikuhani na hekalu kinzani kwenye Mlima wa Gerizimu. Kutokana na tofauti hizi za kiteolojia kati ya Wayahudi na Wasamaria, ni lazima wanafunzi walichanganyikiwa wakati Yesu alipochagua njia iliyopita katikati ya Samaria walipokuwa wakienda Galilaya. Walishangaa kuwa Yesu hakushawishika kuingia katika mjadala wa kiteolojia. Yeye alijielekeza kukidhi hitaji la mwanamke Msamaria la kukubalika, kupendwa, na kusamehewa.

`Soma Yohana 4:3–34. Yesu alianzishaje mazungumzo na mwanamke Msamaria? Mwitikio wa mwanamke kwa mazungumzo yake na Yesu ulikuwaje? Wanafunzi wa Yesu walikuwa na mwitikio gani kwa uzoefu huu, na Yesu alipanuaje njozi yao?`

Somo endelevu ambalo Yesu alitaka kuwafundisha wanafunzi Wake na anatufundisha kila mmoja wetu kwa kifupi ni hili: "Watu wenye Roho ya Kristo wanawaona watu wote kupitia macho ya Mungu mwenye huruma." —Ellen G. White, The Signs of the Times, June 20, 1892."

`Ni watu gani ambao, kutokana na mvuto wa utamaduni na jamii yako, una mwelekeo wa kuwadharau na kuwapuuza? Kwa nini inakupasa kubadili mtazamo wako, na badiliko hilo litakujaje?`