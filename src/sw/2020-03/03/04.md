---
title:  Anzia Pale Ulipo
date:  14/07/2020
---

"Mtu mmoja alikuwa sahihi aliposema, "Katika maisha mahali pekee pa kuanzia ni pale ulipo, kwa kuwa hakuna mahali pengine pa kuanzia." Yesu alisisitiza kanuni hii katika Matendo 1:8, aliposema, Lakini mtapokea nguvu, akiisha kuwajilia juu yenu Roho Mtakatifu; nanyi mtakuwa mashahidi wangu katika Yerusalemu, na katika Uyahudi wote, na Samaria, na hata mwisho wa nchi.

Ujumbe wa Yesu kwa wanafunzi ulikuwa wa wazi na hakuna ambaye angeshindwa kuuelewa: anzia pale ulipo. Anzia pale Mungu alipokuweka. Badala ya kuwazia fursa bora zaidi, anza na wale wanaokuzunguka. Ona kwa macho ya Mungu fursa zilizo karibu nawe! Huhitaji kuwa msomi mkubwa, mnenaji mkubwa, mwenye talanta kubwa kuliko wote ulimwenguni. Hata kama baadhi ya karama hizo zinaweza kuwa na msaada zikitumiwa vizuri, hatimaye hitaji lako kubwa ni kumpenda Mungu na kuwapenda watu. Ikiwa uko tayari kushuhudia, Mungu atakufungulia njia ya kufanya hivyo.

`Soma Yohana 1:40, 41, Yohana 6:5–11, na Yohana 12:20–26. Aya hizi zinakuambia nini kuhusu macho ya kiroho ya Andrea na mbinu yake ya ushuhudiaji?`

Uzoefu wa Andrea unatufundisha mambo mengi. Alianzia katika familia yake mwenyewe. Kwanza alimweleza ndugu yake Petro habari za Yesu. Alianzisha uhusiano wa karibu na mvulana mdogo ambaye baadaye alimpa Yesu mikate na samaki ili kufanyia muujiza, na Andrea alijua mbinu za kuwahubiri Wayunani. Badala ya kufanya nao mjadala wa kiteolojia, alitambua hitaji lao na hivyo aliwaleta kwa Yesu.

Sanaa ya uongoaji roho inayofanikiwa ni sanaa ya kujenga mahusiano chanya yenye kujali. Fikiria juu ya watu walio karibu nawe wasiomjua Yesu. Je, wanapokuangalia wanaona mtu aliye na huruma na anayejali? Je, wanaona amani na kusudi wanalolitamani? Je, maisha yako ni tangazo la kazi ya injili? Tunatafuta marafiki kwa ajili ya Mungu kwa kuwaeleza habari za Yesu. Wanakuwa marafiki wa Kikristo au wa dini nyingine, na hatimaye, tunapowaeleza ujumbe wa Mungu wa ukweli wa Biblia wa nyakati za mwisho, wanaweza pia kuwa Waadventista wa Sabato."

`Kwa nini nyakati zingine ni vigumu kuwaleta wanafamilia na ndugu wa karibu kwa Kristo? Je, umefanikiwa kumweleza ye yote miongoni mwa wanafamilia au marafiki zako wa karibu habari za Yesu? Lieleze darasa kanuni zozote ambazo zaweza kusaidia.`