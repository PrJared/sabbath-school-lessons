---
title:  Kwanini Tushuhudie?
date:  27/06/2020
---

### Somo la Juma Hili
Yakobo 5:19, 20; Luka 15:6; Sef. 3:17; Yohana 7:37, 38; 1 Tim. 2:3, 4; 2 Kor. 5:14, 15.

> <p>Fungu la Kukariri</p>
> "Hili ni zuri, nalo lakubalika mbele za Mungu Mwokozi wetu; ambaye hutaka watu wote waokolewe, na kupata kujua yaliyo kweli" (1 Timotheo 2:3, 4).

"Shauku kuu ya Mungu ni kuwa watu wote kila mahali waitikie upendo Wake, wapokee neema Yake, wabadilishwe na Roho Wake, waokolewe na kuingia katika ufalme Wake. Hakuna jambo muhimu zaidi Kwake kuliko wokovu wetu. Upendo Wake hauna mpaka. Rehema Yake haina kikomo. Huruma Yake haina mwisho. Msamaha Wake ni mwingi zaidi ya hitaji la wote. Nguvu Yake haina kipimo.

Tofauti na miungu ya kipagani inayodai kafara, Mungu wetu ametoa kafara kubwa ajabu. Haidhuru tuna shauku kubwa kiasi gani ya kuokolewa, shauku ya Mungu ya kutuokoa ni kubwa zaidi. "Hili ni zuri, nalo lakubalika mbele za Mungu Mwokozi wetu; ambaye hutaka watu wote waokolewe, na kupata kujua yaliyo kweli" (1 Tim. 2:3, 4). Shauku ya moyo Wake ni wokovu wako na wangu.

Ushuhudiaji wote unamhusu Yesu. Unahusu kile ambacho ametenda ili kutuokoa, unahusu jinsi alivyobadilisha maisha yetu, na unahusu kweli za ajabu za Neno Lake, ambalo linatueleza Yeye ni nani na uzuri wa tabia Yake. Kwa nini tushuhudie? Tunapoelewa Yeye ni nani na tunapopata uzoefu wa maajabu ya neema na nguvu ya upendo Wake, hatuwezi kukaa kimya. Kwa nini tushuhudie? Tunapoungana Naye, tunashiriki furaha yake ya kuwaona watu wakikombolewa kwa neema Yake na kubadilishwa kwa upendo Wake."