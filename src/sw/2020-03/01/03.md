---
title:  Kumfurahisha Yesu
date:  29/06/2020
---

"Je, mtu ye yote alishawahi kukuuliza swali, "Unajisikiaje leo?" "Je, mambo yamekuendea vizuri leo?" Vipi, kama ungemuuliza Mungu maswali hayo? "Mungu, unajisikiaje leo?" Unafikiri ungepata majibu ya aina gani?

Pengine ungepata jibu kama hili: "Siku ya leo imekuwa ngumu sana kwangu. Macho yangu yalijaa machozi nilipoona kambi elfu moja za wakimbizi zikiwa zimejazwa watoto wanaoumizwa na baridi, wenye njaa, na wanaolia. Nilipita katika mitaa ya miji iliyo na watu wengi nikalia na watu wa mitaani na wasio na uwezo wa kupata mahitaji muhimu ya maisha. Moyo wangu unaumia kuona wanawake wakinyanyaswa, na watoto wenye hofu wakiuzwa katika utumwa wa ngono. Nilishuhudia uharibifu wa vita, madhara makubwa ya majanga ya asili na uchungu wa maumivu ya magonjwa yanayodhoofisha na kuua." Je, ungeweza kumjibu Mungu kwa kumwuliza, "Lakini Mungu, kuna jambo lolote linalokufurahisha? Kuna jambo lolote linaloupa moyo wako shangwe? Je, kuna jambo lolote linalokufanya uimbe wimbo?"

`Soma Luka 15:6, 7, 9, 10 na 22â€”24, 32. Visa hivi vinaishiaje, na miisho yake inakuambia nini kuhusu Mungu?`

Mbingu yote hufurahi wakati watu waliopotea wanapopatikana. Katika ulimwengu uliojaa magonjwa, majanga, na misiba, tunaweza kuujaza moyo wa Mungu furaha kwa kuwaambia wengine "habari njema za wokovu." Moja ya vichocheo vikuu vya kuhubiri upendo wa Kristo ni kujua kuwa kushuhudia kunaujaza moyo wa Mungu furaha. Kila wakati tunapodhihirisha upendo Wake, mbingu yote huimba.

`Soma Sefania 3:17. Bwana wetu hufanya nini tunapopokea neema Yake iokoayo?`

`Hebu fikiria mandhari hii. Kutokana na ushuhudiaji wako, mwanaume, au mwanamke, au mvulana au msichana anampokea Yesu kama Mwokozi wake binafsi. Yesu anashangilia. Mbingu yote inaimba wimbo kwa furaha kubwa, na Mwokozi wetu Mkuu anamfurahia mtu aliyepatikana kwa kuimba wimbo. Ni jambo gani lingekuwa zawadi kubwa zaidi, linaloridhisha zaidi, kuliko kujua kuwa ushuhudiaji wako unaufurahisha moyo wa Mungu katika ulimwengu wa huzuni?"`