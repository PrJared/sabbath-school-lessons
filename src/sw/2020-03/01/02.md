---
title:  Kutoa Fursa Kwa Ajili ya Wokovu
date:  28/06/2020
---

"Mungu huwapa watu fursa kila siku na kila mahali za kumjua. Hugusa mioyo yao kwa njia ya Roho Wake Mtakatifu. Hujifunua kupitia uzuri na uchangamani wa viumbe vya asili. Ukubwa, utaratibu, na uwiano wa ulimwengu hutangaza ukuu, hekima, na uwezo wa Mungu usio na mipaka. Mungu huweka mazingira au majaliwa katika maisha yetu ili atuvute kwake.

Japokuwa Mungu anajifunua kupitia mguso wa Roho Wake, utukufu katika viumbe vya asili, matukio yanayoratibiwa Naye, ufunuo dhahiri kabisa wa upendo Wake upo katika maisha na huduma ya Yesu Kristo. Tunapowashuhudia wengine habari za Yesu, tunawapa fursa bora kabisa ya kuokolewa.

`Soma Luka 19:10 na linganisha na Yakobo 5:19, 20. Injili ya Luka inafundisha nini kuhusu kusudi la Kristo kuja duniani? Tunashirikianaje na Kristo katika kazi yake ya kuwaokoa waliopotea?`

Kulingana na Yakobo, "Yeye amrejezaye mwenye dhambi hata atoke katika njia ya upotevu, ataokoa roho kutoka katika mauti" (Yakobo 5:20). Kitabu cha Warumi kinapanua zaidi wazo hili. Katika Warumi 1 na 2, makundi yote mawili, yaani, Watu wa Mataifa wanaoona ufunuo wa Mungu kwa njia ya viumbe vya asili na Wayahudi wanaopokea ufunuo wa Mungu wa kiunabii kwa njia ya Maandiko, bila Kristo, yamepotea.

Katika Warumi 3–5, mtume anadhihirisha kuwa wokovu hupatikana kwa neema kwa njia ya imani pekee. Katika Warumi 6–8, anaeleza jinsi ambavyo neema inayomhesabia haki kila aaminiye ndiyo neema inayotakasa pia. Katika Warumi 10, anasema kuwa " kila atakayeliitia Jina la Bwana ataokoka" (Rum. 10:13), na anaonesha pia kuwa hakuna awezaye kuita bila kuamini, na hakuna awezaye kuamini bila kuambiwa na mtu (Rum. 10:14, 15). Sisi ni mawakala wa Mungu katika mpango wa wokovu; inatupasa kuwaendea watu waliopotea tukiwa na injili."

`Hatushuhudii tu kuwapa watu fursa yao pekee ya wokovu. Tunashuhudia kuwapa fursa bora kabisa ya kuokolewa. Jukumu letu ni nini katika mpango wa ukombozi wa wanadamu? Fikiria jambo hili pia: ni watu wangapi wamesikia injili kutoka katika mdomo wako binafsi?`