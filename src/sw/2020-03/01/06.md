---
title:  Kubidishwa na Upendo
date:  02/07/2020
---

"Juma hili tunashughulika kujibu swali, "Kwa nini tushuhudie?" Tumegundua kuwa tunaposhuhudia imani yetu, tunapata furaha ya kushirikiana na Mungu katika utume Wake ulimwenguni. Ushuhuda wetu juu ya upendo Wake huwapa watu fursa kubwa zaidi ya kuokolewa, kwa kuwa kwa njia hiyo neema Yake na ukweli Wake vinakuwa dhahiri zaidi.

Wakati huo huo, kushuhudia ni moja ya nyenzo za Mungu za kutufanya tukue kiroho. Kushindwa kuwaeleza wengine kile ambacho Kristo ametufanyia na kutowahudumia huua hali yetu ya kiroho. Kushudhudia kunatuunganisha na moyo wa Yule anayetamani wanadamu wote waokolewe. Ni itikio la utii kwa agizo Lake. Katika fundisho la leo tutachunguza kichocheo kikuu cha ushuhudiaji wa aina zote.

`Soma 2 Wakorintho 5:14, 15, 18—20. Paulo alisukumwa na nini kustahimili majaribu, mateso, matatizo, na maisha magumu kwa ajili ya injili? Ni kwa namna gani msukumo wa jinsi iyo hiyo waweza kuwa msukumo wetu kwa huduma yetu kwa ajili ya Kristo?`

Mtume Paulo alibidishwa na upendo. Kuna mambo unaweza kufanya kwa sababu ya upendo lakini huwezi kuyafanya kwa sababu nyingine yo yote. Mtume Paulo aliposema "Upendo wa Kristo watubidisha," alitamka ukweli wa milele. Neno kubidisha linamaanisha "kusihi sana, kusukuma, kutawala au kuhamasisha sana." Upendo wa Kristo ulitawala matendo ya Paulo na ulihamasisha ushuhudiaji wake. Akiwa na kusudi lisilotetereka na msimamo usioyumba, alihubiri mpango wa wokovu katika ulimwengu wote wa Mediterania.

"Inapasa upendo ukae moyoni. Matendo ya mkristo wa kweli hubidishwa na upendo wake wa dhati kwa Bwana wake. Upendo wake usiokuwa na ubinafsi kwa ndugu zake hutokana na upendo wake wa dhati kwa Kristo." —Ellen G. White, The Adventist Home, uk. 425.

Tunapotambua kikamilifu ukubwa wa kafara ya Kristo kwa ajili yetu, tunajazwa na upendo Wake na tunabidishwa kuwaeleza wengine kile ambacho ametutendea."

`Yeye aliyeumba vitu vyote (galaksi, nyota, jeshi la malaika, sayari dunia na sayari zingine) ndiye Huyo aliyekufa msalabani kwa ajili yetu. Ukweli huu wa kushangaza unawezaje kushindwa kuamsha ndani yetu upendo kwa Mungu na kujenga shauku ya kuwaeleza wengine juu ya upendo huo?`