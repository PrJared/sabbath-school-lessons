---
title:  Kukua kwa Njia ya Kutoa
date:  30/06/2020
---

"Bahari Mfu ipo katika bonde la chini zaidi kuliko mabonde yote duniani. Likiwa futi 1,388 chini ya usawa wa bahari, ni bahari iliyoko chini zaidi kuliko bahari zote. Mto wa Yordani huchukua maji kutoka katika Bahari ya Galilaya na kuzunguka nayo katika Bonde la Yordani na hatimaye kuyamwaga katika Bahari Mfu na kuishia humo.

Hali ya hewa ya joto kali na kavu inayosababishwa na jua kali na mazingira ya jangwa, hupelekea maji mengi kupotea haraka kwa njia ya mvuke. Kwa kuwa kiwango cha chumvi na madini mengine ya Bahari ni asilimia 33.7, Viumbe wachache sana wanaweza kuishi ndani yake. Hakuna samaki, hakuna mimea; kuna bakteria na vijidudu tu kwenye sakafu ya bahari.

Katika maisha yetu ya Ukristo, ikiwa neema ya Mungu inayobubujika kuja katika maisha yetu isipobubujika kutoka kwetu kwenda katika maisha ya wengine, tutadumaa na kukosa uhai sawa na Bahari Mfu. Kama Wakristo, haitupasi kuishi hivyo.

`Soma Yohana 7:37, 38 na Luka 6:38. Kinyume na uzoefu wa Bahari Mfu, kitu gani hutokea waumini wanapopokea maji hai kutoka kwa Kristo?`

"Mungu angeweza kutimiza lengo lake la kuwaokoa wenye dhambi bila msaada wetu; lakini ili tuweze kujenga tabia inayofanana na ya Kristo, inatupasa kushiriki katika kazi Yake. Ili kushiriki furaha Yake, furaha ya kuwaona waliokombolewa kwa kafara Yake, —inatupasa kushiriki katika kazi Yake ya kuwakomboa." —Ellen G. White, The Desire of Ages, uk. 142.

"Wale ambao hatimaye watakuwa washindi ni lazima waachane na ubinafsi; na jambo pekee linalowezesha utelekezaji wa kazi hii kubwa (ya kuachana na ubinafsi), ni kujihusisha kwa bidii katika wokovu wa wengine." ––Ellen G. White, Fundamentals of Christian Education, uk.207.

Tunakua pale tunapowaeleza wengine kile ambacho Kristo amekitenda katika maisha yetu. Tukizingatia vyote tulivyopewa kwa njia ya Kristo, itakuwa ni ubinafsi uliokithiri ikiwa hatutavishiriki na wengine. Wakati huo huo, ikiwa tutaacha kushuhudia imani yetu kwa wengine, maisha yetu ya kiroho yatadumaa kama Bahari Mfu."

`Je, wewe umeshiriki katika kuwashuhudia wengine, kuomba na wengine, na kuwahudumia wengine? Je, matendo hayo yameleta tofauti gani katika imani na safari yako pamoja na Bwana?`