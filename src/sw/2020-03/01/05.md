---
title:  Uaminifu kwa Agizo la Kristo
date:  01/07/2020
---

"Uaminifu kwa Kristo unahitaji kujitolea kikamilifu kutekeleza mapenzi Yake. Unadai utii kwa maagizo Yake. Unapelekea kuwa na moyo wenye mapigo yanayofanana na mapigo ya moyo Wake katika kuwaokoa waliopotea. Unaweka kipaumbele kwa mambo ambayo Kristo anayapa kipaumbele.

`Soma 1 Timotheo 2:3, 4 na 2 Petro 3:9. Aya hizi zinatuambia nini kuhusu moyo wa Mungu? Kipaumbele cha Mungu ni nini?`

Mungu ana shauku kubwa ya kuwaokoa wanadamu. Hakuna jambo muhimu zaidi Kwake kuliko hilo. Shauku kuu ya Mungu ni kuwa "wote" waokolewe na "kupata kujua yaliyo kweli" (1 Tim. 2:4). "Maana hapendi mtu ye yote apotee, bali wote wafikilie toba" (2 Pet. 3:9). Katika ufafanuzi wake kuhusu aya hii, The SDA Bible Commentary huonesha kuwa neno la Kigiriki lililotafsiriwa "kupenda" ni boulomai, ambalo humaanisha "mwelekeo wa akili, kama 'kutaka' au 'kutamani'." Kitabu hicho kinatoa pia maelezo ya kina kuhusu neno bali. Neno la Kigiriki lililotafsiriwa "bali" ni alla. Limetumika hapa "kusisitiza tofauti iliyopo baina ya tafsiri potovu kuhusu tabia ya Mungu kuwa Mungu anapenda baadhi ya watu wapotee, na ukweli kuwa Mungu anapenda watu wote waokolewe." â€”The SDA Bible Commentary, vol. 7, uk. 615. Agizo la Kristo kwa kila mmoja wetu ni kushiriki katika kazi Yake kama mashahidi wa upendo, neema, na ukweli Wake ni matokeo ya shauku ya Mungu ya kuwaokoa wanadamu wote.

`Soma Matendo 13:47 na ulinganishe na Isaya 49:6. Ujumbe huu ulimhusu nani mwanzoni? Mtume Paulo anautumiaje?`

Kuna nyakati ambapo unabii wa Agano la Kale unaweza kutumika kueleza zaidi ya jambo moja. Hapa mtume Paulo anatumia unabii ambao kwanza ulihusu taifa la Israeli na kiunabii ulimhusu Masihi (tazama Isa. 41:8, Isa. 49:6, na Luka 2:32) na kuuhusisha na kanisa la Agano Jipya. Kanisa linapopuuzia au kuhafifisha agizo la Kristo linashindwa kutekeleza kusudi la kuwepo kwake na kupoteza shabaha ya wito wake wa kinabii kwa ulimwengu."

`Kanisa, hata kanisa mahalia, linakabiliwa na hatari zipi, ikiwa litaelekeza nguvu zake kujihudumia lenyewe tu na kusahau kusudi la kuwapo kwake?`