---
title:  Muutunud elu toob kaasa muutuse
date:  07/07/2020
---

„Nähes Peetruse ja Johannese kartmatust ja teada saades, et nad on õppimata ja lihtsad mehed, panid nad seda imeks. Nad tundsid ära, et need mehed olid olnud Jeesuse kaaslased“ (Ap 4:13).

Uue Testamendi aegne kogudus kasvas plahvatuslikult. Nelipühipäeval ristiti 3 000 inimest (Ap 2:41). Mõne nädala pärast liideti kogudusega veel tuhandeid (Ap 4:4). Peagi märkasid ametivõimud, mis oli teoksil. Need Uue Testamendi aegsed usklikud olid olnud Kristusega. Nende elu oli muutunud. Tema arm oli nad ümber kujundanud ja nad ei saanud vaikida.

`Loe Ap 4:1–20. Mis siin toimus? Mis juhtus siis, kui ametivõimud püüdsid Peetrust ja Johannest vaikima panna? Kuidas apostlid vastasid?`

Need usklikud olid uued Kristuses ja neil tuli oma lugu rääkida. Jumala arm oli ümber kujundanud valjuhäälse kalamehe Peetruse. Jumala arm oli ümber kujundanud piksepojad Jaakobuse ja Johannese, kellel oli raske oma pahameelt vaos hoida. Jumala arm oli ümber kujundanud kõhkleva Toomase. Jüngritel ja igal varakristliku koguduse liikmel oli rääkida oma lugu ning nad ei suutnud vaikida. Pööra tähelepanu Ellen G. White’i raamatus „Tee Kristuse juurde“ võimsalt esile toodud mõttele: „Kui inimene tuleb Kristuse juurde, tekib soov kohe teistele teatavaks teha, kui hea sõbra on ta leidnud Jeesuses. Ta ei saa päästvat ja pühitsevat tõde sulgeda oma südamesse.“ – lk 78.

Pööra tähelepanu sellele, mida usujuhid ütlesid (Ap 4:16). Nad tunnistasid avalikult äsja sooritatud imeteo tõepära – terveks saanud mees seisis ju otse nende ees. Isegi selle kõige juures keeldusid nad oma suhtumist muutmast. Ning sellisele avalikule trotsile vaatamata ei kavatsenud Peetrus ja Johannes tunnistamisest loobuda.

`Milline seos on Kristuse tundmise ja Kristusest rääkimise vahel? Miks on niivõrd oluline tunda Kristust selleks, et suuta Temast tunnistada?`