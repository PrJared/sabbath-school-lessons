---
title:  Vähetõotavad tunnistajad
date:  05/07/2020
---

`Loe Mk 5:15–20. Mida sa arvad, miks saatis Jeesus selle mehe Dekapolisesse oma perele ja sõpradele tunnistama, mitte ei toitnud tema äsjaleitud usku sellega, et jätnuks ta enda juurde?`

Sõna _Dekapolis_ on liitsõna: _deka_ tähendab kümmet ja _polis_ linna. Dekapolis oli esimesel sajandil pKr Galilea mere kallastel asuva kümne linna maa. Neid linnu sidus ühine keel ja kultuur. Paljud selle piirkonna inimesed tundsid kurjast vaimust vaevatut. Ta oli neid südamepõhjani hirmutanud oma ettearvamatu, vägivaldse käitumisega. Jeesus nägi selles mehes inimest, kes igatses midagi palju paremat, ja vabastas mehe seepärast teda piinavatest deemonitest.

Kui linnarahvas kuulis, et Jeesus oli lubanud deemonitel nende sigadesse minna ja et seakari oli üle kaljuserva merre jooksnud, tulid nad vaatama, mis toimub. Markuse evangeeliumis on kirjas: „Ja nad astusid Jeesuse juurde ja nägid kurjast vaimust vaevatut, kelles oli olnud Leegion, istuvat rõivastatult ja selge aruga, ja nad lõid kartma“ (Mk 5:15). See mees oli jälle terve – kehaliselt, vaimselt, emotsionaalselt ja vaimulikult. Evangeeliumi olemus on tuua patust purustatud inimesed tagasi terviklikkusse, mille jaoks Kristus on neid loonud.

Kes olnuks parem inimene Dekapolise kümne linna elanike jaoks kui endine kurjast vaimust vaevatu, kes sai terves piirkonnas tunnistada? Ellen G. White märgib hästi: „Kristuse tunnistajatena tuleb meil rääkida sellest, mida me teame, mida oleme näinud, kuulnud ja tundnud. Kui me järgime Jeesust samm-sammult, võime väga lihtsalt, kuid mõjuvalt kõnelda teest, millel Tema on meid juhtinud. Me võime jutustada sellest, kuidas oleme toetunud Tema tõotustele ning leidnud need olevat kindlad. Me võime tunnistada sellest, mida oleme kogenud Kristuse armust. Sellist tunnistust ootab Issand ja ilma sellise tunnistuseta maailm hukkub.“ – „Ajastute igatsus“ lk 340. Jumal kasutab tihtilugu vähetõotavaid tunnistajaid, keda Tema arm muudab, et meie maailmas midagi muuta.

`Milline on sinu lugu; tähendab, sinu enda uskutuleku lugu? Mida räägid teistele sellest, kuidas sa uskuma hakkasid? Mida on sul pakkuda mõnele mittepöördunule, kellele võiks olla kasuks kuulda sinu kogemust?`