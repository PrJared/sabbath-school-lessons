---
title:  Oma kogemuse jagamine
date:  08/07/2020
---

Ap 26. peatükis leiame apostel Pauluse vangina seismas kuningas Agrippa ees. Kuningaga siin otseselt rääkides esitas Paulus oma isikliku tunnistuse; ta kõneles nii oma elust Jeesuse järelkäijate tagakiusajana kui ka oma uskutulekule järgnenud elust Jeesuse tunnistajana, samuti tõotusest, et surnud äratatakse üles (Ap 26:8).

Kui Paulus Damaskuse teel ristiusku pöördus, kõnetas Teda Issand ja ütles: „Mina olen sulle end näidanud selleks, et sind määrata sulaseks ja kõige selle tunnistajaks, mida sa oled näinud minu juures ja näed, kui ma sulle end veel näitan“ (Ap 26:16). Oma usust kõnelemine on alati jõuline kogemus. See tähendab kuulutamist, mida Kristus on meie heaks teinud minevikus, mida Ta teeb meie elus praegu ja mida Ta viib meie heaks ellu homme.

Tunnistust andes ei räägi me iialgi endast. Me räägime Temast. Tema on Jumal, kes andestab meie ülekohtused teod, parandab meie haigused, kroonib meid armastusväärsusega ja rahuldab meid heaga (Ps 103:3–5). Tunnistamine on lihtsalt Tema hämmastavast armust rääkimine oma loo kaudu. See on tunnistus isiklikust kohtumisest niisuguse hämmastava armu Jumalaga.

`Loe 1Jh 1:1–3 ning võrdle seda Gl 2:20ga. Milliseid sarnasusi märkad? Mille poolest Johannese ja Pauluse kogemused sarnanevad?`

Ehkki Johannesel ja Paulusel olid erinevad elukogemused, olid nad mõlemad isiklikult Jeesusega kohtunud. Nende kogemus Jeesusega polnud midagi sellist, mis toimus minevikus ja sai siis läbi. Tegemist oli jätkuva, igapäevase rõõmuga Tema armastusest ja käimisega Tema tõe valguses.

Kas uskutulek kuulub üksnes möödanikku? Vaata Ellen G. White’i ütlust nende kohta, kes mõtlesid, et üksnes minevikus toimunud pöördumiskogemus oli oluline: „Justkui oleks ühe korra religioonist kuulmine tähendanud, et nad ei pea iga päev usu juurde tulema; aga igaüks meist peab iga päev pöörduma.“ – „Manus­cript Releases“, 4. kd, lk 46.

`Vaatamata sinu minevikukogemustele – kuitahes jõulistele ja dramaatilistele –, miks on oluline suhelda Issandaga päevast päeva, tajuda iga päev Tema tõelisust ning Ta headust ja väge? Räägi oma vastusest hingamispäeval klassis.`