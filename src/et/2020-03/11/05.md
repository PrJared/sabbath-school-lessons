---
title:  Tunnistada usukindlusega
date:  09/09/2020
---

`Loe 1Jh 5:11–13; Hb 10:19–22 ja 1Kr 15:1, 2. Missuguse igavese elu kinnituse Pühakiri meile annab, mis võimaldab meil usukindlusega tunnistada oma päästest Kristuses?`

Kui meil endal pole isiklikku päästekindlust Jeesuses, siis ei ole võimalik seda teistele jagada. Me ei saa jagada seda, mida meil endal pole. On kohusetundlikke, piinlikult täpseid kristlasi, kes elavad alalises ebakindluses ja peavad aru, kas nad saavad iial päästmise jaoks piisavalt heaks. Üks vana tark jutlustaja ütles kord nii: „Kui ma vaatan endale, näen, et pole mingit võimalust päästetud saada. Kui ma vaatan Jeesusele, näen, et pole mingit võimalust hukka minna.“ Issanda sõnad kaiguvad kindlana läbi ajastute: „Pöörduge minu poole ja laske endid päästa, kõik maailma ääred, sest mina olen Jumal ja kedagi teist ei ole!“ (Js 45:22).

Meie Issand soovib, et igaüks meist tunneks rõõmu lunastusest, mida Tema nii vabalt pakub. Ta igatseb, et me kogeksime, mida tähendab olla õigeks mõistetud Tema armust ja vaba hukkamõistust, mille süütunne patu pärast toob. Ja Paulus ütleb Rm 5. peatükis: „Et me nüüd oleme saanud õigeks usust, siis on meil rahu Jumalaga meie Issanda Jeesuse Kristuse läbi“ (Rm 5:1). Ta lisab, et võime olla kindlad, et „nii ei ole nüüd enam mingit hukkamõistu neile, kes on Kristuses Jeesuses“ (Rm 8:1) Apostel Johannes kinnitab, et „kellel on Poeg, sellel on elu; kellel ei ole Jumala Poega, sellel pole elu“ (1Jh 5:12).

Kui oleme usus Jeesuse omaks võtnud ja Tema elab Püha Vaimu kaudu meie südames, kuulub meile täna igavese elu and. Öeldu ei tähenda aga, et me ei saa seda kaotada, kui oleme kord Jumala armu ja päästet Kristuses kogenud (2Pt 2:18–22; Hb 3:6; Ilm 3:5). Meil on alati vaba valik Tema juurest ära minna, kuid kui oleme juba kogenud Tema armastust ja mõistnud Tema ohvri sügavust, ei ole meil ealeski vaja valida ära minna Tema juurest, kes meid niivõrd armastab. Päev-päevalt otsime võimalusi, kuidas rääkida kaasinimestele Jeesuses meile antud armust.

`Kas sul on päästekindlus Jeesuses? Kui jah, siis mille põhjal? Miks on sul selline usukindlus onKust seda leida? Teisalt, kui sa pole kindel, siis miks? Kuidas see kindlustunne saada?`