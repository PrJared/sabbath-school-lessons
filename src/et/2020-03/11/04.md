---
title:  Rääkida lugu Jeesusest
date:  08/09/2020
---

Kes olid esimesed misjonärid, keda Jeesus teele saatis? Nad ei olnud jüngrite hulgast. Nad ei olnud Tema pikaajalised järelkäijad. Esimesteks misjonärideks, keda Jeesus välja saatis, olid hullud mehed, kurjast vaimust vaevatud, kes mõni tund tagasi olid maakonda hirmu all hoidnud ja ümberkaudsete külade elanike südamesse hirmu külvanud.

Üleloomuliku deemonliku jõuga purustas üks neist kurjast vaimust vaevatuist teda siduvad ahelad, kriiskas verdtarretavalt ja vigastas oma ihu teravate kividega. Piin nende hääles peegeldas nende hinges olevat sügavamat piina (Mt 8:28, 29; Mk 5:1–5).

Kuid siis kohtusid nad Jeesusega ja nende elu muutus. Nad ei olnud iial needsamad. Jeesus ajas kiusavad deemonid neist välja seakarja ja üle kalju merre (Mt 8:32–34; Mk 5:13, 14).

`Loe Mt 8:28–34. Mis nende meestega juhtus ja millise avastuse tegid linnaelanikud siis, kui nad tulid välja toimunut vaatama?`

Kurjast vaimust vaevatud olid nüüd Kristuse väe abil muudetud uued inimesed. Linnarahvas leidis nad istumas Jeesuse jalge ees ja kuulamas iga sõna Õpetaja suust. Tuleb märkida, et Matteuse evangeelium räägib kahest kurjast vaimust vaevatust, kes vabastati, Markus seevastu keskendub ühele neist kahest. Tulipunktis on aga mõte, et Jeesus taastas nad kehaliselt, vaimselt, emotsionaalselt ja vaimulikult.

`Loe Mk 5:18–20. On ilmselge, et muudetud seestunu on äsjapöördunu, kes tahab jääda Jeesuse juurde. Mida saadab Kristus teda aga tegema?`

„Ainult mõne hetke olid need mehed kuulnud Kristuse õpetusi. Nad polnud kuulnud ühtki Tema jutlust. Nad ei saanud õpetada rahvast nii nagu jüngrid, kes olid päev päeva kõrval olnud Jeesusega. Kuid neil oli isiklik tunnistus, et Jeesus oli Messias. Nad suutsid rääkida seda, mida nad teadsid, mida nad Temast olid näinud, kuulnud ja tundnud. Sama saab teha igaüks, kelle südant on puudutanud Jumala arm.“ – Ellen G. White, „Ajastute igatsus“ lk 340. Nende tunnistamistöö valmistas ette Dekapolise – kümme linna Galilea mere kallastel – Jeesuse õpetusi omaks võtma. Selline on isikliku tunnistamise vägi.