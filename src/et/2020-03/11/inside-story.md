---
title:  Misjonilugu
date:  11/09/2020
---

#### Surnud naine räägib

_Loo on kirja pannud Andrew McChesney._

28aastasel arstil Tomasz Karaudal, kes on seitsmenda päeva adventist Poolas, paluti alla kirjutada ühe naise surmatunnistusele, kes oli veel elus.

Medõde lükkas ratastoolis naise kopsuosakonda, kus Tomasz oma haigla­residentuuri tegi.

Kõige näiva järgi oli naine surnud. Tal oli aastatepikkuse suitsetamise tagajärjel kopsuvähk. Oli tekkinud koolnukangestus ja lillavärvilised laudsed laigud alaseljal. Naise nahk, mis tema juussoontest läbi voolava hapnikuga täidetud vere tõttu oli tavaliselt roosa, oli muutunud kahvatuks nagu siis, kui suured veresooned verest tühjenevad. Naise seisund oli pöördumatu.

„Ma pole midagi sellist kunagi varem näinud,“ ütles Tomasz seda hetke meenutades. „Ta oli surnud ning ometi istus ta ratastoolis ja rääkis.“

Naine oli pandud haiglas ülerahvastatud intensiivraviosakonda, kuid tema arst, nähes, et tema heaks ei anna enam midagi teha, oli naise ära saatnud, et vabastada voodi veel ühele raskele juhtumile. Medõde küsis Tomaszelt, kas see naine võib jääda kopsuosakonda.

Kopsuosakonnas ei olnud ka ühtegi vaba voodit, seepärast pani Tomasz koridori välivoodi ja tõstis naise ettevaatlikult sinna. Ta tõi voodi juurde tooli, istus ja rääkis naisega järgmised kaks tundi.

Naine teadis, et ta sureb. Ta väljendas kahetsust oma elu valikute üle.

„Kogu oma elu kulutasin suitsetamisele,“ ütles naine. „Kui ma vaid saaksin minna tagasi algusesse ja uuesti elada.“

Tomasz ei teadnud, mida öelda. Ta tundis, nagu oleks ta tõmmatud piibliloosse, mis rääkis ristil rippuvatest röövlitest. Ta hoidis naise kätt oma pihus.

Lõpuks tegi naine viimase hingetõmbe. Tomasz kirjutas surmatunnistusele alla.

„Suur vastutus on olla kristlasest arst,“ ütles Tomasz, kes õppis riiklikus meditsiinikoolis. „Koolis ei õpetatud meile, kuidas sellises olukorras käituda.“

Ta on leidnud, et abiks on see, kui hoiad kellegi kätt ja pakud lootust, öeldes: „Kõik on hästi,“ ka siis, kui surev inimene teab, et teda ootab ees vaid surm.

„Mõnikord on parim üldse mitte midagi öelda,“ lausus ta. „Mõnikord on ainus, mida sa teha saad, hoida kellegi kätt ja vaikselt palvetada.“

Maailm sureb patus. Paljudel juhtudel on surmakangestus alanud ja seisund näib pöördumatuna. Kas hoiad kellegi kätt? Kas palvetad? Kas pakud lootust?