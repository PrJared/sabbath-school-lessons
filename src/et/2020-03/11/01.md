---
title:  Lasta kaasinimestel kuulda lugu Jeesusest
date:  05/09/2020
---

### Selle nädala õppeaine
Ef 2:1–10; 1Jh 4:7–11; Mk 5:1–20; Hb 10:19–22, Gl 2:20; 1Kr 1:30.

> <p>Juhtsalm</p>
> „Seda ma olen kirjutanud teile, kes te usute Jumala Poja nimesse, et te teaksite: teil on igavene elu“  (1Jh 5:13).

Nagu ühes varasemas õppetükis märgitud, ei väljenda miski muu nii ilmekalt evangeeliumi väge kui muutunud elu.

Inimesed võivad sinuga teoloogias vaielda. Nad võivad väidelda doktriinide üle. Nad võivad seada kahtluse alla su arusaamise Pühakirjast, kuid haruharva seavad nad kahtluse alla sinu tunnistuse sellest, mida Jeesus sulle tähendab ja mida Ta su elus teinud on.

Tunnistamine on teistele selle teada andmine, mida sina Jeesusest tead. See on teistele rääkimine, kes Jeesus meie jaoks on ja mida on Ta meile teinud. Juhul, kui meie tunnistus koosneb vaid püüdlusest tõestada, et meie usk on õige ja teiste oma vale, siis kohtame tugevat vastuseisu. Kui su tunnistus Jeesusest tuleb aga südamest, mida on muutnud Tema arm, kütkestanud Tema armastus ja hämmastanud Tema tõde, siis avaldab kaasinimestele muljet see, kuidas tõde, mida usume, on meie elu mõjutanud. Muutunud elu kontekstis esitatud tõde toob esile muutuse.

Kui Kristus on iga doktriini tuum ning iga piibellik õpetus peegeldab Tema iseloomu, siis võtavad need, kellega Pühakirjast räägime, Tema Sõna palju tõenäolisemalt vastu.

_Selle nädala_ _õppetükki õppides valmistud hingamispäevaks, 12. septembriks._