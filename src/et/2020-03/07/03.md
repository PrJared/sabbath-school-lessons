---
title:  Jumala Sõna loov vägi
date:  10/08/2020
---

`Võrdle Hb 1:1–3; Hb 4:12 ja Ps 33:6, 9. Mida ütlevad need kirjakohad Jumala Sõna väe kohta?`

Jumala Sõna on elav sõna. See kannab endas väge viia ellu seda, mida ta teatavaks teeb. Inimese sõnad saavad rääkida sellest, mis on, aga Jumal räägib asjust, mida pole veel tehtud, ning loob need seejärel oma sõna väega. Jumala Sõna on loov sõna. Tema suust kuuldud sõnal on vägi luua kõike, mida sõna teatavaks teeb.

Moosese esimese raamatu loomisloos kasutatakse korduvalt väljendit „Jumal ütles“ (1Ms 1:3, 6, 11, 14, 20, 24, 26, 29). Jumala öeldud sõnadel oli selline vägi, et siis, kui Ta ütles, tuli nähtavale kuiv maapind, kasvasid taimed, õitsesid lilled, õilmitsesid viljapuud ja sagisid ringi loomad.

Heebrea keel kasutab 1Ms 1. peatükis Jumala loova tegevuse kohta huvitavat sõna. See sõna on _bara_. Vastavas vormis tähistatakse sellega Jumala tegevust mittemillestki millegi loomisel. Seda tegusõna kasutatakse ainult siis, kui Jumal on lause alus. See tähendab, et üksnes Jumalal on võimalik _bara_ ja Ta teeb seda oma öeldud sõna väes.

Vähe sellest, et Jumal lõi selle maailma oma sõna väes – Ta ka säilitab ja hoiab seda toimimas oma sõna abil. Sama vägi, mis on Jumala välja öeldud sõnas, on Jumala kirjasõnas. Seesama Püha Vaim, kes tegutses loomisel, inspireeris Pühakirja. Tema on kohal siis, kui loeme Piiblit või kuulutame seda kaasinimestele. Jumala Sõnas on eluandev, elumuutev, loov vägi. „Jumala sõnas on loov energia, mis kutsus ellu maailmad. See sõna annab edasi väe; see sünnitab elu. Iga korraldus on tõotus; tahtes omaks võetuna, hinges tunnustatuna toob see sinna Piiramatu käest elu. See kujundab loomuse teiseks ja loob hinge taas Jumala näo järgi.“ – Ellen G. White, „Education“ (Kasvatus) lk 126.

Kui me igaüks ise haarame kinni Jumala Sõnas leiduvatest tõotustest, siis meie elu muutub, ning kui aitame kaasinimestel neist väga imelistest tõotustest kinni haarata, muudab Püha Vaim ka nende elu.

`Kujuta ette: Jumal ütles ja nii toimus. Kuidas hoomata, mida see tähendab? Mida räägib selline imeline reaalsus meile Tema väest? Miks saab tõde Jumala loovast väest meid lohutada?`