---
title:  Jumala Sõna sümbolid
date:  09/08/2020
---

`Loe Ps 119:105; Jr 23:29; Lk 8:11 ja Mt 4:4. Millist viit sümbolit kasutatakse nendes piiblisalmides Jumala Sõna kohta? Mida sa arvad, miks valiti need viis sümbolit kirjeldama Jumala Sõna?`

Mitmekesised sümbolid, mida nendes piiblisalmides kasutatakse, kujutavad mõningaid Jumala Sõna põhiülesandeid. Kui jagame Pühakirja kaasinimestega, on see justkui valgus, mis valgustab elu. Jeesus, „maailma valgus“, tungib läbi väärarusaamade Jumala olemuse ja iseloomu kohta. Meeli, mida tumestab mõistmatus Jumala suhtes, valgustab Püha Vaim Jumala Sõna abil.

Jeremija sõnade kohaselt on Jumala Sõna nagu tuli ja vasar. See põletab meie elust paturäbu ja pehmendab meie kõva südame. Kui aitame inimestel näha Pühakirjas Jeesuse aulikkust, murdub nende kõva süda ning Tema armastuse tuli hävitab isekuse, ahnuse, lõbujanu ja enesekesksuse räbu.

Jumala Sõna võrreldakse ka seemnega. Seemet iseloomustavaks tunnuseks on tõsiasi, et see annab edasi elu. Seemnel läheb kasvamiseks aega. Kõik seemned ei idane üheaegselt. Kõik taimed ei kasva sama kiirusega. Kuid heade tingimuste korral puhkeb seemnes olev elu pinnases uuele elule. Kui meie külvame kaasinimeste südamesse ja mõistusesse Jumala Sõna seemneid, ei näe me tihtilugu kohe tulemusi, kuid seeme kasvab tasahilju. Jumalale teadaoleval ajal, kui inimesed vastavad Püha Vaimu üleskutsetele, kannab see vilja Jumala riigile.

Jeesus võrdleb oma sõna toitva leivaga. Nagu paljud meist teavad, on vähe seda, mis pakub samasugust rahuldust nagu hea leivapäts. Jumala Sõna rahuldab hinge nälja ja toidab meie sisimaid vaimseid igatsusi. Kui edastad kaasinimestele Jumala Sõna tõotusi ja aitad neil leida, et Jeesus on Sõna, kujundab Tema headus ümber nende elu, neid hakkab köitma Tema armastus, nad hakkavad väga imetlema Tema armu ja tundma rahuldust Tema kohalolust.

`Mõtle veelkord tõdedele, mida teame ainult seetõttu, et on olemas Piibel. Mida peaks see meile ütlema tõsiasja kohta, kui suureks väärtuseks on Piibli õpetused?`