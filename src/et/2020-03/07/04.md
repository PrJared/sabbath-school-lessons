---
title:  Jumala Sõna tundmaõppimise kasu
date:  11/08/2020
---

Jumala Sõna tundmaõppimisel on mitu eelist. Apostel Peetrus ütleb meile, et Pühakirja tõotuste abil võime „saada jumaliku loomuse osaliseks“ (2Pt 1:4). Jaakobus räägib sõnast, „mis teisse on istutatud ja suudab päästa teie hinge“ (Jk 1:21). Paulus lisab, et „tema armusõna[l]… on vägi teid üles ehitada ja anda teile pärand kõigi pühitsetute seas“ (Ap 20:32). Piibel on lunastava eesmärgiga. Nähes Jeesust kogu Pühakirjas, me muutume. Vaadeldes Teda Tema sõnas, muutume Tema sarnaseks (2Kr 3:18). „Nii intellektuaalse kui ka vaimuliku elu seaduseks on tõsiasi, et vaatlemise kaudu me muutume. Mõistus kohaneb järk-järgult sellega, mille juures tal lubatakse viibida.“ – Ellen G. White, „Suur võitlus“ lk 555.

`Loe 2Tm 3:14–17 ja Jh 17:14–17. Millist tulu Jumala Sõna tundmaõppimine veel toob?`

Kirjutades oma noorele kaaslasele Timoteosele, õhutab apostel Paulus teda jääma ustavaks Pühakirjale ja laskma teisigi osa saada inspireeritud Sõna uurimise eelistest. Pauluse sõnade kohaselt on Piibel „kasulik õpetamiseks“. Piibel ilmutab tõe ja paljastab vale. Piibel visandab inimkonna jaoks Jumala plaani. Piibel noomib meie patte, parandab meie ekslikku mõtteviisi ja kasvatab meid õiguses. Pühakiri näitab Kristuse õigust. See juhib meid oma patu rumalusest Tema õiguse ilusse. Kui näeme Jeesuse omakasupüüdmatut armastust kõrvu meie enesekesksusega, oleme hämmastunud. Kui märkame Pühakirjas Tema kaastunnet ja hoolt, siis meie elu muutub. Kui edastame Tema sõnu kaasinimestele, siis muutuvad ka nemad pöördeliselt. Vaadeldes Jeesust Tema sõnas, muutume Tema sarnasemaks. Tunnistamine ei ole selle kuulutamine, mida meie mõtleme või usume. Tunnistamine on tervenisti võimalus lasta kaasinimesel osa saada Jumala Sõnas leiduvatest igavestest tõdedest. Kui Jumala Sõna on ülimal määral minu elu õnnistanud, siis on meil kohustus rääkida kaasinimestele, kuidas see saab õnnistada nendegi elu.

`Mõtle mõnele sinu jaoks isiklikult raskele ajale ja sellele, kuidas Jumala Sõna sulle tuge pakkus. Mida sellest kogemusest õppisid?`