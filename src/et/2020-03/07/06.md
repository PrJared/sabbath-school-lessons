---
title:  Sõnakuulutamine
date:  13/08/2020
---

Head sõnumid on kuulutamiseks. Mõtle neile kordadele oma elus, mil tundsid headest uudistest rõõmu. Võib-olla oli selleks päev, mil sa kihlusid, mil sul laps sündis, mil said uue töö või ostsid uue auto või kodu. Sa olid väga elevil ega suutnud ära oodata, millal seda teistelegi kuulutada.

Imeline on jagada oma rõõmu kaasinimestega, kuid kogu maailma parim uudis on lugu Jeesusest. Kui avastame Tema Sõnast uued kihid lunastuse kohta, mis on Kristuses, pulbitseb meie südamest välja rõõm ja me ihkame seda veel kellelegi rääkida. Kui usuvõimud püüdsid pidurdada apostlite jutlustamist, ütles Peetrus: „Meil on ju võimatu jätta rääkimata seda, mida me oleme näinud ja kuulnud“ (Ap 4:20).

„Kui inimene tuleb Kristuse juurde, tekib soov kohe teistele teatavaks teha, kui hea sõbra on ta leidnud Jeesuses. Ta ei saa päästvat ja pühitsevat tõde sulgeda oma südamesse. Kui oleme riietatud Kristuse õigusega ja täidetud Tema Vaimu rõõmuga, ei suuda me vaikida.“ – Ellen G. White, „Tee Kristuse juurde“ lk 78.

Rm 1:14–16 kirjutab Paulus: „Ma olen nii kreeklaste kui umbkeelsete, nii tarkade kui rumalate võlglane. Seepärast olen valmis ka teile, Roomas asuvaile, kuulutama evangeeliumi. Sest ma ei häbene evangeeliumi, see on ju Jumala vägi päästeks igaühele, kes usub, juudile esmalt ja siis kreeklasele.“

Apostel Paulus ei väsinud iial rääkimast oma uskutuleku kogemust. Ta südamest pulbitses välja rõõm Jeesuses. Tema jaoks olid head sõnumid jagamiseks ja ta ei suutnud vaikida.

`Millised tähtsad põhimõtted Jumala Sõna kuulutamise kohta saame Js 50:4, Kg 3:1 ja 2Tm 4:2?`

Kui allutame oma elu Kristusele ja Tema teenimisele, siis avab Ta meile võimaluste uksi „kuulutada sõna parajal ajal“ ehk õigel ajal neile, kelle südame Ta on avanud. Tunnistamise juures tervikuna hoidkem meeles kolme piibellikku põhimõtet: _mida me_ _ütleme, kuidas me ütleme ja millal me seda ütleme._

`Milliste inimestega sa kokku puutud ja kuidas saad olla nende jaoks parem tunnistaja?`