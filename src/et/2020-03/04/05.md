---
title:  Nähtamatud jõud tegutsevad
date:  22/07/2020
---

Eestpalve on võimas relv selles hea ja kurja vahelises võitluses, mida nimetatakse „suureks võitluseks“. Selle võitluse üks selgeim ilming on Taanieli raamatu 10. peatükk.

Sul tuleb endale meelde tuletada, et prohvet Jeremija ettekuulutuse põhjal pidid juudid olema Babüloonia vangipõlves seitsekümmend aastat. Taanieli elupäevade lõpuosas hakkas see prohvetlik vangipõlveaeg lõpule jõudma. Taaniel oli mures. Ei olnud näha kuigi palju tõendeid Jeremija sõnade täitumisest. Tema rahvas oli ikka veel vangistuses.

Meedlased ja pärslased vallutasid Babüloonia, kuid juutide pärisorjus _püsis_. Taaniel paastus ja palvetas kolm nädalat. Ta palvetas innukalt oma rahva eest. Kolme nädala pärast ilmus talle särav ingel.

`Loe Tn 10:10–14. Millal Taanieli palveid kuulda võeti ja mis palveid ajalises mõttes pidurdas?`

Tegemist on huvitava tekstilõiguga. Selle täielikuks mõistmiseks toome esile mõne iseloomuliku joone. Kes on Pärsia kuningriigi kaitseingel? Kindlasti mitte Kyros. Tema on Pärsia riigi kuningas. Kõige tõenäolisem on, et väljend „Pärsia kuningriigi kaitseingel“ kirjeldab Saatanat. Jeesus nimetas teda „selle maailma vürstiks“ (Jh 12:31; Jh 14:30). Paulus viitab talle kui vürstile, „kellel on meelevald õhus“ (Ef 2:2). Kui Pärsia kuningriigi kaitseingel tähendab Saatanat, siis kes on Miikael? Piibel kasutab viiel korral sõna Miikael (Ilm 12:7; Jd 9: Tn 10:12, 21 ja Tn 12:1). Nende kirjakohtade hoolikas uurimine näitab, et Miikael (see sõna tähendab „kes on nagu Jumal) on veel üks sõna, millega kirjeldada Jeesust kui kõikide inglite ülemjuhti võitluses Saatanaga. Kristus on igavene, enne kõike olev, kõikvõimas jumalik Jumala Poeg. Üks Tema ülesanne kõigi inglite ülemjuhina on Saatanat lüüa ja ta lõpuks hävitada.

Tn 10. peatükk tõmbab eesriide kõrvale ning toob nähtavale võitluse hea ja kurja vahel. Kui Taaniel palvetab, tuleb taevast alla Miikael, kõikvõimas Jeesus, et lüüa tagasi põrgulikud jõud. Isegi kui me seda ei näe, vastab Jeesus meiegi eestpalvetele. Tema on võimas Päästja. Mitte ainuski meie palve ei jää märkamata.

`Kuidas näed suure võitluse tegelikkust oma elus? Mida peaks selle võitluse reaalsus rääkima valikutest, mida sul on vaja langetada?`