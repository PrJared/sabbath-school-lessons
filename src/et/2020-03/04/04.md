---
title:  Pauluse eestkostepalved
date:  21/07/2020
---

Eestpalve on piibellik. Kogu oma evangeeliumitöö jooksul palvetas Paulus uute uskutulnute eest tema rajatud kogudustes. Paulus uskus, et kui ta palvetab, juhtub midagi, mis ei juhtuks siis, kui ta ei palvetaks. Ehkki ta oli kaugel neist, keda armastas, tunnistas ta, et üksteise pärast palvetades olid nad südame poolest ühendatud.

`Loe Ef 1:15–21. Kirjuta allolevatele ridadele erinevaid soove, mida Paulus efeslaste pärast Jumalale esitas. Mida ta palus Jumalal neile eelkõige anda?`

Pauluse palve Efesose usklike pärast on tähelepanuväärne. Ta palus, et Jumal annaks neile tarkust ja vaimulikku eristamisvõimet, et Jumal valgustaks nende mõistust jumalike tõdedega ja annaks neile igavese elu lootuse. Samuti palvetas ta, et nad kogeksid Jumala väe võimsat tööd oma elus. Jumal on nii võimas, nii tugev, et Ta äratas Jeesuse surnuist üles ning see sündmus paneb aluse nende igavese elu lootusele Temas. Pauluse palve lõppeb neile „Kristuse kirkuse rikkuse“ ja „Tema pärandi“ meelde tuletamisega.

`Loe Fl 1:3–11 ja pane tähele Pauluse palve tooni. Kui sina olnuks Filipi koguduse liige ja saanuks Pauluselt sellise kirja, milles ta annab teada nii seda, et palvetab sinu pärast, kui ka seda, mille pärast ta palvetab, siis kuidas oleksid sa ennast tundnud ja miks? Millised tõotused Pauluse sõnades esile tulevad? Ja samas, millised manitsused siin on?`

Tegemist on Piibli julgustavaimate ja meeliülendavaimate sõnadega. Need on täis nii tõotusi kui ka üleskutseid saada täidetud armastuse ja tundmise ja mõistmisega, mis tuleneb Jeesuse tundmisest, et võiksime olla need, keda Jumal meid Temas olema kavandab.