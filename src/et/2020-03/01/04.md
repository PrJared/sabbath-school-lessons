---
title:  Andes kasvame
date:  30/06/2020
---

Surnumeri tähistab madalaimat kohta Maa pinnal. Sel on maailma madalaima mere kuulsus, kuna see paikneb 1 388 jalga merepinnast allpool. Jordani jõgi voolab välja Galilea merest ja lookleb Jordani orus, kuni suubub Surnumerre, ummikseisu.

Palav, kuiv kliima, intensiivne päikesepaiste ja kõrbelised olud põhjustavad vee üsna kiiret aurustumist. Kuna Surnumeres on soola ja mineraalide sisaldus 33,7 protsenti, siis on sellises vees vähe elu. Ei ole kalu ega taimi, küll aga on põhjas veidi mikroobe ja baktereid.

Meie kristlikus elus on nii, et kui Jumala arm, mis meie ellu suubub, ei voola välja kaasinimesteni, siis oleme nagu seisev vesi ja sama elutu kui Surnumeri. Kristlaste elu ei ole kavandatud selliseks.

`Loe Jh 7:37, 38 ja Lk 6:38. Milline on loomulik tagajärg sellele, kui usklikud, vastandina Surnumere kogemusele, võtavad Kristuselt vastu elava vee värskendavad vood?`

„Jumal oleks võinud saavutada oma eesmärgi ja päästa patused ka ilma meie kaasabita, kuid selleks, et meie iseloom areneks Kristuse iseloomu sarnaseks, tuleb meil osa võtta Tema tööst. Selleks, et saada kord osa Tema rõõmust – rõõmust näha Tema ohvri läbi lunastatud inimesi – peame me töötama koos Temaga nende päästmiseks.“ – Ellen G. White, „Ajastute igatsus“ lk 142.

„Need, kellest saavad võitjad, peavad oma minast loobuma; ja ainus, mis sellise suure töö korda saadab, on tugev huvi kaasinimeste päästmise vastu.“ – Ellen G. White, „Fundamentals of Christian Education“ lk 207.

Kasvame, kui räägime kaasinimestele sellest, mida Kristus on meie elus teinud. Kui arvestame kõike seda, mis meile Kristuses on antud, siis mis peale alatuima isekuse saab meid takistada seda kaasinimestele rääkimast?

Sel ajal, kui me oma usku teiste heaks ei kasuta, läppub meie vaimulik elu samamoodi nagu Surnumeri.

`Milline on olnud sinu kogemus kaasinimestele tunnistamisel, kaasinimestega koos palvetamisel ja kaasinimeste vajaduste eest hoolitsemisel? Kuidas on sellised kogemused mõjutanud sinu usku ja ühist teekonda Issandaga?`