---
title:  Valmistada Jeesusele rõõmu
date:  29/06/2020
---

Kas keegi on sinult kunagi küsinud: „Kuidas sul täna läheb?“ „Kas sul on täna kõik hästi?“ Mis oleks, kui küsiksid seda Jumalalt? „Jumal, kuidas Sinul täna läheb?“ Mida sa arvad, missuguse vastuse saad? Tõenäoliselt võib see olla niisugune: „Minu päev on olnud ääretult raske. Pisarad voolasid mu silmist, kuna tuhat põgenikelaagrit on täis külmetavaid, näljaseid, nutvaid lapsi. Kõndisin maailma rahvarikkaimate linnade tänavail ning nutsin koos kodutute ja hüljatutega. Mu süda lõhkeb naiste kuritarvitamise ja seksiorjusse müüdud hirmunud laste pärast. Olin tunnistajaks sõja hävitustööle, looduskatastroofide laastavatele tagajärgedele ning nõrgestavate ja surmavate haiguste toodud vaevalisele agooniale.“ Kas küsiksid omakorda: „Aga, Jumal, kas on midagi, mis Sulle rõõmu valmistab? Kas on midagi, mis Su südame rõõmsaks teeb? Kas on midagi, mis Sind hõiskama paneb?“

`Loe Lk 15:6, 7, 9, 10 ja 22–24, 32. Kuidas need lood lõppevad ja mida selline lõpp sulle Jumalast räägib?`

Kogu taevas rõõmustab, kui kadumaläinu leitakse. Haigusi, hävingut ja surma täis maailmas saame Jumala südamele rõõmu valmistada sellega, et jagame kaasinimestega „häid sõnumeid“ päästest. Üheks suurimaks ajendiks rääkida kaasinimestele Kristuse armastusest on teadmine, et tunnistamine teeb Jumala südame rõõmsaks. Iga kord, kui me ilmutame Tema armastust, laulab kogu taevas.

`Loe Sf 3:17. Kuidas reageerib meie Issand siis, kui me Tema päästva armu omaks võtame?`

`Kujuta ette: kui sinu tunnistamise tulemusena võtab mõni mees või naine, poiss või tüdruk Jeesuse vastu oma isiklikuks Päästjaks, siis Jeesus rõõmustab. Kogu taevas puhkeb vaimustatult laulma ning meie võimas Päästja rõõmustab lauldes selle inimese üle. Mis oleks suurem tasu, suurem õnnestumine kui teadmine, et sinu tunnistamine toob kurvas maailmas Jumala südamesse rõõmu?`