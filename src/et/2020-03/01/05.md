---
title:  Ustav Kristuse korraldusele
date:  01/07/2020
---

Truudus Kristusele nõuab pühendumist Tema tahtele. See tingib sõnakuulelikkuse Tema korraldustele. Selle tulemuseks on süda, mis lööb Temaga ühes rütmis hukkuvate inimeste päästmisel. See asetab esikohale selle, mis Temal on esikohal.

`Loe 1Tm 2:3, 4 ja 2Pt 3:9. Mida ütlevad need kirjakohad Jumala südame kohta? Mis on Temal esikohal?`

Jumal on inimeste päästmisel kirglik. Mitte miski pole Tema jaoks tähtsam. Tema innukas soov on, et „kõik“ saaksid päästetud ja „tuleksid tõe tundmisele“ (1Tm 2:4). Ta „ei taha, et keegi hukkuks, vaid et kõik jõuaksid meeleparandusele“ (2Pt 3:9). SPA välja antud Piibli kommentaar toob seda salmi selgitades esile mõtte, et kreeka keeles on sõna „tahtma“ koha peal sõna _boulomai_, mis väljendab „meelsuse kaldumist „tahtmise“ või „igatsuse“ poole“. Seejärel esitab kommentaar sügavmõttelise tähelepaneku sõna „vaid“ kohta. Kreeka keeles on vastav sõna _alla_. Seda sõna kasutatakse siin „vastanduse esile toomiseks; Jumala olemuse kohta liikvel olev valetõlgendus, nagu tahaks Ta, et osa inimesi hukkuks, vastandatakse tõsiasjale, et Ta tahab kõiki päästa.“ – „Piibli kommentaar, SPA poolt välja antud“, 7. kd, lk 615. Kristuse korraldus igaühele – et me osaleksime Tema missioonis Ta armastuse, armu ja tõe tunnistajatena – kasvab välja Tema soovist, et kogu inimkond pääseks.

`Loe Ap 13:47 ja võrdle seda Js 49:6ga. Kelle kohta see kirjakoht algselt käis? Kuidas apostel Paulus seda kasutab?`

Vahel rakendub Vana Testamendi prohvetikuulutus rohkem kui korra. Apostel Paulus võtab siin prohvetikuulutuse, mis osutas algselt Iisraelile ja kuulutas prohvetlikult ette Messia tulekut (vaata Js 41:8; Js 49:6 ja Lk 2:32), ning rakendas seda Uue Testamendi aegse koguduse kohta. Kogudus, kes hülgab Kristuse eeltoodud korralduse või vähendab seda, ei täida oma olemasolu eesmärki ning kaotab silmist oma prohvetliku kutsumuse.

`Millised on koguduse, ka kohaliku koguduse ohud, kui keskendutakse niivõrd siseelule, et unustatakse, mis eesmärgil kogudus alguse sai?`