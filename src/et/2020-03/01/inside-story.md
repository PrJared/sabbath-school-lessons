---
title:  Misjonilugu
date:  03/07/2020
---

#### Viivitus lennujaamas

_Loo on kirja pannud Glenn Ernford Lie._

Kohtupäeval esitatakse ainult üks küsimus. Kuulsin sedasama küsimust siis, kui mu rahvusvaheline lend maandus Ameerika Ühendriikide Oregoni osariigis Portlandis.

Portlandi Rahvusvahelises Lennujaamas heitis USA immigratsiooniametnik pilgu mu Norra passi ja vaatas siis mulle otsa. „Mis plaanid teil on?“ küsis ta.

„Tulen külla ühele sõbrale,“ vastasin ma.

„Mis aadressil?“ uuris ta.

„Ma ei tea,“ ütlesin. „Aga see naine kohtub minuga siin lennujaamas.“

Immigratsiooniametnik ei jäänud sellega rahule, et ma aadressi ei teadnud.

„Kus te temaga kohtusite?“ küsis ta.

„Londoni lähistel asuvas kolledžis.“

„Mida te seal õppisite?“

„Teoloogiat.“

Immigratsiooniametnik vaatas mulle uurivalt otsa.

„Kas te olete usklik?“ tahtis ta teada.

„Jah.“

Ametnik vaatas enda käes olevat passi ja siis taas mulle otsa.

„Noh, miks te olete päästetud?“ küsis ta.

Vastus tuli mu suust kohe.

„Sellepärast, et Jeesus suri minu eest,“ teatasin ma.

Immigratsiooniametnik vaatas mulle otsa.

„Hea vastus,“ ütles ta. „Võite siseneda.“

Naeratasin ja olingi jõudnud Ameerika Ühendriikidesse.

Tabasin selle vestluse mõtte ära siis, kui siirdusin pagasi kättesaamise alasse. Kohtupäeval esitatakse ainult üks küsimus: Miks sa oled päästetud? Vastuse leiame  
1Jh 5:11–13, kus on öeldud: „Ja see tunnistus on: Jumal on andnud meile igavese elu ja see elu on tema Pojas. Kellel on Poeg, sellel on elu; kellel ei ole Jumala Poega, sellel pole elu. Seda ma olen kirjutanud teile, kes te usute Jumala Poja nimesse, et te teaksite: teil on igavene elu.“

Miks sa oled päästetud? Usaldava päästekindlusega võid vastata: „Sest Jeesus suri minu eest.“ Vastutasuks kuuled armsaid sõnu: „Hea vastus. Võid siseneda.“

_55aastane Glenn Ernford Lie on õpetaja Norra pealinnas Oslos asuvas Østmarka Koolis, mis kuulub seitsmenda päeva adventistidele. Ta on Seitsmenda Päeva Adventistide Betali Koguduse liige ja endine noortepastor; Betali adventkogudus sai 2017. aastal kolmeteistkümnenda hingamispäeva annetuse, et avada noortekeskus._