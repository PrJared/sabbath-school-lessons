---
title:  Misjonilugu
date:  18/09/2020
---

#### Adventistina uus elu

_Selle loo on kirjutanud Andrew McChesney._

Eakas naine Kagu-Aasias kuulas hingamispäevakoolis tähelepanelikult.

Tema hingamispäevakooli õppetükk oli hoolikalt täis kirjutatud. Ta vaatas oma Piiblist järele iga salmi. Paljud salmid Piiblis olid alla joonitud. Ta andis raha hingamispäevakooli misjoniannetuseks.

Naine, keda koguduseliikmed kutsusid „vanaemaks“, nägi välja nagu seitsmenda päeva adventisti musternäidis.

USA koguduse juht Gregory Whitsett, kes seda kogudust külastas, kohtus vanaemaga pärast jumalateenistust ja küsis, miks oli naine adventistiks saamise nimel lahkunud oma mittekristlikust religioonist.

Vanaemal oli jutustada traagiline lugu sellest, kuidas ta kaotas 5aastasena õnnetuses oma mõlemad vanemad ja kannatas hiljem aastaid kurjade vaimude ahistamise all. Ta otsis abi arstidelt ja vaimumeediumidelt, kuid meditsiin pakkus vaid lühiaegset kergendust.

Ühel päeval kolis kõrvalmajja adventkoguduse pastor ja vanaema vaatas uudishimulikult, kuidas igal reede õhtul kogunes naabri koju inimesi. Naine seisis oma aias, et välja selgitada, mis toimub, ja kuulas muusikat. Kui ta niiviisi nädalast nädalasse muusikat kuulas, täitis tema hinge rahu. Pastor ei suutnud naist veenda, et ta majja sisse tuleks, kuid sai teada naise vaimuprobleemidest ja pakkus võimalust palvetada. Vanaema nõustus ning kuri vaim lahkus alatiseks. Tänulikkust täis naine võttis Jeesuse vastu ja ühines adventkogudusega.

Kesk- ja Ida-Aasia piirkond on üks osa ülemaailmsest adventmisjoni programmist; selle piirkonna esimees Whitsett palus vanaemal selgitada, mida Jeesus tema jaoks tähendab.

„Jeesus tähendab mulle kõike,“ vastas vana naine tõlgi vahendusel. „Tema parandas mu ja on andnud mulle rahu. Ma ei suuda aidata, aga räägin Jeesusest igaühele, kellega kohtun. Olen vana naine ja mul pole jäänud palju elada. Armastan Jeesust nii väga, et olen otsustanud olla kogu ülejäänud elu adventist.“

Misjonär-tõlk oli rabatud. Ta oli vanaemaga koos Piiblit õppinud ja aru saanud, et naine oli vana elu täiesti maha jätnud.

Vanaema olukord polegi nii tavatu nende inimeste hulgas, kes saavad kristlaseks pärast mõne muu religiooni või traditsioonilise animismi viljelemist, ütlesid koguduse juhid. See on misjonitöö põhiväljakutse ning Kesk- ja Ida-Aasia piirkonna ja teiste Globaalmisjoni keskuste (globalmissioncenters.org) rajamise põhjus. Palun palvetage töö pärast Globaalmisjoni keskustes ja vanaema-taoliste inimeste eest.