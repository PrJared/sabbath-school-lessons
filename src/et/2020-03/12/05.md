---
title:  Mõista Jumala sõnumit täielikumalt
date:  16/09/2020
---

Ilmutusraamatu lõpuaja sõnum kujutab Jeesust Tema päästva armu täiuses, mis on mõeldud kogu inimkonna jaoks (Ilm 14:6). Tegemist on tõsise palvega „karta“ ehk anda austust Jumalale kõiges, mida teeme – arvestada Tema seadustega ja kuuletuda Tema käsule Ta kohtutunni valguses (Ilm 14:7). Jumalakartus on seotud meie mõtteviisiga. See on palve elada Jumalale meelepäraselt ja seada Tema oma mõtetes esikohale. Tegemist on kuuleka hoiakuga, mis juhib meid elama jumalakartlikku elu (Õp 3:7; Ap 9:31; 1Pt 2:17). See sõnum innustab meid „andma au“ Jumalale. Jumalale au andmine on seotud sellega, mida oma elu igal alal teeme.

`Loe Kg 12:13, 14 ja 1Kr 6:19, 20. Kuidas aitavad need salmid meil mõista, mida tähendab nii Jumalat karta kui ka Temale au anda?`

Kõlbelise vastutustundetuse ajastul, mil miljonid inimesed tunnevad, et nad ei pea aru andma kellelegi peale iseenda, tuletab kohtutunni kuulutus meile meelde, et me vastutame oma tegude eest. Jumalat austava suhtumise, Jumalale sõnakuulelik olemise ja kohtumõistmise vahel on seos. Sõnakuulmine on Jeesusega päästvas sõpruses olemise vili. Üksnes Tema õigus on jumalikust karistusest pääsemiseks küllalt hea ning Tema õiguses on meil turvaline. Tema õiguse tõttu elame selleks, et austada Tema nime kõiges, mida teeme.

`Loe Ilm 14:7; Ilm 4:11; 1Ms 2:1–3 ja 2Ms 20:8–11. Mis on kogu õige jumalakummardamise alus ja kuidas hingamispäev seda arusaamist kajastab?`

Saatan on hingamispäeva rünnanud, kuna ta teab, et see on Jumala ülistamise süda. Hingamispäev ülendab Kristuse Loojaks ning palub kõiki mehi ja naisi kõikjal kummardada „teda, kes on teinud taeva ja maa“ (Ilm 14:7). See on asjakohane ka evolutsiooniteooria ajastul. See kutsub meid taas kummardama Jeesust, kes meid lõi ning kes annab meile tunda, mida me Temas päriselt väärt oleme.

`Mõtle, kui tähtis on hingamispäev selle tõsiasja meenutajana, et Jumal on Looja, kes on seetõttu ainsana väärt jumaldamist. Milline teine õpetus on veel nii tähtis, et Jumal käsib, käsib, eraldada ühe seitsmendiku meie elust igal nädalal, aitamaks meil meeles pidada Teda meie Loojana?`