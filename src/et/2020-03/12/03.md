---
title:  Ilmutusraamat suunab pilgud lõpuajale
date:  14/09/2020
---

Evangeeliumid keskenduvad peamiselt Kristuse esimesele tulemisele. Need jutustavad Tema sünniloo, räägivad Tema elust ja tegevusest ning surmast ja ülestõusmisest. Kuigi evangeeliumid räägivad Tema teisest tulekust, ei ole nende põhirõhk sellel. Ilmutusraamat aga keskendub peamiselt sajanditepikkuse ajastute konflikti haripunktile. Iga selle raamatu peamine prohvetikuulutus lõppeb meie Issanda aulise tagasitulekuga.

`Loe Ilm 1:7; Ilm 11:15; Ilm 14:14–20 ja Ilm 19:11–18. Millist sarnast kokkuvõtet näed igas antud kirjakohas?`

Ilmutusraamatu esimesest peatükist viimaseni on iga prohvetikuulutuse kõrghetkeks Jeesuse tulek. „Tall, kes on tapetud“ (Ilm 5:12) tuleb taas kuningate Kuninga ja isandate Isandana (Ilm 19:16). Ta võidab kõik vaenlased, kes rõhuvad ja kiusavad Tema rahvast (Ilm 17:14). Ta vabastab nad patu luupainajast ja toob nad aulisse koju. Suur võitlus hea ja kurja vahel lõppeb. Maakera tehakse uueks ning lunastatud elavad koos Issandaga igavesti (Ilm 21:1–4).

Ilm 22:7 (vaata ka Ilm 22:12, 17 ja 20) ütleb Jeesus: „Vaata, ma tulen peagi! Õnnis on see, kes hoiab alal selle raamatu ennustuse sõnu!“ Seega on Jeesuse viimane üleskutse kogu inimkonnale: vastake Tema armastusele, võtke vastu Tema arm ja järgige Tema tõde, et oleksite valmis Tema peatseks tagasitulekuks. Ilmutusraamat lõppeb Jeesuse üleskutsega: „Vaim ja mõrsja ütlevad: „Tule!“ Ja see, kes kuuleb, öelgu: „Tule!“ (Ilm 22:17).

Issand kutsub enda juurde kõiki, kes otsivad igavest elu. Ta kutsub kõiki meid, kes oleme päästesõnumi vastu võtnud ja ootame pikisilmi Tema tagasitulekut, ühinema Temaga kaasinimeste kutsumisel: võtke omaks Tema armastuse sõnum. Ta saadab meid välja misjonitööle, et edastaksime Tema sõnumit: valmistugu maailm Tema peatseks tagasitulekuks. Pole midagi väärtuslikumat, kui osaleda koos Temaga Ta maailmamisjonis. Pole midagi rahuldustpakkuvamat, kui teha koostööd Kristusega Tema lõpupäevade päästeplaanis.

`Kristus, tule ruttu! Johannes kirjutas need sõnad umbes 2 000 aastat tagasi. Võttes aga arvesse meie arusaamist surnute seisundist, eks olegi ju Kristuse teine tulek meie igaühe jaoks pärast surma kohe järgmine hetk, mida kogeme? Kuidas aitab see tõsiasi meil aru saada, kui kiiresti Kristus tuleb?`