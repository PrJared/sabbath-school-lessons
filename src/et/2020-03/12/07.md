---
title:  Toetav Mõte
date:  18/09/2020
---

„Jumal on tänapäeval kutsunud oma koguduse, nagu Ta muiste kutsus Iisraeli, et paista maailmas nagu tuli. Vägeva tõe mõõgaga – esimese, teise ja kolmanda ingli sõnumiga – on Ta nad eraldanud kirikutest ja maailmast, et tuua nad oma _pühasse lähedusse. Ta on nad teinud_ oma seaduse hoidjateks ning on usaldanud nende kätte selle aja võimsad prohvetlikud tõed. Muistsele Iisraelile antud _pühade_ ettekuulutuste sarnaselt tuleb sellist püha kohustust maailmale edastada.

Ilmutusraamatu 14. peatüki kolm inglit kujutavad inimesi, kes võtavad omaks Jumala sõnumite valguse ja lähevad Tema saadikutena välja, et hoiatus võiks _kõlada_ pikuti ja laiuti läbi kogu maa. Kristus ütles oma järelkäijatele: „Teie olete maailma valgus“ (Mt 5:14). Igale inimhingele, kes võtab vastu Jeesuse, räägib Kolgata rist nii: Vaata, kui väärtuslik on inimene. „Minge kõike maailma, kuulutage evangeeliumi kogu loodule!“ (Mk 16:15). Millelgi pole lubatud seda tööd takistada. See on meie aja tähtsaim töö; sama kaugeleulatuv nagu igavik. Armastus, mida Jeesus ilmutas inimhingede vastu ohvris, mille Ta nende lunastamiseks tõi, paneb liikuma _kõik Tema järelkäijad._

Oh, millise rõõmuga võtab Kristus vastu iga inimese, kes andub Temale! Ta toob selle inimese kooskõlla jumalikuga, et Tema saaks edastada maailmale lihakssaanud armastuse saladusi. Rääkige sellest, olgu see teie palves, laulge sellest, täitke maailm Tema tõe sõnumiga ja jätkake jõuliselt edasiminekut uutesse piirkondadesse.“ – Ellen G. White, „Counsels for the Church“ (Nõuandeid kogudusele) lk 58, 59.

**Küsimused aruteluks**

`1. Kuidas määratleb Ilm 14. peatüki kolme ingli sõnum seitsmenda päeva adventistide koguduse olemuse?`

`2. Mõtle hingamispäevale ja selle tähtsusele, mida hingamispäev esindab. Nagu möödunud nädalal nägime, on selle sõnum nii oluline, et Jumal käsib meil eraldada oma elust ühe seitsmendiku, hoidmaks Teda meeles meie Loojana ja Lunastajana. Erinevalt mõnest pühast mäest või linnast ei ole meil vaja minna seda kummardama. Igal nädalal tuleb hingamispäev meie juurde umbes tuhandemiilise tunnikiirusega (vähemalt ekvaatori lähedal). Kuidas aitab seegi tõde meil aru saada hingamispäeva tähtsusest ja sellest, kellele tähelepanu suunata?`

`3. Kuidas selgitada Baabeli langemise mõtet või arusaama metsalise märgist kõige kütkestavamal ja hingevõitvamal moel? See tähendab, kuidas esitada neid tõdesid nii, et me oleksime võimalikult vähe pealetungivad, ehkki meil tuleb aru saada, et nii mõnigi inimene haavub meie parimatest pingutustest hoolimata?`

---

Annetus >> kohalik kogudus  

Päikeseloojang 19.29