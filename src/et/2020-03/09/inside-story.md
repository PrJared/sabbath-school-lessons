---
title:  Misjonilugu
date:  28/08/2020
---

#### Julge jutt Soomemaal

_Loo on kirja pannud Andrew McChesney._

Üheksateistkümneaastasel Simo Vehkavuoril algas elus järelemõtlemise aeg siis, kui ta külastas Rootsis oma onu ja tädi, kes olid seitsmenda päeva adventistid. Soome teismelisele meenus kolm aastat tagasi suvelaagris antud tõotus, et ta käib Jumala järel, ning selle luhtaminek. Ärevalt mõtiskles ta: „Kas ma olen Jumala armu kaotanud?“

Ühel õhtul läks noormees tagaaeda ja põlvitas nuttes sirelipõõsa juures. „Jeesus, kui Sa mind ikka veel omaks pead, kui täna õhtul on õige aeg süda Sulle anda, siis palun näita seda mulle,“ nuttis ta. „Luba näiteks ühel tähel taevas langeda.“

Ta tõusis püsti ja üks eriti suur täht langes.

Kui Simo läks tagasi Soome oma perekonna piimafarmi, sai farmirahvas peagi kuulda tema otsusest Jumalat järgida. Osa inimesi naeris tema üle ja Simo arutles, kas olla oma usu suhtes nii avameelne.

Ühel õhtul, kui Simo oma isa telliskivilaudas lehmi lüpsis, ilmus valitsuse inspektor, et teha tavapärast kontrolli. See naine oli Simo uskutulekust kuulnud ja rääkis nüüd pilkavalt.

„Kuule, üks linnuke siristas mulle midagi,“ ütles naine, kui Simo käsitsi lehma lüpsis. „Ma loodan, et sinust Rootsis kristlane ei saanud. Eks ole sul ju parem, kui lähed koos teiste noortega tantsupeole ja kinno ja võtad maailmast kõik rõõmud, mis võtta on?“

Naisele otsa vaadates ütles Simo: „Kallis sõber, täna õhtul võin sulle öelda, et kohtusin Rootsis Jeesusega kui oma isikliku Päästjaga ja ma tahan käia Tema järel, kuhu Tema juhib.“

Ta oli vaevalt oma lause lõpetanud, kui lauta raputas tugev plahvatus. Lehm, keda ta lüpsnud oli, langes surnuna maha. Teised lehmad vajusid põlvedele. Hetkeks täitis lauta haudvaikus. Siis hakkasid lehmad meeletult muugima, nende ammumine kõlas nagu koerte haukumine.

Golfipalli suurune keravälk oli maapinnale langenud ja lõhkenud Simo ning lehma vahel. Simo kummisäärikud olid kaitsnud teda elektrilöögi eest.

Inspektor seisis tardunult betoonpõrandal. Ta oli näost valge. Tema töövahendid olid kukkunud lehmasõnnikuga täidetud veerennidesse. Lõpuks sai naine sõna suust.

„Simo, saad sa mulle mu mõtlematud sõnad andeks anda?“ küsis ta. Pilkav toon oli kadunud. „Oleme nagu tolm, kui loodus oma jõudu näitab. Jää oma valitud rajale.“ Hetkelise vaikuse järel küsis ta: „Kuidas mina samamoodi Jumala järel saaksin käia?“

Simo otsustas sel hetkel, et ta ei häbene kunagi oma usust rääkida. Samal õhtul ja samas ruumis palvetas ta: „Võta kogu mu süda ja elu ja luba mul käia Sinu järel, kuhu Sa iganes lähed.“

_Nüüd on 84aastane Simo pensionil; ta teenis pastorina ja koguduse juhina Soomes palju aastaid._