---
title:  Omaks võtmise alus
date:  26/08/2020
---

`Loe Rm 15:7 ja Ef 4:32. Kuidas kirjeldaksid igasuguse omaks võtmise alust? Mis on omaks pidava hoiaku põhiolemus?`

Neis kahes kirjakohas esitab apostel Paulus põhimõtted, mis on aluseks üksteise aktsepteerimisele. Kuna Kristus on meist igaühele andeks andnud ja meid omaks võtnud, siis kas meil on võimalik keelduda üksteisele andeks andmast ja üksteist omaks võtmast? Tegelikult saame just sellepärast, et Jeesus on meid omaks võtnud, võtta omaks üksteist, ka teiste vigade kiuste.

Mõtle hoolikalt, mida see tähendab. Mõtle endale ja mõnele patule, mida oled teinud ning millega võib-olla ikka veel maadled – pattudele, mida sa võib-olla üksi tead, pattudele, mille pärast kohkuksid, kui ka teised neid teaksid.

Aga mis sellest hoolimata toimub? Usu kaudu võtad sa omaks Kristuse, kes teab kõike pattudest, millest kaasinimesed ei pruugi midagi teada. Jah, Tema teab kõike ning võtab su siiski omaks, mitte sinu headuse, vaid Tema headuse pärast.

Milline siis peaks olema meie suhtumine kaasinimestesse?

Mõnel inimesel on sellest keeruline aru saada. Ehtne omaks võtmine tähendab, et võtame inimesi sellistena, nagu nad on, kõigi nende patuste harjumustega, sest nad on Jumala näo järgi loodud inimlapsed. Kuna Kristus suri meie eest „kui me olime alles patused“ ja lepitas meid Jumalaga siis, kui me olime Tema vaenlased, saame anda andeks ja võtta kaasinimesi omaks. Tema armastus meie vastu on alus kaasinimeste aktsepteerimisele ja neile andeks andmisele (Rm 5:6–10).

Kuid kui heatahtlikud hoolivad sidemed on juba loodud, on vaja seada kaasinimene armastusväärselt silmitsi Pühakirja tõega. Selle tegemata jätmine tähendab armastamata jätmist. Sõpradena hoolime niivõrd, et jagame oma sõpradega elumuutvaid, igavesi tõdesid.

Jeesuse suhtumine ei olnud selline: „Tee, mida tahad. Kõik on hästi. Ma võtan su vastu.“ Tema suhtumine oli: „Vaatamata sellele, mida sa oled teinud, olen Ma valmis sulle andeks andma ja pakkuma sulle jõudu muutuda.“ Kui piibellikke tõdesid esitatakse alandlikult Kristuse meelsuses, siis võidab armastusväärne suhtumine südameid ja muudab elusid.

`Kuidas on võimalik võtta inimene omaks, pidamata samas omaks tema patust käitumist? Kuidas kiita heaks, aga samas mitte varjata või sallida pattu?`