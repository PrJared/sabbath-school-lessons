---
title:  Armastusväärselt esitatud tõde
date:  27/08/2020
---

Jeesus ei jätnud „armastuse pärast“ tõde rääkimata, sest sel juhul ei olekski tegu armastusega. Armastus püüab teha teisele alati parimat. Armastuse ja tõe vahel ei ole vastuolu. Tõe esitamine alandlikult ja lahkelt on armastuse osutamine. Jeesus ütles: „Mina olen tee ja tõde ja elu“ (Jh 14:6). Jeesus on ainus pääsetee (Ap 4:12). Tema arm päästab meid nii, et suudame tunda Tema tõde ja elada Tema elu. Tõde ilma armastuseta viib käsumeelsusesse, mis lämmatab vaimuliku elu. Nii­nimetatud „armastus“ ilma tõeta viib leplikku härdameelsusse, mis on illusioon ja jätab inimese triivima ebamäärasuse merele. Armastusega esitatud tõde viib ehtsa kristliku kogemuseni, mis annab selge suuna, eesmärgi ja teadlikkuse.

`Loe 1Pt 3:15; 2Tm 4:2 ja Tt 3:4, 5. Millised neis salmides esinevad väljendid toovad esile tasakaalu esitatava piiblitõe ja alandliku, aktsepteeriva meelsuse vahel?`

Uue Testamendi kirjutajad ei rõhutanud kunagi armastust tõe kulul. Neil sulas armastus ja tõde, arm ja käsk, kaastunne ja ausus kenasti ühte. Peetrus manitseb kaasusklikke olema „alati valmis kostma igaühele, kes teilt pärib aru lootuse kohta, mis teis on, kuid tehke seda tasadusega ja aupaklikult“ (1Pt 3:15, 16). Teisisõnu, sul on vaja teada, mida sa usud ja miks sa seda usud, ning sa pead suutma selgitada, mida ja miks sa usud. See ei tähenda, et sul on olemas kõik vastused või et sa peaksid suutma kaasinimesi veenda sinu usku tulema. See tähendab vaid, et „tasaduse ja aupaklikkusega“ – alandlikult, tajudes, kui suured teemad on kaalul – saad sa oma usku selgitada ja kaitsta.

Paulus nõustab oma noort kasvandikku Timoteost: „Kuuluta sõna, astu esile, olgu aeg paras või ärgu olgu, noomi, manitse, julgusta igati pika meelega ja õpetamisega“ (2Tm 4:2). Ta tuletab Tiitusele meelde, et Jumala lahkus ja armastus päästab need, kes on Temas uuesti sündinud (Tt 3:5). Meidki kutsutakse esitama tõde armastusega kõiges tasaduses ja alandlikkuses. Meie Issand kutsub meid Temaga ühinema, et armastusega ja omaks pidava hoiakuga lasta ilma Kristuseta sureval maailmal saada osa Tema lõpuaja sõnumist.

`Kui keegi küsib sinult: „Miks sa oled kristlane?“ siis mida sa vastad ja miks?`