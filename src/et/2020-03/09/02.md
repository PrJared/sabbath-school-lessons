---
title:  Vastuvõtlikkus evangeeliumile
date:  23/08/2020
---

`Loe Jh 4:27–30, 39–42. Kuidas näitab Jeesuse käitumine Samaaria naisega tõde, et igasugused inimesed on evangeeliumile avatud, ka ootamatutes paikades?`

Jüngrite meelest oli Samaaria viimane koht, kus võidi evangeeliumi vastu võtta. Samaarlased tülitsesid pidevalt juutidega usuõpetuspunktide ja jumalateenimise pärast. Selline vaenulikkus oli kestnud aastakümneid. Samaarlased olid tahtnud osaleda Jeruusalemma templi ehitamisel, kuid neile öeldi ära, kuna nende hulgas oli segaabielusid ümberkaudsete paganatega ja nende religioossed vaated polnud judaismiga kooskõlas. Lugu lõppes sellega, et samaarlased ehitasid Gerisimi mäele oma templi. Jüngrid oleksid Samaariast mööda lipsanud kui evangeeliumi kuulutamise jaoks viljatust paigast.

Jeesus nägi seda, mida jüngrid ei näinud: vastuvõtlikke südameid. Johannese kirjeldus naisest kaevul algab selliste sõnadega: „Ta jättis Juudamaa ja läks tagasi Galileasse. Ta pidi aga minema läbi Samaaria“ (Jh 4:3, 4). Jeesus „pidi“ Samaariast läbi minema, sest Püha Vaim veenis Teda, et selles vähetõotavas paigas on vastuvõtlikke südameid. Kui Püha Vaim võiab meie silmi jumaliku salviga, näeme võimalusi seal, kus teised näevad ainult raskusi. Näeme rikkaliku hingede lõikust Jumala riigi jaoks seal, kus teised näevad viljatuid põlde.

`Loe Ap 8:4, 5, 14. Mis oli Jeesuse töö lõpptulemus Samaarias?`

Jüngrid oleksid Samaariast möödunud, pakkumata samaarlastele võimalustki Jumala Sõna tõde kuulda. Jeesus nägi seda, mida nemad ei näinud. Ta tajus, et Püha Vaim oli loonud ühe naise südamesse vastuvõtlikkuse. Tähelepanuväärne muutus selles naises mõjutas suurt inimhulka terves linnas. Me ei näe sugugi alati oma tunnistamise vahetuid tulemusi, aga kui külvame seemneid vastuvõtlikesse südametesse, siis toovad need kord suure saagi Jumala auks.

`Me ei tea iial kindlalt, milline mõju on meie sõnadel ja tegudel kaasinimestele, olgu heaks või halvaks. Miks tuleb meil olla seepärast alati tähelepanelik selles, mida ütleme ja mida kaasinimeste juuresolekul teeme?`