---
title:  Tõe esitamine armastuses
date:  25/08/2020
---

Ainuüksi sõprus ei võida inimesi Kristusele. Meil võib olla palju sõpru, inimesi, kellega oleme meelsasti koos ning kes naudivad meiega koos olemist, kuid kui me ei räägi neile mitte kunagi, mida Jeesus meie jaoks tähendab ja kuidas Ta meie elu muutis, siis ei muuda meie sõprus igaviku suhtes kuigi palju. Jah, meil võib olla lõbus, kuid Jumal kutsub meid pakkuma midagi enamat kui lõbusat olemist. Ainuüksi sõprus ei too inimesi Kristuse juurde, kuid ebasõbralik suhtumine võib inimesi Kristusest eemale lükata.

Apostel Paulus tuletab meile meelde, et räägiksime „tõtt armastuses“ (Ef 4:15). Loome sõprussidemeid siis, kui oleme inimestega nõus nii palju, kui võimalik, väljendame heameelt ja kiidame seal, kus kohane. On väga tähtis, et teeksime endale harjumuseks näha inimestes head, mitte halba.

`Loe 2Ts 1:1–4. Loetle seda, mille eest Paulus tessalooniklasi kiidab.`

On inimesi, kes näivad rõõmuga otsivat kaasinimeste juures vigu; kui mitte muul põhjusel, siis selleks, et enda silmis parem tunduda.

Apostel Paulus oli teistsugune. Ta otsis positiivset kogudustes, keda teenis. Muidugi noomis ta eksijaid ega jätnud tähele panemata pattu, kuid tema tähelepanu oli suunatud rajatud koguduste ülesehitamisele. Üks võimalus, kuidas ta seda tegi, oli õigete tegude esile toomine.

Ellen G. White’i ütlus positiivsete suhete tähtsuse kohta on märkimisväärne: „Kui me ennast Jumala ees alandame ning oleme lahked ja viisakad ja hellasüdamelised ning kaastundlikud, siis saab olema sadu tõele pöördunuid seal, kus praegu on ainult üks.“ – „Testimonies for the Church“ (Tunnistused kogudusele), 9. kd, lk 189.

`Mõtiskle hetkeks selle tsitaadi üle. Mida tähendaks sinu koguduse jaoks, kui lahkus, viisakus, hellasüdamelisus ja kaastunne voolaks välja iga inimese südamest? Milline näeb selline kogudus välja? Vaata oma südamesse ja küsi endalt, kuidas saad seda valdkonda parandada.`