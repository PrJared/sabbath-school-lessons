---
title:  Teistkordne puudutus
date:  12/07/2020
---

Kogu Piiblis on ainult üks ime, mille Jeesus tegi kahes etapis. Jutt on Betsaidas toimunud pimeda mehe tervistamisest. See lugu pakub Kristuse tänapäeva koguduse jaoks ajatu õppetunni. See selgitab Jumala plaani kasutada iga usklikku, et tuua veel keegi Jeesuse juurde. Pühakiri ütleb: „Ja nad tulid Betsaidasse ja Jeesuse juurde toodi pime ja paluti, et Jeesus teda puudutaks“ (Mk 8:22). Siin on kaks võtmesõna – „toodi“ ja „paluti“. Pime mees ei tulnud omapäi. Tema sõbrad nägid ta vajadust ja tõid ta kohale. Võimalik, et mehel polnud kuigi palju usku, kuid sõpradel oli. Nad uskusid, et Jeesus võib pimeda mehe tervistada.

Uues Testamendis on ligikaudu 25 Jeesuse sooritatud selget tervendamisimet. Neist rohkem kui pooltel kordadel toob sugulane või sõber tervendamist vajava isiku Jeesuse juurde. Paljud inimesed ei tule kunagi Jeesuse juurde muidu, kui uskuv inimene neid ei too. Meie osa on hakata „tutvustajaks“ ja tuua inimesed Jeesuse juurde.

Teine sõna Mk 8:22, mis väärib meie tähelepanu, on sõna „paluma“. See võib tähendada „härdalt palumist, anumist või üleskutset“. Seda kasutatakse häälekast, tormilisest nõudmisest leebema, lahkema, õrnema tungiva palumise korral. Selle mehe sõbrad palusid Jeesust südamlikult, uskudes, et Tal on nii tahtmist kui ka väge meest aidata. Mehel endal ei pruukinud olla usku sellesse, et Jeesus võib Ta terveks teha, kuid tema sõbrad uskusid. Mõnikord tuleb meil kaasinimesed Jeesuse juurde tuua oma usu tiibadel.

`Loe Mk 8:22–26. Mida sa arvad, miks tervendas Jeesus pimeda mehe kahes järgus? Milline õppetund on selles loos meie kui Jeesuse tunnistajate jaoks tänapäeval?`

Kas on võimalik, et ka meie ei näe inimesi selgelt? Kas näeme neid mõnikord pigem ebamääraste varjukujudena, nagu „puid kõndimas“, selle asemel, et näha neis Jumala riiki püüdlejaid? Mida sa arvad, miks ei näe me mõnikord inimesi selgesti?

`Mida saame siit loost õppida lisaks ilmselgele õppetunnile sellest, kuidas Jumal kasutab meid inimesteni jõudmiseks? Mida võiks loetu meile õpetada näiteks selle kohta, kuidas nii meditsiinil kui ka vaimulikkusel on oma osa hukkuvate hingede tervendamisel ja evangeliseerimisel?`