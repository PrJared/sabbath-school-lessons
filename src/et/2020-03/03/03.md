---
title:  Omaksvõtmise õppetund
date:  13/07/2020
---

Jeesus andis oma jüngritele eeskuju, mida tähendab näha iga inimest uuest vaatenurgast – Ta õpetas neile, kuidas vaadata inimesi taeva pilgu läbi. Tema pilk inimestele tungis lähtekohani. Ta nägi neid sellistena, kelleks nad võisid saada, ega peatunud sellel, millised nad olid. Igasuguses inimestega suhtlemises kohtles Ta neid väärikalt ja lugupidavalt. Sageli üllatas jüngreid see, kuidas Jeesus inimestega käitus. Eriti tuleb see esile Samaaria naisega suhtlemisel.

„The Archeological Study Bible“ teeb juutide ja samaarlaste suhete kohta huvitava tähelepaneku: „Samaarlaste ja juutide vaheline lahkheli pärines ammusest ajast. 2Kn 17. peatüki järgi olid samaarlased Mesopotaamia rahvaste järeltulijad, keda Assüüria kuningas pani sunniviisiliselt elama Põhja-Iisraeli pärast seda, kui ta oli põhja-iisraellased 722. aastal eKr sealt pagendanud. Nad ühendasid Jahve kummardamise ebajumalateenistusega.“ – „The Archeological Study Bible“ (Zondervan Publishing, 2005) lk 1727. Lisaks ebajumalateenistuslikele tavadele rajasid samaarlased Gerisimi mäele konkureeriva templi koos preesterkonnaga. Selliseid teoloogilisi erinevusi silmas pidades olid jüngrid küllap hämmingus, et Jeesus valis Galileasse minna samaarlaste ala kaudu. Neid üllatas, et Jeesus ei lasknud ennast tõmmata usulistesse vaidlustesse. Ta asus otse asja kallale – Samaaria naine igatses omaksvõttu, armastust ja andestust.

`Loe Jh 4:3–34. Millist lähenemisviisi kasutas Jeesus Samaaria naise puhul? Kuidas vastas naine sellele, et Kristus temaga vestlema hakkas? Mismoodi reageerisid jüngrid sellele kogemusele ja kuidas avardas Jeesus nende arusaama?`

Lõppematu õppetund, mida Jeesus igatses anda oma jüngritele ja meile igaühele, on lihtsalt selline: „Need, kellel on Kristuse Vaim, näevad kõiki inimesi jumaliku kaastunde pilgu läbi.“ – Ellen G. White, „The Signs of the Times“, 20. juuni 1892.

`Kes on need inimesed, keda kaldud oma kultuuri ja ühiskonna mõjul põlgama või kellest sa lugu ei pea? Miks tuleb sul oma hoiakut muuta ja kuidas see muutus saabub?`