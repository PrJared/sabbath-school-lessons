---
title:  Misjonilugu
date:  17/07/2020
---

#### Filipiinlaste perekond muutub

_Loo on kirja pannud Steven Dragoo._

Üksildane kirjandusevangelist sammus Filipiinidel asuva Butuani linna palavatel tolmustel tänavatel. Ta nägi kogu päeva vaeva, kuid ei müünud midagi. See oli tema ainus sissetulekuallikas, seepärast oli ta pisut heitunud. Kuid ta otsustas koputada veel ühele uksele. Ukse juurde astudes ta palvetas ja koputas seejärel.

Elavate silmadega habras naine tervitas väsinud meest naeratusega. Mees tegi oivalise esitluse ning naine nägi siirust tema silmades ja kuulis seda tema häälest. Just nagu oleks Püha Vaim ise naise poole anuvalt pöördunud.

Naine oli kristlane, kuid ta oli raisanud aastaid Kristusele sügavamat tähelepanu osutamata. Kui perekonna rahaline olukord ähvardavaks muutus, tekkis naisel nälg Jeesust paremini tundma õppida. Kuid tema taskud olid alati tühjad. Tal oli kümme last ja veel kolm tuli lisaks.

Kuidas lubada endale kirjandusevangelisti raamatut, mille kohta naine teadis, et just seda tuleb tal lugeda ja edasi rääkida? Raamatu pealkirjaks oli „Suur võitlus“ ja selle oli kirjutanud Ellen White.

Kõhklemata ostis naine oma olematute vahendite eest raamatu ära.

Sellest ajast on möödunud rohkem kui 50 aastat, kuid raamatu vilja tunda senini. Naine, Epefania Ty, juhtis iga oma lapse Kristuse juurde. Ta uskus kindlalt seda, mida Ellen White kirjutas „Tunnistused kogudusele“ 6. köites lk 429: „Meie töö Kristuse heaks algab meie perekonnast, kodust… Ükski teine misjonipõld ei ole sellest tähtsam.“

Ühest Epefania pojast, Florente Tyst sai pastor, kes on nüüd Manilas asuva Seitsmenda Päeva Adventistide Koguduse Filipiinide Kirjastuse esimees. Teistest said diakonid, kogudusevanemad, diakonissid ja õpetajad adventistide kogudustes ning koolides. Peaaegu kõik lõpetasid Mountain View Kolledži ja igaüks, kes selle lõpetas, aitas oma järgmistel õdedel-vendadel samas kolledžis käia.

Mina tunnen seda naist „Ema“ nime all. Ma abiellusin ühe tema tütrega, Dorcasega, kes on eluaeg adventkoolides õpetanud.

Enne seda, kui mina Ema kohtasin, oli tal insult. Ta oli kõnevõimetu, pime ja voodihaige. Ta püüdis kogu südamest minuga sel esimesel kohtumisel rääkida, kuid ei suutnud. Ja see polnudki tähtis. Ta oli mu südant kõnetanud juba palju kordi, kuna ta kuuletus palju aastaid tagasi Pühale Vaimule. Ema suri 2013. aasta augustis 89aastasena.

Kümned ja kümned inimesed on tulnud Kristuse juurde selle üksildase kirjandusevangelisti pärast, selle jõulise raamatu pärast ja selle Pühale Vaimule vastuvõtliku naise pärast.

Näen Ema jälle kohtumispäeval.

_Steven Dragoo on piiblitööline ja evangelist Christiansburgis (Virginia osariigis)._