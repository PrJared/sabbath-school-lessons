---
title:  Usuküsimus
date:  19/09/2020
---

### Selle nädala õppeaine
Fl 2:5–11; Mt 4:18–20; Ap 9:3–6, 10–20; Jh 21:15–19; 1Jh 3:16 –18.

> <p>Juhtsalm</p>
> „Mõtelge iseenestes sedasama, mida Kristuses Jeesuses: kes, olles Jumala kuju, ei arvanud osaks olla Jumalaga võrdne, vaid loobus iseenese olust, võttes orja kuju, saades inimese sarnaseks; ja ta leiti välimuselt inimesena“  (Fl 2:5–7).

Kujuteldamatu ohver oli jätta maha taeva au, austavad inglid ja osadus Isaga. Ometi tuli Jeesus sellesse kannatuste ja surma maailma selleks, et tuua esile Isa armastav iseloom, võita tagasi inimsoo kiindumus ja lunastada kogu inimkond. „Me ei suuda mõista lunastuse hinda enne, kui seisame koos kõigi lunastatutega oma Päästja kõrval Jumala trooni ees. Siis, kui igavese kodu aulikkus avaneb meie kütkestatud pilgu ees, mõtleme sellele, et Jeesus jättis kõik meie pärast; veel enam – Ta riskis meie pärast ebaõnnestumise ja igavese kaotusega. Siis heidame oma kroonid Tema jalgade ette ja laulame: „Tall, kes on tapetud, on väärt võtma väge ja rikkust ja tarkust ja rammu ja au ja austust ja kiitust“ (Ilm 5:12).“ – Ellen G. White, „Ajastute igatsus“ lk 131.

Ohver, mille Jeesus meie päästmiseks tõi, oli mõõtmatu. Kui vastame Tema juhtimisele, nõustume Tema korraldusega ja ühendame käed Temaga, et sirutuda hukkuvate inimesteni Tema kuningriigi nimel, nõuab see ohvrit. Ehkki meie ohvreid ei saa iial võrrelda Tema omaga, on hingedevõitmise töö ka meie jaoks pikk ususamm. See viib meid välja oma mugavustsoonist kaardistamata vetele. Nii mõnigi kord kutsub meie Issand meid üles ohvreid tooma, kuid Tema pakutav rõõm on palju suurem.

_Selle nädala õppetükki õppides valmistud hingamispäevaks, 26. septembriks._