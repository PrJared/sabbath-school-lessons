---
title:  Jeesuse ennastohverdav armastus
date:  20/09/2020
---

Apostel Paulus julgustab meid „laskma“ või „lubama“ Kristuse meelsusel meis elada. See viib meid mõningate huvipakkuvate küsimusteni. Milline oli Kristuse meelsus? Mis valitses Tema mõttemustreid? Milline oli tema mõtlemine sisuliselt?

`Loe Fl 2:5–11. Kuidas avavad need salmid Kristuse südame, kogu Tema elus valitseva mõttemustri?`

Igavikuliselt oli Jeesus Jumalaga võrdne. Paulus kuulutab seda igavest tõde niisuguste sõnadega: „Kes, olles Jumala kuju, ei arvanud osaks olla Jumalaga võrdne“ (Fl 2:6). Sõna, mida tõlgitakse kui „kuju“, on kreeka keeles _morphē_. See tähendab asja tõelist olemust. See seob kaks ühesuguse väärtusega asja. „Piibli kommentaar, SPA poolt välja antud“ sõnastab selle mõtte nii: „See teeb Kristuse võrdõiguslikuks Isaga ja seab Ta igast muust võimust kaugelt üle. Paulus rõhutab seda selleks, et veel elavamalt silme ette maalida Kristuse vabatahtlik alandumine.“ – 7. kd, lk 154. Ellen G. White lisab Tema igavesest olemusest rääkides: „Kristuses on elu ise­eneses, mitte kelleltki saadud elu.“ – „Ajastute igatsus“ lk 530.

Jeesus, kes oli igavikuliselt võrdne Jumalaga, „loobus iseenese olust“ (Fl 2:7). Ka see on kreeka keeles huvitav väljend. Täpselt võiks seda tõlkida kui „tühjendas“. Jeesus „tühjendas ennast“ vabatahtlikult Jumalaga võrdne olemise ees- ja eelisõigustest, et võtta endale inimkuju ja saada inimsoo alandlikuks sulaseks. Sulasena paljastas Ta kogu universumile taevase armastuse seaduse ja väljendas lõpuks ristil armastust ülimal viisil. Ta andis oma elu, et meid igaveseks päästa.

Jeesuse mõttemustriks oli ennastohverdav armastus. Jeesuse järel käimine tähendab, et me armastame nii, nagu Tema armastas, teenime, nagu Tema teenis, ja töötame, nagu Tema töötas. Meie jaoks on oma hind sellel, kui lubame Jeesusel Tema Püha Vaimu kaudu tühjendada meid isekatest püüdlustest. Jeesusele maksis meie päästmine kõik. Kuid Pühakiri ütleb Jeesuse kohta: „Seepärast on Jumal tõstnud ta kõrgemaks kõrgest ja annetanud talle selle nime, mis on üle iga nime“ (Fl 2:9).

Taevas on väärt iga ohvrit, mille me maa peal toome. Kogu oma eluteel toome ohvreid, kuid teenimisrõõm kaalub need tänagi üles ning iga siin tehtava ohvri muudab tähtsusetuks igavene rõõm elada koos Kristusega igavesti.

`Millal pidid viimati Kristuse pärast tõeliselt enese minale surema? Mida räägib su vastus sinu usuelust?`