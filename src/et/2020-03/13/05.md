---
title:  Armastuse nõudmised
date:  23/09/2020
---

Armastus avaldab ennast alati tegudes. See, et me Kristust armastame, sunnib meid midagi hukkuva inimkonna heaks tegema. Paulus ütles seda selgesti siis, kui ta lausus Korintose kogudusele: „Sest Kristuse armastus sunnib meid“ (2Kr 5:14). Kristlus ei ole eelkõige halbadest harjumustest loobumine selleks, et saada päästetud. Jeesus ei „loobunud“ taevas millestki halvast, et Ta saaks päästetud. Ta andis ära midagi head, et teised saaksid päästetud. Jeesus ei kutsu meid panustama Tema töösse ainult oma aega, talente ja varandust, Ta kutsub meid andma oma elu.

Oma hommikusel kokkusaamisel jüngritega Galilea mere kaldal tõi Jeesus selgelt välja jumaliku armastuse nõudmised.

`Loe Jh 21:15–19. Millise küsimuse esitas Jeesus Peetrusele kolm korda ja kuidas Peetrus vastas? Miks küsis Jeesus Peetruselt seda küsimust kolm korda?`

Peetrus salgas oma Issanda kolmel korral ning Jeesus kutsus Peetruse huulilt kolmel korral esile vastuse armastusele. Jüngrite juuresolekul ehitas Jeesus üles Peetruse kindluse, et jumalik armastus oli talle andestanud ning Jeesusel oli tema jaoks Jumala töös ikka veel koht.

`Loe taas Jh 21:15–19 ja pööra sel korral eriti tähelepanu Jeesuse vastustele, kui Peetrus kinnitas, et ta armastab Kristust. Mida käskis Jeesus tal vastusena teha?`

Jumalik armastus on tegus, mitte tegevusetu. Ehtne armastus on rohkem kui soe tunne, rohkem kui kena ettekujutus. See tähendab pühendumist. Armastus sunnib meid tegutsema. See paneb meid sirutuma hukkuva maailma poole, kellel on meeleheitlik vajadus saada Jumala lapsiks. Kui Jeesus ütles Peetrusele: „Sööda mu tallesid!“, siis oli see ühtaegu nii korraldus kui ka lohutav usukinnitus. Õpetaja kutsus Peetrust üles Tema armastusele vastama ja julgustas ühtlasi Peetrust, et Tal oli Peetruse jaoks ikka veel töö, mida teha. Jeesus ei vaadanud Peetruse häbiväärsele käitumisele, kui Tema oli kinni võetud ning Peetrus mitte lihtsalt ei salanud, et tunneb Jeesust, vaid salgas lausa needmistega, just nii, nagu Kristus oli ette kuulutanud.

Mida see ütleb? Sa võid olla oma Issandat kohutavalt alt vedanud. Sa võid olla oma tegudega Teda salanud rohkem kui korra. Hea sõnum on selles, et arm on veel saadaval ja Jumal ei ole sinuga veel lõpparvet teinud. Tema töös on sinu jaoks ikka veel koht, juhul kui sa tahad.

`Oled sa Peetruse-sarnaselt Teda „salanud“? Kui jah, siis mida räägib sulle lugu Peetruse salgamisest ja Peetrusele lausutud Kristuse sõnadest?`