---
title:  Misjonilugu
date:  25/09/2020
---

#### Kaks aastat rase

_Kirja pannud Andrew McChesney._

Fanta Camara oli üllatunud, kui märkas oma kõhul kühmu. Kuid kui kühm suuremaks kasvas, hakkas ta end haiglasena tundma. Ta tundis ennast nii halvasti, et läks Guineas Conakry haiglasse.

Arst uuris ta kõhtu. „Sa oled rase,“ teatas mees.

Fanta ei uskunud arsti sõnu. Ta palus ühel sugulasel, kes oli medõde, samuti vaadata. „Sa oled rase,“ ütles see sugulane. „Sinu kõhus on tita.“

Fanta säras rõõmust. Kuid ta tundis ennast ikka halvasti ning sugulanegi ei teadnud, kuidas aidata. Fanta läks teise haiglasse. „Te olete rase,“ ütles arst. Kuid seegi mees ei osanud teda aidata.

Nädalad möödusid, Fanta tervis halvenes. Ta suutis veel vaevalt kõndida.

Viis kuud pärast seda, kui Fanta märkas oma kõhus kühmu, ilmus tema magamistuppa keegi võõras. Tal olid mehe sääred ja labajalad, kuid rind ja nägu olid leopardi omad. Fanta ehmus. „Teil ei saa seda last kõhus olla,“ ütles võõras ja pöördus ning näis läbi seina minema astuvat.

Järgmisel öösel ilmus võõras jälle magamistuppa. „Teil ei saa seda last kõhus olla,“ ütles ta. Igal öösel külastas ta Fantat.

Möödus aasta. Kaks aastat. Kui algas kolmas aasta, oli Fanta ikka veel rase ja haiglane. Siis tuli naisele meelde Tranquelle Fassinadouno. Naine oli teda vältinud, kuna see mees oli ainus kristlane nende naabruskonnas, kuid nüüd oli naine meeleheitel. Pärast naise jutu ärakuulamist palvetas ja paastus Globaalmisjoni teerajaja Tranquelle Jumalalt tarkust paludes kolm päeva.

Siis läks ta Fanta juurde ja avas oma Piibli ning luges Ef 6:12: „Meil ei tule ju võidelda inimestega, vaid meelevaldade ja võimudega, selle pimeduse maailma valitsejatega, kurjade taevaaluste vaimudega.“

Ta rääkis nähtamatutest vaimsetest hulkadest Fanta majas. „Iga kuri vaim, kes ei tunnista Jeesuse Kristuse nime, lahkub kohe Jeesuse Kristuse nime peale,“ lubas ta. Fanta poole pöördudes ütles ta: „Kui sa jälle kurja vaimu näed, siis lihtsalt käsuta ta Jeesuse nimel minema.“

Sel ööl lamas Fanta voodis, kui kuri vaim ilmus. Enne, kui too rääkima sai hakata, ütles naine: „Lahku Jeesuse Kristuse nimel.“ Kuri vaim kadus kohe suitsupilves ega tulnud enam kunagi tagasi.

Kolm päeva hiljem sünnitas Fanta terve tütrekese. „Nüüd usun ma Jeesusesse,“ ütles Fanta.

_Täname teid kolmeteistkümnenda hingamispäeva annetuse eest, mis aitab inimestel õppida Jeesust tundma Guineas ja mujal Kesk-Aafrika Lääneosa Divisjonis._