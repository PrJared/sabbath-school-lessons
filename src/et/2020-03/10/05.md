---
title:  Väikegrupid Uue Testamendi ajal
date:  02/09/2020
---

Uue Testamendi koguduse kasv oli plahvatuslik. Mõne aastaga kasvas see usklike väikegrupist kümnete tuhandete jumalakummardajateni. Sellises usklike juurdevoolus ja nähtavas kiires kasvus etendas oma osa mitu põhjust. Jeesuse tegevus külvas evangeeliumi seemne ja valmistas rahvahulgad ette jüngrite kuulutust vastu võtma. Pärast Kristuse taevasse minekut laskus palvetavate usklike peale võimsasti Püha Vaim. Üks mõjutaja, mis Uue Testamendi koguduse kiiresse kasvu panustas, oli nende organiseeritus väikegruppidena. Väikegrupid tõid muutuse.

`Loe Ap 18:1–5 ja Ap 20:1–4. Mida sa arvad, miks loetles Luukas nende nimesid, kellega Paulus lähedalt koos töötas?`

Huvitav on täheldada, et Luukas mainib nimepidi nii mõndagi inimest, kellega Paulus koos töötas. Tema jaoks oli iga inimene tähtis. Ta tundis neid nimepidi. Nad toetasid välismisjoni puhul üksteist vastastikku. Kuigi nimeliselt esile toodud inimeste arv oli väike, aitab see rõhutada tõsiasja, kui tähtis on teha lähedast koostööd, isegi kui inimesi on arvult vähe.

Kindlasti oli igal nimetatud inimesel anded, mis erinesid teiste annetest. Nende päritolu ja kultuuriline taust oli erinev. Maailmanägemisviis polnud tihtilugu samasugune, kuid igaühe panus Kristuse töö tegemisse oli väärtuslik. Nende erinevad vaimuannid, taust ja kogemused aitasid kaasa koguduse kasvule. Igaüks neist panustas Kristuse missiooni vastavalt oma päritolule ja isiklikule kogemusele Jeesusega.

`Võrdle Ap 16:11–15, 40 ja Ap 12:11, 12. Millise kutse esitas Lüüdia Paulusele kohe pärast seda, kui temast oli saanud usklik? Kuhu läksid Paulus ja Peetrus pärast vanglast vabanemist?`

Uue Testamendi usklikud kogunesid korrapäraselt kodudes. Kristlikud kodud said mõjukeskusteks ja väikegrupi tegevuse tuumikuks.

Oled sa mõelnud alustada oma kodus väikegruppi või ühineda sõbraga, kes alustaks väikegruppi oma kodus? Kui oled juba väikegrupi osa, siis mõtle, mida rääkida selle nädala hingamispäevakooli tunnis väikegrupi kasulikkusest.