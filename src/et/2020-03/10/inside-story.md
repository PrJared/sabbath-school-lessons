---
title:  Misjonilugu
date:  04/09/2020
---

#### Ida-Timoris armusaanu

_Loo on kirja pannud Andrew McChesney._

Inimene, kes oleks äärepealt tapnud ühe seitsmenda päeva adventistist poemüüja, ei pidanud karistust kandma seepärast, et Ida-Timori ametivõimud nõustusid müüja otsusega ründajale andeks anda ja mitte õigust nõuda. See lugu vapustas Ida-Timori linna Lospalost, kus kättemaks on tavaline, ning isegi politsei väljendas uskumatust, et poemüüja Edu Wachumura valis andeks anda.

Ründaja Juvinil Ananias lükkas 2017. aastal joobnud peaga oda läbi poeukse, et Edu tappa. Oda kahjustas ainult Edu ninaotsa.

Edu kohtus Juviniliga Lospalose politseimajas 2019. aastal ja kirjutas alla avaldusele, et annab talle andeks. Vaiksel häälel väljendas Juvinil kahetsust oma teo pärast.

„Palun vabandust,“ ütles ta. „Aitäh.“

Juvinil pakkus, et veristab sea ja korraldab Edu auks peo, kuid Edu ütles ära, selgitades, et ta ei söö sealiha.

Politseohvitserid vaatasid umbusklikult pealt, kui Edu nende juuresolekul dokumendile alla kirjutas. „Sa peaksid Edule vähemalt kingituse tegema või lehma andma,“ ütles üks ohvitser Juvinilile.

Rünnak, millele oli 2018. aasta neljandas kvartalis pühendatud üks hingamispäevakooli misjonilugu, toimus pärast seda, kui purjus Juvinil poodi koperdas ja 28aastast Edut sõimas. Edu seisis leti taga.

Edu, kes oli ühinenud adventkogudusega pärast piiblitunde koos poe omanikuga, Zelindo João Layga, tõreles Juviniliga kergelt. Vihaselt ähvardas Juvinil Edu tappa, kuid taganes, kui nägi poes teisi kliente.

„Ma tapan su täna õhtul,“ urises ta ukse poole suundudes.

Samal ühtul kuulis Edu koputust kahe poolega metall-uksele poe tagaosas. Ta läks ukse juurde, mille kaks poolt olid lukustatud ja teineteisega kokku aheldatud, ning vaatas prao vahelt välja, et näha, kes õues oli. Samal hetkel tuli oda hooga ukse vahelt. Sekundi murdosa jooksul tõstis Edu käe ja pööras oda kõrvale. Oda lõikas katki tema ninaotsa.

Kaks päeva hiljem tuli poodi politsei, et küsida, kas Edu tahab ründajat vangi saata. Edu raputas pead. „Olen sellele mehele andeks andnud,“ ütles ta.

Politsei vahistas Juvinili siiski nädalaks, kuid laskis tal siis minna. Ametlik protsess venis pikale, kuni 2019. aastal kuulutasid ametivõimud Juvinili ametlikult armusaanuks.

Zelindo loodab, et toimunust jahmunud kohalik kogukond saab aru Jumala soovist neile andeks anda – nii nagu Edu andis andeks Juvinilile. Rünnaku järel ristiti Edu vend ja õde ning Zelindo loodab, et veel paljud inimesed järgivad nende eeskuju.

„Igaüks räägib Edu otsusest andeks anda ja mitte keegi ei saa sellest aru,“ ütles mees. „See on Jumala vägi.“