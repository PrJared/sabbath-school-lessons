---
title:  Väikegrupid Pühakirjas
date:  31/08/2020
---

Piibel pakub arvukalt näiteid väikegruppidest ja nende palvetamisest, vendlusest, üksteise julgustamisest ja ühiselt Kristuse heaks tegutsemisest. Sellised grupid andsid Jumala rahvale võimaluse vastutust jagada ja oma erinevaid andeid täielikult kasutada. See tähendab, et väikegrupid annavad Issandale võimaluse meist igaüht veel täielikumalt kasutada.

`Loe 2Ms 18:21–25. Millist ettenägelikku nõuannet pakkus Moosese äi Jitro, mis Moosese elu tähelepanuväärselt muutis? Miks oli see plaan väga vajalik?`

Iga inimene Iisraeli leeris sai kümneliikmelise grupi osaks, kelle eesotsas oli jumalakartlik juht. Sellistes väikegruppides lahendati probleeme, kuid need olid midagi märksa enamat. Need olid vendluse paigad, kus oli võimalik probleeme ennetada ja vaimulikku elu toita. Need olid loovate ettekujutuste paigad, kus lasti üksteisel osa saada Jumala plaanidest Iisraeli jaoks. Sellistes gruppides sõlmisid inimesed lähedasi ja hoolivaid suhteid, mis aitasid kõikidel asjaosalistel läbi tulla mistahes probleemidest, millega silmitsi oldi. Kahtlemata heitlesid inimesed tollal samamoodi nagu praegu muredega, milles teised neid aidata said. Väikegrupid pakuvad võimalusi hellaks, hoolivaks vendluseks, vaimulikuks kasvuks ja probleemide lahendamiseks.

Huvitaval kombel räägivad väikegruppide ala asjatundjad meile, et grupi ideaalseks suuruseks on kuus kuni kaksteist inimest. Just sellises suuruses moodustasid oma grupid Mooses ja Jeesus.

`Loe Lk 6:12, 13; Mt 10:1 ja Mk 3:13–15. Milline oli Jeesuse kahekordne eesmärk, kui Ta oma jüngrid kutsus ja nad enda väikegrupi tegevusse valis?`

Jeesuse eesmärk jüngrite kutsumisel oli valmistada nad vaimulikult ja praktiliselt ette misjonitööks maailmas. Vendluses olles said nad armus kasvada. Oma väikegrupi kokkusaamistel õppisid nad, kuidas veel mõjuvamalt teenida. Kui nad jälgisid päevast päeva Jeesuse tegevust Tema ümber olevate abivajajate heaks, õppisid nad vaatlemise kaudu, kuidas oma andeid kasutada. Jeesuse väikegruppide siht oli vaimulik kasvatamine ja misjonitöö.

`Mõtle mingile korrale, kui sind kaasati ükskõik mis põhjusel mõnda väikegruppi, kus üksteisest hooliti ja ühtse eesmärgi nimel töötati. Mida sa sellest õppisid, mis aitab sul aru saada väikegrupi väärtusest meie usu kontekstis?`