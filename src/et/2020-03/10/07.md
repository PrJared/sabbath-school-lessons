---
title:  Toetav Mõte
date:  04/09/2020
---

Hulk aastaid tagasi otsustas üks väike Euroopa kogudus, mis ei asunud üheski selle maa suurlinnas, et ta tahab teha Issanda heaks midagi suurt. Kogudus seisis paigal. Aastaid ei olnud kedagi ristitud. Kui selline olukord oleks jätkunud, oleks koguduse tulevik olnud tume. Pastor ja koguduse nõukogu palvetasid tõsiselt ning kaalusid hoolikalt, mida teha.

Uut Testamenti uurides otsustasid nad luua väikegrupi. Üheksa inimest kogudusest läksid ideega kaasa. Nad pühendusid koos palvetamisele ja uurimisele, kuidas luua mõjus väikegrupp. Peagi otsustasid nad, et igaüks neist muudab oma kodu evangeelseks keskuseks. Need grupid õppisid oma vaimuande mitut moodi kasutama. Nad alustasid palve- ja külalislahkuse teenistusega. Nad lõid kogukonnas sõprussuhteid. Nad tegid lahkeid tegusid oma pereliikmetele, sõpradele ja endistele adventistidele. Väikegrupi juhid alustasid piibliuurimisi üheksas kodus, kus kokku osales nelikümmend külastajat. Neid üllatas see, mida Püha Vaim tegi. Lõpuks ristiti seitseteist inimest neljakümnest. Selle väikese paigalseisnud koguduse tunnistus on, et väikegrupid toovad tohutu muutuse. Need on üheks Jumala vahendiks, kuidas kaasata palju koguduseliikmeid koguduse misjonitöösse.

**Küsimused aruteluks**

`1. Arutlege klassis neljapäevase osa üle ja mõelge, millised üksikasjad on veel väikegrupiga seoses olulised. Mida saab väikegrupp veel ette võtta? Kuidas saab väikegrupp aidata eriliste andidega inimestel kasutada oma ande nii, nagu ei iial varem?`

`2. Miks on väga tähtis, et väikegrupid peaksid silmas väljapoole suunatud tegevust, misjonikesksust? See tähendab, et ükskõik, kui palju üks grupp võib oma liikmeid toita ja toetada, miks tuleb siiski panna alati tähele evangeeliumi levitamise eesmärki? Miks peaks väikegrupp alati olema seotud kohaliku kogudusega? Miks on see väga oluline?`

`3. Oled sa kunagi kuulunud niisugusse väikegruppi või kuulnud sellisest grupist, mis ei toiminud tõhusalt ja suri lõpuks välja? Arutlege põhjuste üle, miks võis see teie meelest juhtuda.`

`4. Mõtle äsja kirjeldatud loole sellest, mis toimus Euroopas väikegrupi tegevuse kaasabil. Mida sa arvad, miks see nii hästi toimis? Mida nad tegid, mis oli paljuski väga lihtne ja siiski väga mõjus? Miks võib töö „ohutumal“ kodusel pinnal (vastandina kirikuhoonele) olla mõjus viis kogukonnas või ümbruskonnas misjonitöö tegemiseks?`

---

Annetus >> kohalik kogudus  

Päikeseloojang 20.09