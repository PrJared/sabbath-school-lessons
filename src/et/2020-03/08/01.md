---
title:  Teenida Jeesuse sarnaselt
date:  15/08/2020
---

### Selle nädala õppeaine
Mt 5:13, 14, Fl 2:15; Mk 12:34; Ef 4:15; Mt 4:23–25; Mt 25:31–46.

> <p>Juhtsalm</p>
> „Aga rahvahulka nähes hakkas tal neist hale, sest nad olid väsitatud ja vaevatud otsekui lambad, kellel ei ole karjast“ (Mt 9:36).

Jeesus hoolis inimestest päriselt. Teda huvitasid nende mured ja vajadused rohkem kui enda omad. Tema elu oli täiesti keskendatud teistele inimestele. Tema teenistus oli armastava kaastunde teenistus. Ta märkas ümberolijate kehalisi, hingelisi ja tunde-elulisi vajadusi ning niiviisi avanes nende süda vaimulikele tõdedele, mida Ta õpetas. Siis, kui Ta parandas pidalitõbiseid, avas pimedate silmi, pani kuulma kurtide kõrvad, tegi vabaks kurjast vaimust vaevatud, toitis näljaseid ja hoolitses abivajajate eest, liigutas see inimeste südant ja elu muutus.

Just sellepärast, et inimesed nägid Tema ehtsat hoolimist, avanesid nad vaimulikele tõdedele, mida Ta õpetas. „Üksnes Kristuse meetod tagab inimesteni jõudmises tõelise edu. Päästja seltsis inimestega nagu see, kes soovib neile head. Ta osutas nende vastu kaastunnet, teenis nende vajadusi ja võitis nende usalduse. Siis käskis Ta: „Järgne mulle!“ – Ellen G. White, „Tervise teenistuses“ lk 143. Jeesus teadis, et maailm vajas evangeeliumi näitlikku selgitamist sama palju kui evangeeliumi kuulutamist. Kaasinimeste teenimisele pühendatud Kristuse-sarnane elu on elav tunnistus. See tõendab võimsalt sõnu, mida räägime, ning teeb meie tunnistuse usutavaks.

_Selle nädala õppetükki õppides valmistud hingamispäevaks, 22. augustiks._