---
title:  Mis Jeesusele korda läheb
date:  20/08/2020
---

Mt 24. peatükis on Jeesuse sõnum oma jüngritele, kus Ta seostab Jeruusalemma hävitamisega seotud sündmused oma teise tuleku eelse ajaga. Sellele järgnevad Mt 25. peatükis kolm lõpuaega käsitlevat tähendamissõna. Need tähendamissõnad visandavad silme ette omadused, mida Jeesus oma teist tulekut ootavate inimeste juures tegelikult hindab. Tähendamissõna kümnest neitsist rõhutab siira, eheda, Vaimu täis elu tähtsust. Tähendamissõna talentidest tähtsustab meist igaühele antud Jumala andide ustavat kasutamist. Tähendamissõna lammastest ja kitsedest toob esile aga selle, et ehtne kristlus teenib tõepoolest nende vajadusi, keda Jumal iga päev meie ellu saadab.

`Loe Mt 25:31–46. Kuidas kirjeldab Jeesus ehtsat kristlust? Loetle teenimisvaldkonnad, millest see kirjakoht räägib.`

Kuigi see tähendamissõna räägib inimeste tõeliste füüsiliste vajaduste rahuldamisest – me ei tohiks loo seda külge eirata –, küsigem, kas on võimalik, et siin on tegu millegi enamaga? Siin on tegu inimeste hinges oleva varjatud nälja ja januga Jeesuse järele, mis igatseb rahuldamist (Jh 6:35; Jh 4:13, 14). Me kõik oleme kodu igatsevad võõramaalased, kuni avastame oma tõelise kuuluvuse Kristuses (Ef 2:12, 13, 19). Oleme vaimulikult alasti niikaua, kui meid riietatakse Tema õigusega (Ilm 3:18, Ilm 19:7, 8).

Vana Testamendi prohvetid võrdlesid inimese olukorda tihtilugu lootusetult haige omaga (Js 1:5; Jr 30:12–15). Patuhaigus on saatuslik, kuid prohvet näitab meile ravimit. „Sest ma tahan lasta kasvada sulle korba ja ravida sind sinu haavadest, ütleb Issand“ (Jr 30:17). Jeesus on meie elu ähvardava hingehaiguse ravim.

Tähendamissõna lammastest ja kitsedest manitseb meid rahuldama enda ümber olijate kehalisi vajadusi, kuid see läheb veel kaugemale. See on lugu Kristusest, kes rahuldab hinge kõige sügavamaid vajadusi, ning see on Tema kutse olla Ta kaastööline meid ümbritsevate inimeste heaks. Enesekeskne elu ja kaasinimeste kehaliste, hingeliste, tunde-eluliste ning vaimulike vajaduste eiramine tähendab riskida igavese kaotusega. Tähendamissõnas saavad Issandalt kiituse need, kes pühendasid oma elu millelegi enamale peale enda, ja nad võetakse igavikku vastu, aga need, kes isekalt enda päeva sisustavad ja kaasinimeste vajadused hooletusse jätavad, saavad Issanda hukkamõistu osalisteks.