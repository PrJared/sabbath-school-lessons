---
title:  Jeesuse oskus inimesi kohelda
date:  17/08/2020
---

Jeesuse eesmärk oli tuua inimeses esile parim. Isegi siis, kui olud panid Ta äärmiselt proovile, vastas Ta armulikult. Luuka evangeelium kirjutab, et rahvahulgad „imestasid, et tema suust tulid sellised armusõnad“ (Lk 4:22), ning Johannese evangeelium lisab, et „arm ja tõde… on tulnud Jeesuse Kristuse kaudu“ (Jh 1.17). Viis, kuidas Ta inimesi kohtles, tegi nad relvituks. Tema armulised sõnad leidsid nende südames vastukaja.

`Loe Mt 8:5–10 ja Mk 12:34. Milliseid lootusrikkaid sõnu rääkis Jeesus siin mainitud kahele vähetõotavale inimesele – Rooma väepealikule ja juudi kirjatundjale?`

Jeesuse ütlus Rooma väejuhile oli murranguline. Mõtle, kuidas võis see elukutseline ohvitser ennast tunda, kui Jeesus väitis, et Ta ei ole sellisel määral usku leidnud isegi Iisraelis. Mõtle ka juudi kirjatundja mõtetele, kui Jeesus ütles: „Sa ei ole kaugel Jumala riigist.“ Jeesusel oli võime tuua inimeses esile parim. On vähe vahendeid, mis aitaksid soojast sõnast paremini avada südame evangeeliumile. Otsi head enda ümber olevates inimestes ja anna neile teada, et sa hindad neid.

`Võrdle Js 42:3; Kl 4:5, 6 ja Ef 4:15. Milliseid elulisi põhimõtteid õpetavad need kirjakohad meile oma usu jagamisest kaasinimestega ja suhetest nendega?`

Kui meie sõnad on julgustavad ja armurikkad, on nende mõju kaasinimeste elule positiivne. Jesaja prohvetlikud sõnad näitavad, et „rudjutud pilliroogu ei murra“ Jeesus katki ega kustuta ära „hõõguvat tahti“. Teisisõnu, väga kaastundlik Jeesus vaatas hoolikalt, et Ta ei tambiks ilmaasjata puruks kedagi, kes oli äsja uskuma hakanud, ega summutaks hõõguvat söeraasukestki nende südames.

`Miks on see, kuidas me midagi ütleme, sama tähtis või isegi tähtsam sellest, mida me ütleme? Kuidas reageerid mõttele: „Tõde on tõde ja inimestel tuleb see kas vastu võtta või lahkuda?“ Mis on selles tõeses väljaütlemises vale?`