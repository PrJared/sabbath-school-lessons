---
title:  Jeesuse suhtumine rahvasse
date:  16/08/2020
---

Jeesus otsis kaasinimestes alati head. Ta tõi neis esile parima. Üks asjaolu, mille pärast Jeesuse-aegsed usujuhid Teda kritiseerisid, oli tõdemus, et Ta „võtab vastu patuseid ja sööb koos nendega“ (Lk 15:2). Nad olid ärevil, sest Ta sõbrustas „jumalavallatutega“. Nende meelest nõudis religioon inimeste võõrastamist, mitte aga omaks pidamist. Neid üllatas Jeesuse ütlus enda kohta: „Ma ei ole tulnud kutsuma õigeid, vaid patuseid“ (Mt 9:13).

Kirjatundjate, variseride ja saduseride religioon oli seotud vältimisega. Nad mõtlesid: „Tee kõik, mida saad, et patumürgist hoiduda.“ Jeesus jäi patumürgist puutumata, kuigi Ta tuli selle maailma madude auku – tuli, et seda lunastada, mitte eirata. Tema on „maailma valgus“ (Jh 8:12).

`Loe Mt 5:13, 14. Millist kaht näidet kasutas Jeesus oma järelkäijate kirjeldamiseks? Miks Ta sinu meelest just selliseid näiteid kasutas? Vaata ka Jh 1:9, Jh 12:46; Fl 2:15.`

Sool oli antiikmaailmas üks tähtsaim vara. See oli äärmiselt väärtuslik ning oli aegu, mil Rooma leegionid kasutasid seda rahana. See oli suure jõukuse sümbol. Samuti kasutati seda toidu säilitamiseks ja maitsestamiseks. Kui Jeesus võrdles oma järelkäijaid soolaga, ütles Ta tegelikult, et maailma tõeline rikkus ei ole kõige võimsamad ja rikkamad inimesed. Maailma tõeline rikkus on pühendunud kristlased, kes muudavad maailma Jumala riigi nimel. Nende isetu teenimise armastavad teod säilitavad maailmas headust ja muudavad õhustiku nauditavamaks.

Teiseks näiteks, mida Jeesus kasutas (Mt 5:14), oli „maailma valgus“. Valgus ei väldi pimedust. Valgus paistab pimeduses. See ei ole pimedusest eraldi. See tungib läbi pimeduse ja muudab pimeduse valgeks. Jeesuse järgijad peavad tungima läbi selle maailma pimeduse oma kogukondades, külades ja linnades, et valgustada neid Jumala auga.

`Võttes arvesse Jeesuse sõnu Jh 17:15–18, kuidas tuleb meil mõista maailmast eraldumise ja maailma vältimise põhimõtet? Kas see on üks ja sama? Mida pidas Jeesus silmas, kui Ta palvetas, et Tema järelkäijad oleksid küll maailmas, aga ei oleks maailmast? Kuidas seda teha?`