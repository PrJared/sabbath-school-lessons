---
title:  Jeesuse tervistamistegevus, 1. osa
date:  18/08/2020
---

Meie Issanda evangeliseerimismeetod ületab päheõpitud kõned ja hoolsalt valmistatud ettekanded; see on sama rikkalik ja hoogne nagu elu ise. Iga päev oleme õlg õla kõrval inimestega, kellel on igasugused vajadused: kehalised, vaimsed, tunde-elulised ja vaimulikud. Kristus on valmis neid vajadusi rahuldama, kui meiele läheb korda inimeste üksindus, kurvastus ja südamevalu ning kui tunneme huvi nende rõõmude, lootuste ja unistuste vastu.

Jeesus rahuldas vajadusi, mida inimesed tundsid endal olevat, et jõuda lõpuks nende sügavaimate vajadusteni. Tuntav vajadus on miski, mille puhul inimene juba adub, et ei suuda probleemi ise lahendada. Võib-olla on selleks vajadus suitsetamisest loobuda, kaalu langetada, paremini toituma hakata või pinget alandada. Selleks võib olla vajadus toidu, peavarju või arstiabi järele. Selleks võib olla vajadus abielu- või perenõustamise järele.

Suurim vajadus on aga miski, mida inimene enim vajab – vajadus isikliku suhtlemise järele Jumalaga ja tajumine, et tema elul on igavene tähtsus. Meie ülim vajadus mõranenud maailmas on saada lepitatud Jumalaga.

`Loe lugu halvatust Mt 9:1–7 ja naisest, kellel oli veritõbi, Mk 5:25–34. Mis annab kummagi loo puhul mõista, et Jeesus seostas kehalise tervenemise ülima vajadusega – Jumalaga lepitamisega?`

Kristuse tervistamised olid kehalisest ja emotsionaalsest tervenemisest enamad. Jeesus igatses, et inimesed kogeksid terviklikkust, mille patt oli purustanud. Kristuse jaoks jäänuks kehaline tervenemine ilma vaimuliku tervenemiseta poolikuks. Kui Jumala armastus ajendab meid soovima, et inimesel oleks kehaliselt ja emotsionaalselt hea, siis ajendab see meid veel rohkem soovima, et inimese käsi käiks vaimulikus mõttes hästi, nii et ta elaks siin ja igavikus täisväärtuslikku elu. Liiati suri lõpuks iga inimene, kelle Jeesus terveks tegi. Niisiis oli vaimulik vajadus suurim, eks ole?

`Mida saab meie kogudus oma kogukonnas ette võtta, et rahuldada inimeste vajadusi ja näidata nende vastu üles tõelist hoolimist? Mõtle oma kogukonna inimestele. Mida teeb su kogudus selleks, et nende elu muuta?`