---
title:  Misjonilugu
date:  07/08/2020
---

#### Ta on lihtsalt Carlos

_Loo on kirja pannud Andrew McChesney._

Kui J. Carlos Sanchez Ruiz oli Seitsmenda Päeva Adventistide Uniooni esimees oma kodumaal Peruus, pöördusid koguduseliikmed tema poole viisakusavaldusega „pastor-president“. Kuid Uruguais, kus Sanchez Ruiz on Uruguai misjonipõllu koguduste esimees, tuntakse teda lihtsalt Carlosena.

Mitte keegi ei kõneta teda presidendina ega esimehena. Mitte keegi ei kasuta sõna „pastor“. Ta on lihtsalt Carlos.

Tulles Peruust, riigist, kus inimesed on väga tähelepanelikud hierarhia suhtes, kulus Sanchez Ruizil peaaegu aasta, et kohaneda Uruguais, kus ta 2011. aastal esimest korda esimeheks valiti.

„Uruguai-sarnast riiki ei leidu kuskil mujal Lõuna-Ameerikas,“ ütles Sanchez Ruiz. „Kuigi uruguailased tunnevad ja austavad juhtkonda, ei tunnista nad hierarhilist mudelit. Juht on võrdne iga teise inimesega.“

Uruguailaste mõtteviis, mille Sanchez Ruiz seostas tugeva euroopaliku mõjuga, teeb sellest riigist paljutõotava misjonipõllu, ütlesid koguduse juhid. Advent­kogudusel on selles 3,5miljonilise elanikkonnaga riigis ainult 7 358 liiget ehk üks adventist iga 470 inimese kohta, mis on üks väikseim suhtarv Lõuna-Ameerikas. Umbes pool Uruguai elanikkonnast elab pealinnas Montevideos.

„Kuidas mõjutada Montevideot ja teisi suurlinnu üle maailma?“ küsis adventkoguduse esimees Ted N. C. Wilson 2019. aasta külaskäigu ajal pastoritelt.

Piiblit avades luges ta Jeremija 32:26, 27, kus on kirjutatud: „Ja Issanda sõna tuli Jeremijale; ta ütles: „Vaata, mina olen Issand, kõige liha Jumal! Ons mulle mõni asi võimatu?“

„Jumal vastab omaenda küsimusele võimsalt,“ ütles Wilson ning avas Jeremija 33:3, kus on sõnad: „Hüüa mind, siis ma vastan sulle ja ilmutan sulle suuri ja salajasi asju, mida sa ei tea!“

„Toetuge Uruguais ja oma suurlinnades tehtava töö pärast sellele tõotusele,“ ütles Wilson. „Seisate silm silma vastu ilmalikustumise ja materialismi keerukustega, üsna samamoodi nagu Euroopa. Kuid Issanda jaoks pole miski liiga raske.“

Märgina sellest, et Issandale pole miski liiga raske, on Uruguai elanikke tulnud ristimisele pärast programmide läbimist, mida kogudus korraldab kogukonnakeskustes või „linlikes mõjukeskustes“. Uute liikmete hulgas on noor mees Fernando Aguirre, kes andis oma südame Jeesusele 2019. aastal, pärast seda, kui käis Montevideo linlikus mõjukeskuses stressiga toime tulemise kursustel. Palun palveta Uruguai ja teiste paljutõotavate misjonipõldude pärast ilmalikustunud ühiskondades üle kogu maailma.