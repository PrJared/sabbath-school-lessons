---
title:  Oma annete avastamine
date:  05/08/2020
---

`Võrdle omavahel 1Kr 1:4–9 ja 2Kr 1:20–22. Mida räägivad need kirja­kohad meile Jumala tõotustest ja eelkõige vaimuannetest just Kristuse teise tuleku eel?`

Jumal tõotas, et Tema koguduses ilmnevad kõik Püha Vaimu annid veel enne Issanda tagasitulekut. Tema tõotused on kindlad. Tema on andnud meie südamesse Püha Vaimu tunnistuse, et juhtida meist igaüht aru saama andidest, mida Tema on meile andnud. Jumal on andide andja ja Jumal oma Vaimu kaudu avaldab need meile.

`Loe Lk 11:13; Jk 1:5 ja Mt 7:7. Mida õhutab Jumal meid tegema, kui soovime avastada ande, mida Tema on meist igaühele andnud?`

Saame Vaimu annid siis, kui pühendame ennast Jumalale ja palume tal avaldada annid, mida Ta on meile andnud. Kui meie süda saab tühjendatud eneseaustusest ja meie esmane soov on teenida Jeesust, siis annab Tema Vaim meile mõista vaimuannid, mis Tal meie jaoks on. „Vaimu väljavalamine toimus alles siis, kui jüngrid olid end usu ja palve kaudu täielikult Tema tööle allutanud. Siis anti Kristuse järgijatele erilises mõttes taeva varandused… Annid on Kristuse kaudu juba meie omad, kuid nende tegelik omandamine sõltub sellest, kas me võtame Jumala Vaimu vastu.“ – Ellen G. White, „Kristuse tähendamissõnad“ lk 327.

Vaimuannid (vaata 1Kr 12:4–6) on omadused, mida Jumal annab selleks, et saaksime Teda mõjusalt teenida. Koguduse tööharud on üldised valdkonnad, kus saame oma ande väljendada, ning mitmesugused sündmused on tegevused, mis võimaldavad meil oma ande kasutada. Vaimuannid ei tule täies mahus välja arendatutena. Kui Püha Vaim mõjutab sind mingis teenimisvaldkonnas kaasa lööma, palveta, et Tema suunaks sind vastavasse tööharru, kus saaksid oma andi misjonitegevuse kaudu arendada.

`Millised on sinu erilised annid ja, veel tähtsam, kuidas täiustad neid ande Issanda teenistuses?`