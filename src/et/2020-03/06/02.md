---
title:  Teenistuses ühendatud erinevad anded
date:  02/08/2020
---

Oled sa kunagi mõelnud selle üle, kui palju erinesid jüngrid üksteisest? Nende päritolu, isikupära, temperament ja võimed olid väga erinevad. Kuid koguduse jaoks ei olnud see takistus. See oli tugevus. Maksukoguja Matteus oli hoolikas, täpne ja punktuaalne. Peetrus seevastu ütles oma mõtted sageli ruttu välja ning oli innukas ja äkiline, kuid tal olid ka loomulikud juhiomadused. Johannes oli õrnahingeline, aga ka otsekohene. Andreas oli rahvamees, teadis hästi ümbruses toimuvat ja tal oli kaasinimeste jaoks silma. Toomasel oli loomupärane kalduvus küsimusi esitada ja ta oli sageli kahevahel. Ehkki kõigil nimetatud jüngritel oli erinev isikupära ja eri anded, kasutas Jumal neid võimsalt Temast tunnistamisel.

`Loe 1Kr 12:12, 13, 18–22. Mida avastame neist kirjakohtadest tõsiasja kohta, et Kristuse ihu, kogudus, vajab erinevate vaimuannetega inimesi?`

Jumalale on meelepärane võtta eri päritoluga, erinevate talentide ja suutlikkusega inimesed ning anda neile teenimisanded. Kristuse ihu ei ole ühte nägu ühesugune inimgrupp. See ei ole üht päritolu inimeste huviklubi, kes kõik mõtlevad samamoodi. Kristuse ihu on erinevate vaimuannetega inimeste dünaamiline liikumine, keda ühendab armastus Kristuse ja Pühakirja vastu ning kes on pühendunud jagama Tema armastust ja tõde maailmale (Rm 12:4; 1Kr 12:12). Kristuse ihu liikmetel on erinevad vaimuannid, kuid igaüks neist on hinnaline; igaüks on Kristuse ihu heaks toimimiseks määrava tähtsusega. Samamoodi, nagu silmad, kõrvad ja nina talitlevad erinevalt, kuid on ihu jaoks vajalikud, nii on vaja kõiki andeid (1Kr 12:21, 22).

Kui mõtled inimkeha peale, siis on väikseimalgi osal sellest väga tähtis roll. Mõtle meie ripsmetele. Mis oleks, kui meil ei oleks midagi näiliselt nii tähtsusetut nagu ripsmeid? Tolmuosakesed ähmastaksid meie nägemise ja sellest tulenevad tagajärjed võiksid põhjustada parandamatut kahju. Koguduseliige, kes näib kõige „tähtsusetumana“, on Kristuse ihu elutähtis osa ja Püha Vaim on andnud talle võime. Kui me need anded täies mahus Jumalale pühendame, saab igaüks meist midagi igaviku mõttes muuta.

`Ükskõik, kui andekas sa oled: mis on see, milles sa ei ole väga hea, kuid keegi teine koguduses on? Kuidas peaks see aitama sinu minapilti õigena hoida?`