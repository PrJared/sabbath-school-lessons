---
title:  Jeesus ja Püha Vaimu tõotamine
date:  26/07/2020
---

Püha Vaimu tõotamisega vastas Jeesus jüngrite murele, mis saab siis, kui Tema lahkub ja läheb tagasi taevasse. „Teile on parem, et ma lahkun, sest kui ma ei lahkuks, ei tuleks Lohutaja teie juurde, aga kui ma ära lähen, siis ma saadan tema teie juurde“ (Jh 16:7). „Lohutajat“ tähistab kreeka keeles sõna _parakletos_. See osutab „kellelegi, kes tuleb kõrvale“ selleks, et aidata. Püha Vaimu üheks peamiseks tööks on tulla ja olla kõikide usklike kõrval, et anda neile jõudu ja juhtida neid tunnistamistöös. Kui tunnistame Jeesusest, siis ei ole me üksi. Püha Vaim on meie kõrval, et juhtida meid ausa südamega otsijateni. Tema valmistab nende südame ette juba enne, kui meie nendega kohtume. Tema juhib meie sõnu, toob otsija meeltesse veendumuse ja annab kindlust vastata Tema veenmistele.

`Loe Jh 15:26, 27 ja Jh 16:8. Mida räägivad need salmid meile Püha Vaimu osast tunnistamisel?`

Püha Vaim annab tunnistust ehk tunnistab Jeesusest. Tema lõppeesmärgiks on juhtida Jeesuse juurde nii palju inimesi kui võimalik. Tema ülesandeks on austada Jeesust. Seda osa täites veenab Ta kõiki usklikke, et neil on kohustus tunnistada. Ta avab meie silmad nägema võimalusi meie ümber olevate inimeste heaks ning tegutseb üldsuse eest varjatuna evangeeliumi sõnumile vastuvõtliku pinnase loomisel.

Johannese evangeelium ütleb seda selgesti. Ta „toob maailmale selguse patu kohta“ (Jh 16:8). Teisisõnu, Ta pehmendab südant, et see tajuks üha enam Jumalast võõrandumist ja meeleparanduse vajadust. Samuti veenab Ta maailma „õiguses“. Püha Vaim ei paljasta mitte ainult pattu, vaid juhendab meid ka õiguses. Ta avab Jeesuse õiguse toreduse, mis vastandub meie enda räpasusega. Püha Vaimu ülesanne ei ole ainult meie halbu külgi esile tuua, vaid näidata ka, kui hea, kui lahke, kui kaastundlik ja armas on Jeesus, ning vormida meid Tema sarnaseks.

Tunnistamine on lihtsalt Püha Vaimuga koostöö tegemine, et austada Jeesust. Vaimu väes ja Tema juhatusel tunnistame hämmastavast Kristusest, kes on muutnud meie elu.

`Miks peame oma hingedevõitmise soovis alati meeles pidama, et meie ei saa kedagi usule tuua, vaid ainult Püha Vaim suudab seda?`