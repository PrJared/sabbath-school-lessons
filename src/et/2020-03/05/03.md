---
title:  Julgust saanud kogudus
date:  27/07/2020
---

Apostlite tegude raamatut on õigusega nimetatud „Püha Vaimu tegude raamatuks“. Tegemist on põnevate tunnistamisjuhtumitega, evangeeliumi kuulutamisega ja koguduse kasvamisega. Apostlite tegude raamat on pühitsetud, Püha Vaimuga täidetud usklike lugu, kes mõjutasid maailma Kristuse poole. Imeliste tulemuste saavutamisel sõltusid nad täielikult Pühast Vaimust. Nad on musternäide sellest, mida saab Püha Vaim teha meeste ja naiste kaudu, kes on Temale täielikult pühendunud.

`Loe Ap 2:41, 42; Ap 4:4, 31; Ap 5:14, 42; Ap 6:7 ja Ap 16:5. Mis sulle nende kirjakohtade juures enim muljet avaldab? Millist sõnumit soovib Apostlite tegude raamatu autor Luukas edastada sellist kiiret kasvu kirjeldades?`

Luuka kavatsus Apostlite tegude raamatut kirjutades on rääkida igale lugejale Püha Vaimu tegevusest varakristlikus koguduses.

Pane tähele ka seda, et ta ei kõhkle Vaimu töö mõõtmiseks esimesel sajandil kasutada numbreid. Jutt on ristimiste loetlemisest. Ap 2:41 toob ta esile tõsiasja, et ühel päeval ristiti ühes kohas 3 000 inimest. Ap 4:4 räägib ta 5 000 mehest, keda ristiti. Ap 5:14 räägib ta suurest hulgast inimesest, kes tulid Issanda juurde ja ristiti.

Olgu tegemist üksikisikuga nagu Lüüdia, Filippi linna vangivalvur, kurjast vaimust vaevatud tüdruk või Etioopia kojaülem, Luukas annab teada ja paneb kirja Püha Vaimu mõju nende inimeste südames. Oluline on tõsiasi, et kõikide nende suurte arvude taga on inimesed, igaüks neist on Jumala laps, kelle eest Jeesus suri. Jah, meile meeldivad suured numbrid, kuid lõpuks on tunnistamine tihtilugu üks-ühele ettevõtmine.

Uue Testamendi koguduse kiire kasvu toetamiseks rajati uued kogudused. Üks varakristliku koguduse nii kiire kasvu põhjus oli selles, et kogudus uuenes pidevalt uute koguduste rajamise tõttu. Vägagi tähtis sõnum meie jaoks tänapäeval.

`Uue Testamendi koguduse põhitähelepanu oli misjonil. Kuidas tagada, et kõige selle juures, mida oma kohalikus koguduses teeme, oleks alati keskpunktis misjonitöö?`