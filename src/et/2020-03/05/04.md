---
title:  Püha Vaim ja tunnistamine
date:  28/07/2020
---

Kogu Apostlite tegude raamatu jooksul on Püha Vaim võimsalt kohal. Ta tegutses usklike heaks ja nende kaudu, kui nad erinevaid viise kasutades oma Issandast tunnistasid. Tema andis neile jõudu seista silmitsi katsumustega ja vaenulikus kultuuris tunnistamisel ette tulevate raskustega. Tema juhtis nad ausa südamega tõeotsijate juurde. Ta valmistas tervetes linnades inimsüdameid ette juba enne, kui usklikud sellesse linna tulid. Ta avas võimaluste uksi, millest nad polnud unistanudki, ning andis neile julgust rääkida ja tegutseda.

`Loe Ap 7:55; Ap 8:29; Ap 11:15; Ap 15:28, 29 ja Ap 16:6–10. Kuidas teenis Püha Vaim tunnistavaid jüngreid neis kogemustes, mida on siinsetes piiblisalmides kirjeldatud? Teisisõnu, millistel eri viisidel Püha Vaim sellistes olukordades tegutses?`

Püha Vaimu mitmekesine tegevus esimesel sajandil oli tõesti hämmastav. Ülaltoodud kogemused on vaid mõni näide. Ta andis Stefanosele jõudu tunnistada Issandast halastamatu ja kontrolli kaotanud jõugu ees, kes ta kividega surnuks viskas. Imepäraselt juhtis ta Filippuse mõjuka, tõde otsiva etiooplaseni, et avada Aafrika manner evangeeliumile. Ta andis Peetrusele kinnituse, kui paganatest usklikud said samuti Püha Vaimu anni. Ta liitis koguduse tervikuks ajal, mil see võinuks kergesti ümberlõikamise küsimuse pärast lõheneda, ning Ta avas apostel Pauluse abil terve Euroopa mandri evangeeliumikuulutusele.

Püha Vaim tegutses Uue Testamendi koguduses ja Ta tegutseb ka tänapäeva koguduses. Ta igatseb meile jõudu anda, meid õpetada, meid juhtida, meid ühendada ja saata meid välja maailma kõige tähtsamale missioonile, milleks on meeste ja naiste toomine Jeesuse ja Tema tõe juurde. Meil on oluline meeles pidada, et Ta tegutseb tänagi samamoodi nagu apostlite ajal ja varakristlikus koguduses.

`Mida saame päevast päeva teha selleks, et avada ennast Püha Vaimu väele veel enam ja olla Temale oma elus järeleandlikud? Mis laadi valikud võimaldavad Temal tegutseda meis ja meie kaudu?`