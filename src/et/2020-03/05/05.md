---
title:  Püha Vaim, Sõna ja tunnistamine
date:  29/07/2020
---

Uue Testamendi koguduse tunnistamise südamikus oli Jumala Sõna. Peetruse jutlus nelipühipäeval toetus väga suures osas Vanale Testamendile ja tõestas, et Kristus oli Messias. Stefanos andis oma surmaeelse tunnistusega ülevaate Iisraeli ajaloost Vana Testamendi ajal. Peetrus viitas sõnale, „mille [Jumal] on läkitanud Iisraeli lastele“ (Ap 10:36) ja rääkis siis Korneeliusele loo ülestõusmisest. Apostel Paulus osutas ikka ja jälle Vana Testamendi suurtele ettekuulutustele Messia tulekust ning Filippus selgitas otsivale etiooplasele hoolikalt Jesaja 53. peatüki tähelepanuväärset ettekuulutust, mis käis Messia kohta. Iga juhtumi puhul kuulutasid jüngrid Jumala Sõna, mitte enda oma. Nende mõjuvõimu aluseks oli Vaimust inspireeritud Sõna.

`Loe Ap 4:4, 31; Ap 8:4; Ap 13:48, 49; Ap 17:2 ja Ap 18:24, 25. Mida õpetavad need kirjakohad meile Püha Vaimu, Jumala Sõna ja Uue Testamendi koguduse vahelise seose kohta?`

Sama Püha Vaim, kes inspireeris Jumala Sõna, tegutseb sõna kaudu inimese elu muutmisel. Jumala Sõnas on eluandev vägi, sest Vaimu tõttu on see Kristuse elusõna.

`Loe 2Pt 1:21 ja Hb 4:12. Miks on Jumala Sõnal võim elu muuta?`

„Jumala Sõnas on loov energia, mis kutsus ellu maailmad. See sõna edastab väe, see sünnitab elu. Iga korraldus on tõotus; heameelega vastu võetuna toob see hinge Tema elu, kes on piiritu. See kujundab ümber iseloomu ja loob hinge uuesti Jumala sarnaseks.“ – Ellen G. White, „Kasvatus“ lk 126.

Põhjus, miks Piiblil on niisugune võim elu muuta, peitub selles, et sama Püha Vaim, kes inspireeris esmalt Piibli, inspireerib ja muudab meid, kui me Piiblit loeme. Kui räägime Jumala Sõna kaasinimestele, töötab Püha Vaim nende elu muutmise nimel Sõna kaudu, mida Ta inspireeris. Jumal on tõotanud õnnistada oma sõna, mitte meie oma. Vägi on Jumala Sõnas, mitte inimlikes arvamustes.