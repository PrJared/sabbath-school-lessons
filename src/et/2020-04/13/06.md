---
title:  Suur õpetaja  
date:  24/12/2020  
---

Nagu terve veerandaasta jooksul näinud oleme, oli Kristuse maapealse teenistuse üheks oluliseks osaks õpetajaamet. Oma tegevuse algusest peale, kas tegude või toimingute kaudu, õpetas Jeesus oma järelkäijatele pidevalt tõdesid endast, Isast, lunastusest ning neid ootavast lootusest (vaata Mt 5:2; Mk 4:2; Lk 19:47; Jh 6:59).

Tõepoolest, sul tuleb vaid lehitseda evangeeliumi, mis tahes evangeeliumi, ning sa leiad kõikjalt Jeesuse õpetusi. Ja ometi jätkab Issand ka praegu oma Sõna kaudu meie õpetamist ning uuel maal see õpetamine jätkub. Kuid kujutle, kui teistsugune on õppimine elus, mida ei koorma patt ja kõik patu seatud piirangud.

`„Ja kui temalt küsitakse: „Mis haavad need su rinnas on?“, siis ta vastab: „Need löödi mulle mu sõprade kojas.“ (Sk 13:6). Mida sa arvad, millest see salm räägib?`

„Iga järgnev aasta igavikus toob esile ikka rikkalikumaid ja aulisemaid ilmutusi Jumalast ning Kristusest. Sedamööda, kuidas kasvavad teadmised, suureneb ka armastus, aukartus ja Jumala laste õnn. Mida rohkem inimesed Jumalast teada saavad, seda enam imetlevad nad Tema iseloomu. Kui Jeesus avab nende ees lunastuse rikkusi ja hämmastavaid saavutusi suures võitluses Saatanaga, värisevad lunastatute südamed veelgi tulisemas pühendumises ja veelgi suurema vaimustusega mängivad nad kuldsetel kanneldel. Kümme tuhat korda kümme tuhat ja tuhat korda tuhat häält ühinevad võimsaks kiituselauluks…

Suur võitlus on lõppenud. Pattu ja patuseid ei ole enam. Terve universum on puhas. Läbi kogu loodu tuksub üks kooskõla ja rõõmu pulss. Temast, kes on loonud kõik, voogab elu, valgus ja rõõm läbi lõputu maailmaruumi. Kõige väiksemast aatomist kuni suurima maailmani kuulutab kõik – nii elus kui elutu oma varjamatus ilus ja täiuslikus õnnes: „Jumal on armastus!“ – Ellen G. White, „Suur võitlus“, lk 678.

`Kõigist hämmastavatest tõdedest, mida õpime tundma igavikus, köidab meid enim Kristuse ohver meie eest. Mõtle, kui sügav ja rikkalik peab see olema, sest õpime seda ikka ja igavesti. Kuidas õpid juba nüüd paremini hindama seda, mida Jeesus meie heaks ristil tegi?`