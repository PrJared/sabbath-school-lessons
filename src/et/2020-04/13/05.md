---
title:  Kool tulevases elus  
date:  23/12/2020  
---

`„Sest see praeguse hetke kerge ahistus saavutab meile määratu suure igavese au, meile, kes me ei pea silmas nähtavat, vaid nähtamatut, sest nähtav on mööduv, nähtamatu aga igavene“ (2Kr 4:17–18). Millise lootuse need piiblisalmid meile pakuvad? Nimeta midagi igavesest, nähtamatust, mida ootame ja mida Jeesuse kaudu meile tõotatakse. Vaata ka Ilm 21:1, 2, Ilm 2:7; Ilm 7:14–17.`

Kuigi tõotused, mida Jeesus annab, on tõelised ja meil on palju põhjust neid uskuda, kehtib tõsiasi, et Piibel annab meile vaid vihjeid, vilksatusi sellest, mis meid ees ootab. Üks, milles saame kindlad olla, on teadmine, et kõik saab olema suurepärane, sest mõtle vaid, kui imeline on elu ilma laastava patuta!

Kogu meie valu, kõik meie kannatused, kõik, millega siin heitleme, tuleneb patust ja patu tagajärgedest. Kristus tuli seda kõike tühistama ning Tema uuendab Maa niisuguseks, nagu Jumal selle algselt enne patu tulekut kavandas. Tegelikult muutub kõik veel paremaks, sest kogu selle hiilguse keskel saame igavesti näha haavaarme Jeesuse kätes ja jalgades, meie lunastamise hinda.

„Seal, kus meie nägemist ähmastav loor on kõrvaldatud ning meie silmad näevad maad tema ilus, millest nüüd näeme mikroskoobi abil vilksatusi; seal, kus silmitseme taeva hiilgust, millele nüüd heidetakse pilku teleskoobi abil; seal, kus patu-udu on kõrvaldatud, on meie silme ees kogu maa „meie Issanda Jumala ilus“ – ja see on vast uurimispõld, mis meile avaneb! Seal saab looduseuurija märgata ja ajada loomise jälgi, millel pole jäänukitki kurjuse seadusest. Ta saab kuulata looduse helisid, ilma et neist kostaksid murenoodid või alatoon. Kogu olevas märkab ta sama käekirja – avarale maailmaruumile on kirjutatud „suur oled sa, Jumal“ ning maal, merel ega taeval pole täpikestki halba.“ – Ellen G. White, „Kasvatus“, lk 303.

`Püüa kujutleda, milline näeb välja igavesti elamine täiesti uues maailmas, kus pole kõike seda, mis elu siin raskeks teeb. Mida sa ette kujutad? Mida eriliselt ootad?`