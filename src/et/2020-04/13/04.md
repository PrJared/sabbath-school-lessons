---
title:  Siis me tunneme  
date:  22/12/2020  
---

„Taevas on kool, mille uurimisalaks on universum ja õpetajaks igavene Jumal. Selle kooli filiaal rajati Eedenisse. Kui lunastusplaan on täide viidud, algab jälle õpetamine Eedeni koolis.“ – Ellen G. White, „Kasvatus“, lk 301.

Kui oled selline, nagu enamik inimesi, on sul palju küsimusi – küsimusi patu, kannatuste, haiguse ja surma kohta; selle kohta, miks see juhtus, kuidas see juhtus ja miks kõik muu juhtus.

Meil on küsimusi ka looduse ja kõigi selle saladuste kohta. Kogu selle uskumatu edasiliikumise juures, millega teadus aitab meil sellest maailmast ja universumist tervikuna rohkem aru saada, on veel väga palju meile arusaamatut.

Lihtsaimatest eluvormidest pea kohal kummuva taevani, subatomaarsete (aatomituumast väiksemate) osakeste liikumisest kosmosesse puistatud pöörlevate galaktikateni oleme silmitsi reaalsusega, mis on väga palju suurem ja sügavam kui meie mõistus praegu haarata suudab, eriti selles väheses ajas, mis meil siin ja praegu kõige uurimiseks on.

Kui aga uurimiseks on igavik, siis saab meie jaoks kahtlemata palju saladusi selgeks.

**Mida räägivad järgmised piiblisalmid meile õppest, mis toimub pärast seda, kui siinne kahetsusväärne patu, kannatuste ja surma periood viimaks lõppeb?**

`1Kr 13:12`

`1Kr 4:5`

Meile tõotatakse anda arusaamist sellest, mis jääb praegu meie eest varjatuks. Imeline on lootus, et näeme kord seda ja saame aru sellest, mis tundub nüüd keeruline, ning meil jääb üle vaid Jumalat tänada! Praegu on meie jaoks kõige tähtsam säilitada usk ja usaldus Jumala tõotustesse, elada selle valguse kohaselt, mis meil on, ning pidada lõpuni vastu. Hea sõnum kõlab: „Suudame kõik tema läbi, kes teeb meid vägevaks“ (Fl 4:13).

`Millised rasked küsimused sinu südant rõhuvad? Mis tundub praegu nii arusaamatu? Kuidas õpetab see, millest sa praegu aru saad, usaldama Jumalat selles, millest sa aru ei saa?`