---
title:  Surnute saatus  
date:  20/12/2020  
---

1600ndatel aastatel mõtiskles Prantsuse kirjanik Blaise Pascal inimkonna seisundi üle. Tema jaoks oli selge üks: ükskõik, kui kaua inimene elas (ja toona ei elanud nad sugugi väga palju), ning ükskõik, kui hea selle inimese elu oli (ja elu polnud toona ka nii suurepärane), pidi ta varem või hiljem surema.

See aga, mis tuli pärast surma, oli pikem, lõpmata pikem kui lühike elukaar siin, mis surmale eelnes. Niisiis oli Pascali jaoks loogilisemast loogilisem, et inimene saab välja selgitada või peaks välja selgitama, milline saatus surnut ootas. Oma imestuseks nägi ta aga, et inimesed muretsesid väga palju selliste juhtumiste pärast nagu „töökoha kaotus või mingi kujutletud auhaavamine“ ega pööranud tähelepanu küsimusele, mis saab pärast seda, kui nad surevad.

Pascal tabas asja tuuma. Ja kahtlemata pühendab Piibel just sellepärast palju aega sellest tõotusest rääkimisele, mis ootab neid, kes on leidnud pääste Jeesuses. Räägime tõotusest selle kohta, mis neid tulevikus ees ootab.

`Loe järgmisi kirjakohti. Millist lootust meile siin pakutakse? Jh 6:54; Jh 3:16, 1Jh 5:13; 1Tm 1:16; Jh 4:14; Jh 6:40; Jd 1:21, Tt 3:7.`

Igavene elu saab risti valgel vägagi tähtsaks; risti valgel ei ole mõtet millelgi muul peale igavese elu. Et universumi Looja, Tema, kes „on maailmad teinud“ (Hb 1:2), Tema, kelles „meie elame ja liigume ja oleme“ (Ap 17:28), et Tema, Jumal, pidi tulema inimkehasse ja selles kehas surema… milleks? Et me kõduneksime lõpuks nagu maanteel alla aetud loomad?

Just seepärast on Uues Testamendis ridamisi tõotusi igavesest elust, sest ainus tagatis on igavik. Miljonite aastate, isegi miljardite aastate jooksul ei pruugi tulla piisavalt palju häid hetki, et korvata kõike halba. Üksnes igavik suudab kõik kenasti tasakaalustada, sest lõpmatu on midagi enamat kui lõplik. Ja lõpmatu on lõppematu.

Pascalil oli õigus: meie siinne aeg on väga piiratud sellega võrreldes, mis tuleb. Kui rumal on mitte valmistuda meid ees ootavaks igavikuks.

`Mida ütleksid kellelegi, kes ilmutaks täielikku ükskõiksust selle suhtes, mis pärast surma saab? Kuidas saad sellel inimesel aidata näha, kui ebaloogiline niisugune seisukoht päriselt?`