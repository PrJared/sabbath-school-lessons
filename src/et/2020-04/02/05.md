---
title:  Lapsevanemate osa  
date:  07/10/2020  
---

„Ja teie, isad, ärge ärritage oma lapsi vihale, vaid kasvatage neid juhatamise ja manitsemisega Issanda tahte järgi“ (Ef 6:4).

„Tubli naine on palju enam väärt kui pärlid. Kes leiab tema?“ (Õp 31:10).

Lapsevanematel on aukartust äratav vastutus. Isa on perekonna pea ning perekond on koguduse, kooli ja ühiskonna lastetuba. Kui isa on vilets, vastutustundetu ja ebapädev, siis kannatab tagajärgede käes perekond, kogudus, kool ja ühiskond. Isad peavad püüdma oma eluga seletada, mis on Vaimu vili – „armastus, rõõm, rahu, pikk meel, lahkus, headus, ustavus, tasadus, enesevalitsus“ (Gl 5:22, 23).

Emadel on ehk kogu ühiskonnas kõige tähtsam osa. Nende mõju laste iseloomu kujundamisele ja koduse meeleolu loomisele on tohutu suur. Isad peaksid tegema kõik, mida saavad, et tegutseda koos emaga oma laste kasvatamisel.

`Mida saavad isad ja emad õppida sellistest piiblisalmidest? Ef 5:22, 23, 25, 26; 1Kr 11:3; 2Kr 6:14; Rm 13:13, 14; 2Pt 1:5–7; Fl 4:8.`

Kristlastest lapsevanematel on moraalne kohustus näidata oma käitumisega Kristuse ja koguduse piibellikku eeskuju. Abielusuhe sarnaneb Kristuse ja koguduse ühendusega. Kui lapsevanemad keelduvad juhtimast või kui nad juhivad türanlikul viisil, siis maalivad nad oma lastele ja maailmale Kristusest vale pildi. Jumal käsib kõiki kristlasest lapsevanemaid õpetada oma lapsi hoolsalt (vaata 5Ms 6:7). Lapse­vanematel on vastutus õpetada oma lapsi armastama Issandat kogu südamest. Nad peavad õpetama jumalakartust, täielikku pühendumist ja alistumist Issandale.

5Ms 6:7 anti Iisraeli lastele erilised juhised õpetada oma lastele neid suuri asju, mida Issand oli oma rahva heaks teinud. Aga ükskõik, kui suuri lugusid vanemad toona lastele jutustasid, kas pole mitte meil, kes elame Kristuse risti järgsel ajal, oma lastele veel midagi palju paremat rääkida?

Järelikult on meiepoolne parandamine või koolitamine pidev ennetusmeede, mille abil laseme oma lastesse voolata Jumala tõel ja valmistame nad ette isiklikuks suhtlemiseks Kristusega.

Lõppude lõpuks on meile kõikidele antud püha and – vaba tahe. Viimaks peavad meie lapsed täiskasvanutena ise endast Jumalale aru andma.