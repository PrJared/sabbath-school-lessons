---
title:  Misjonilugu  
date:  09/10/2020  
---

#### Austraallane riskib Aafrikas kõigega

_Loo on kirja pannud Vania Chew._

51 aastane Ettienne McClintock ei pidanud Etioopias midagi enesestmõistetavaks.

3ABN Austraalia raadio juht jutlustas 2019. aastal vallasiseses Shiso linnas, mis asus 35 kilomeetri kaugusel Awassast, Etioopia suuruselt teisest linnast. Kesk-Aafrika Idaosa Divisjon organiseeris seal koosolekuid, mille teemaks oli kõigi koguduseliikmete kaasamine. Elektriühendus oli katkendlik ning kahel esimesel õhtul pidas Ettienne oma ettekande pimedas.

Tehnikaprobleemidele vaatamata osales vabaõhuteenistustel üle 400 inimese. Rahvahulk oli palju suurem, kui kirik mahutada suutis, ning Ettienne jutlustas plastikplaatidest valmistatud ajutise varikatuse all.

Kolmandat õhtut ette valmistades oli Ettienne mures. Kuigi üüritud generaator tagas võimsuse, hakkas 30 minutit enne algust vihma sadama. Ettienne lootis, et see ei peleta inimesi tulemast.

Koosoleku alguseks vihm lakkas, kuid taevas oli vihmapilvi täis. Ettienne oli vaevalt 15 minutit jutlustanud, kui hakkas taas sadama. Sedamööda, kuidas vihm jõudu kogus, asutasid inimesed end lahkuma. Kuigi plastkatus pakkus Ettienne’ile mingisugust varju, istus kuulajaskond lageda taeva all.

„Kogudusevanemad ja mina olime palvetanud, et vihma ei sajaks, aga nüüd oli vihm jälle kohal,“ meenutas Ettienne. „Meil tuli midagi ette võtta, aga mida?“

Järsku sai ta aru. Igal õhtul oli ta rääkinud Jumala väest haiguste, patu ja surma üle. Kuid Jumalal oli vägi ka ilma üle. Tal tuleb palvetada, et vihm lakkaks. Aga mis siis, kui Jumal valib vihma mitte peatada? Tema sõnum kaotaks usaldusväärsuse ja inimesed ei tuleks enam kohale.

Sel hetkel turgatas Ettienne’ile pähe salm Johannese esimesest kirjast 5:14: „Ja see ongi see julgus, mis meil on tema ees, et kui me midagi tema tahtmist mööda palume, siis tema kuuleb meid.“

Ettienne palvetas vaikselt: „Issand, ma usun, aga aita palun mu uskmatust.“

Tõlgi kaudu kutsus Ettienne kuulajaskonda üles koos temaga vihma lõppemise pärast palvetama. Mõni hetk pärast seda, kui ta „aamen“ ütles, vihm lakkas. Kogu ülejäänud koosoleku jooksul ei sadanud. Pärast jutlust tuli umbes 200 inimest lava ette ja soovis palvetada. „Inimesi põlvitas kõikjal,“ ütles Ettienne. „Kui me porisse põlvitasime, tõime Jumala ette tänu- ja pühendumispalve.“

Nähes poolt oma kuulajaskonnast põlvili maas, meenusid Ettienne’ile pereliikmed ja sõbrad, kes palvetasid Austraalias tema koosolekute pärast. Ta tänas Jumalat nendegi palvete eest.

„Jumal andis mulle uue kogemuse,“ ütles ta. „Siiamaani võtsin oma elus Jumala nimel vähe riske ja tasu oli väike. See siin oli suur risk, mis pani mind tundma end ebamugavalt ja kaitsetuna, kuid tasu oli hämmastav.“