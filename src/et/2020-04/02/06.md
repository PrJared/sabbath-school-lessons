---
title:  Et ei ununeks  
date:  08/10/2020  
---

Enne, kui Iisraeli lapsed sisenesid Tõotatud maale, rääkis Mooses nendega uuesti, tuletades meelde, kui imelisel viisil oli Issand neid juhtinud, ning manitses taas, et nad ei unustaks seda, mida Issand oli nende heaks teinud. Moosese viies raamat oli nii mõneski mõttes Moosese viimne tahe ja testament. Kuigi see pandi kirja tuhandeid aastaid tagasi sellises kultuuris ja olustikus, mis erines sootuks meie omast tänapäeval, käivad need põhimõtted meiegi kohta.

`Loe 5Ms 6. peatükki. Mida saame sellest peatükist õppida kristliku kasvatuse põhimõtete kohta? Mis peaks olema kogu meie õpetuse keskmes; ükskõik, kas õpetame oma lapsi või kedagi, kes ei tea Jumalast ja Tema suurtest päästetegudest sama palju kui meie? Millised hoiatused neist salmidest leiame?`

Kõiges selles, mida oma lastele õpetati, tuli eriti olulisena esile tuua Jumala imeline tegevus nende heaks. Vägagi selgelt esitati hoiatus mitte unustada kõike, mida Jumal neile oli teinud.

Kui lapsevanematel oli täita nii tähtis osa Piibli õpetuste lõimimisel oma laste ellu, siis olid vanemad ju kohustatud seadma ja häälestama oma elu sedasi, et neil oleks piisavalt teadmisi ja aega laste jaoks.

„Lapse esimene õpetaja on ema. Aastatel, mil vastuvõtuvõime on suurim ja areng kiireim, on lapse kasvatamine suures osas ema kätes.“ – Ellen G. White, „Kasvatus“, lk 275.

Tegemist on hädavajaliku ajaga, mil lapsevanemad jutustavad oma lastele Jumala armastusest ja tõotustest. Sinu peret mõjutab ka järeltulevate põlvede jooksul positiivselt see, kui paigutad päevakavasse kindla aja, mil õpetada oma lastele isiklikult Jumala tarkust ja tõotusi.

`Loe salm 5Ms 6:7: „Kinnita neid oma lastele kõvasti ja kõnele neist kojas istudes ja teed käies, magama heites ja üles tõustes!“ Mis on loetu tuum ja mida peaksid need sõnad rääkima sellest, kui tähtis on hoida Issandat alati nii oma laste kui ka iseenda silme ees?`