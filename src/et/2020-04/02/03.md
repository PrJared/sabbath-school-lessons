---
title:  Jeesuse lapsepõlv  
date:  05/10/2020  
---

Pühakiri esitab meile väga napid üksikasjad Jeesuse lapsepõlve kohta. Suurem osa neist aastatest jääb saladuseks. Mõne pilgu saame heita Tema maiste vanemate, Maarja ja Joosepi iseloomule, ning see, mida neist teada saame, võib meile üht-teist selgitada Tema lapsepõlvest ja alusharidusest.

**Mida saame neist salmidest teada Maarja ja Joosepi kohta ning kuidas võimaldavad need meil pilku heita sellele, mismoodi Jeesuse vanemad Teda kasvatasid?**

`Lk 1:26–38`

`Lk 1:46–55`

`Mt 1:18–24`

Nende piiblisalmide varal näeme, et Maarja ja Joosep olid mõlemad ustavad juudid, kes püüdsid elada Jumala seaduste ja korralduste kohaselt. Ja tõepoolest, siis, kui Issand tuli nende juurde ja rääkis, mis nendega toimuma hakkab, tegid nad ustavalt kõik, mida neile öeldi.

„Jeesus ei saanud lapsena õpetust sünagoogi koolis. Ema oli Tema esimene õpetaja. Tema huulilt ja prohvetite kirjarullidelt õppis Jeesus taevaseid asju. Neid samu sõnu, mida Ta ise oli rääkinud Moosesele Iisraeli jaoks, õppis Ta nüüd oma ema jalge ees. Sirgunud lapsest noorukiks, ei otsinud Ta õpetust rabide koolist. Ta ei vajanud sellistest allikatest pärinevat haridust, sest Tema õpetajaks oli Jumal.“ – Ellen G. White, „Ajastute igatsus“, lk 70.

Pole kahtlust, et Maarja ja Joosep olid Lapsele head ja ustavad õpetajad, kuid, nagu Lk 2:41–50 loost nähtub, oli nende Poja juures palju sellist, millest nad aru ei saanud, sest Jeesusel oli sellist tundmist ja tarkust, mida oli talle avaldanud ainult Issand.

`Loe veelkord läbi ülaltoodud tsitaat Ellen G. White’ilt. Kuidas mõtestame tema kirjeldust sellest, mismoodi Jeesus õppis ema jalge ees sõnu, mida Ta ise oli rääkinud? Mida kõneleb see meile Jumala imelisest armastusest? Kuidas peaksime meie, langenud ja patused olevused, sellele vastama?`