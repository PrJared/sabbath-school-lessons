---
title:  Suhtlus  
date:  06/10/2020  
---

Iga taseme haridus on väga otseses mõttes suhtlus. Õpetaja on see, kellel on tunnetus, tarkus, teave, faktid, mis iganes, mida õpilasele edasi anda. Keegi, kellel on palju teadmisi, peab suutma neid teistele edastada. Mis kasu on vastasel juhul – vähemalt õpetamise mõttes – kõigest sellest, mida tema teab?

Teisest küljest aga ei ole hea õpetamine lihtsalt suhtlemisoskus. Kogu protsessi juures on väga oluline luua side. „Vähe on seda, mis tõelise õpetaja pagasis on väärtuslikum oma õpilastele kaaslaseks olemisest. Mehi ja naisi – ja eriti puudutab see lapsi ja noori – saame mõistma õppida ainult toetava suhtumise abil, ja mõista tuleb neid selleks, et olla neile võimalikult rohkem kasuks.“ – Ellen G. White, „Kasvatus“, lk 212. Teisisõnu, hea õpetamise osaks on ka tundeelamuslik ja isiklik tasand. See on väga tähtis sel puhul, kui vaadelda perekonda koolina. Õpilase ja õpetaja vahele tuleb luua hea side.

Sidemeid luuakse ja neid arendatakse sidevahendite abil. Kui kristlased ei suhtle Jumalaga, näiteks Piibli lugemise ja palve kaudu, siis nende side Jumalaga soikub. Perekonnad vajavad jumalikku juhtimist, kui nad tahavad kasvada Kristuse armus ja tundmises.

`Loe läbi siintoodud piiblisalmid. Mida õpime neist selle kohta, kuidas luua tugevad peresuhted (või ükskõik missugused muud suhted)? Ps 37:7–9; Õp 10:31, 32; Õp 27:17; Ef 4:15; 1Jh 3:18; Tt 3:1, 2; Jk 4:11.`

Aja võtmine kohaste suhtlusseemnete külvamiseks valmistab pereliikmed ühest küljest ette isiklikuks läbikäimiseks Kristusega, kuid aitab teisalt arendada ka peresiseseid suhteid. See avab suhtluskanalid, mille loomise üle sa rõõmustad siis, kui su lapsed jõuavad murdeikka ja saavad täiskasvanuks. Ka sel juhul, kui sul lapsi ei ole, toimivad neis piiblisalmides leiduvad põhimõtted igasuguste sidemete kohta.

`Mõtle, miks on väga tähtis nii see, mida ütleme, kui ka see, kuidas ütleme. Mida oled õppinud olukordadest, mille puhul viis, kuidas sa midagi ütlesid, kahjustas päris tugevalt selle mõju, mida sa ütlesid, ehkki sinu öeldu oli õige?`