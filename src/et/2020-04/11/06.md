---
title:  Töö ja majapidamine  
date:  10/12/2020  
---

„Tee oma jõudu mööda kõike, mida su käsi suudab korda saata“ (Kg 9:10). Targim inimene annab selliste sõnadega nõu meie hoolde usaldatud elu iga külje kohta.

Kui paluda mõtteid vahetada meie hoolde usaldatud kristliku majandamise teemal, keerlevad paljude mõtted ainult kristlase rahalise vastutuse ümber. Kuigi rahal on meile usaldatud ülesandes kindlasti tähtis koht, on kitsarinnaline piiritleda majapidamist ainult rahaga. Organisatsiooniteoorias viitab majandamisest aru andmine juhtkonna vastutusele arendada ja õigesti kasutada kõiki saadaolevaid vahendeid.

Milliste vahenditega on Jumal meid koguduses õnnistanud? Peetrus ütleb selge sõnaga, et igal inimesel on talle Loojast antud anded. Ta nimetab selliselt õnnistatud kristlasi „pühaks preesterkonnaks“ (1Pt 2:5), kellel on Jumala ees aruandekohustus nende hoolde usaldatud Jumala andidest: raha, aeg, teovõime, andekus ja muu.

`Loe Kg 9:10 ja 1Kr 10:31. Milline sõnum on neis salmides selle kohta, kuidas töötada ja kuidas koolitada inimesi töö jaoks?`

Üks tänapäeva elu kõige tüüpilisematest lõksudest on suundumus eraldada elu erinevad tahud üksteisest. Inimesel on tööelu, pere-elu, vaimne elu ja siis ka vaba aja elu. Neid valdkondi kaldutakse üksteisest nii lahutama, et nende vahele ei jää üldse kokkupuutepunkte või jääb väga vähe, ja mõnelgi juhul seda ju soovitataksegi. Näiteks pole hea tuua tööd koju kaasa, kus see segaks perekondlikke kohustusi. Samuti ei tohiks vaba aja veetmine kärpida aega, mille veedame koos Jumalaga.

Kuid sellist piirangut ei tohi kohaldada kohale, mille meie vaimulik elu peab kogu meie olemasolus sisse võtma. Kristlase töö kasvab välja meie sõprusest Jumalaga ja koostööst Temaga. Töö on üks vahend, kuidas Jumala kohalolu praktiseerida. Kui paneme oma usuelu eraldi lahtrisse ja seame Jumalale piiri – olgu selleks üks päev, üks tund või ka üks eluvaldkond –, hülgame Tema kohalolu teistes eluvaldkondades.

`Kaks küsimust: esmalt küsi endalt, kas sa tegelikult paned oma vaimuliku elu eraldi lahtrisse. Teiseks, kui sa seda teed, siis kuidas lasta vaimulikkusel valitseda kõiges, mida teed?`