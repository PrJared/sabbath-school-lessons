---
title:  Töö mitu külge  
date:  06/12/2020  
---

„Ma mõistsin, et neil pole midagi paremat kui rõõmus olla ja elu nautida. On ju seegi Jumala and igale inimesele, et ta võib süüa ja juua ning nautida head, hoolimata kogu oma vaevast“ (Kg 3:12, 13).

„Töö“ on lühike, ilustamata sõna. Eesti keeles ainult üks silp, kuid sel on palju võimalikke tähendusi. Vajaduse pärast töötame selleks, et toit oleks laual, arved tasutud ja pisut rasketeks aegadeks kõrvale pandud. Töö kaotamine on sageli hullem kui kehva tööga leppimine.

Töö saab anda inimesele tunde, et ta on midagi väärt. Töö on üleüldine võimalus vastata küsimusele „Mida sa teed?“ või lausa „Kes sa oled?“ Suurem osa pensionäre jätkab osakoormusega töötamist seni, kuni nad suudavad, kas siis tasu eest või vabatahtlikuna. Töö annab põhjuse hommikul üles tõusta. Anna teismelisele tööd ja üks kurjategija-kandidaat on vähem.

`Loe 1Ms 3:19. Mis on siinne kaastekst ja mida räägib see meile töö teisest küljest, vähemalt mõningate inimeste puhul?`

Pärast pattulangemist muutub languse eel antud töö iseloom järsult. Siin viidatakse töö teisele küljele. Nii mõnegi jaoks tähendab töö ainult igapäevast vaevanägemist, mis lõppeb surmaga. Nad rühmavad teha tööd, mida nad põlgavad, ning loodavad pensionile jääda nii, et tervist veel järel on. Teiste jaoks võib tööst saada elumõte, muutuda kogu elu sisuks, isegi nii, et sellest ammutatakse eneseteadvust. Tööst kõrvale jäädes tunnevad sellised inimesed masendust või sihitust, ebakindlust selle osas, mida teha või kuhu pöörduda. Pensionile jäädes võivad nad füüsiliselt ja psühholoogiliselt kokku variseda ning sageli enneaegselt surra.

Kristlastel on vaja õppida, kuidas töötada Jumala meetodil. Töö on midagi enamat kui majanduslik vajadus. Inimene on enam kui vaid palgatöötaja. Õigesti mõistetuna on inimese elutöö evangeeliumi eeskoda, kus väljendub inimese suhe Issandaga. Õpetaja üheks ülesandeks on aidata õpilastel leida töö, mille puhul nende võimed ja Jumalast antud huvid saaksid kokku maailma vajadustega.

`Mida sa teed? See tähendab, millega sa oma elus tegeled ja kuidas Issandat selle tegemisega paremini austada?`