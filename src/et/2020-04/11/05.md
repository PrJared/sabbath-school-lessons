---
title:  Töö ja vaimulikkus  
date:  09/12/2020  
---

„Kui me elame Vaimus, siis käigem ka Vaimus!“ (Gl 5:25). Inimese töö ja vaimulikkus on lahutamatud. Kristlus ei ole rüü, mida endale peale panna või ära võtta, kui muudad meelt või läbid raskeid eluetappe. Kristlus loob ju uue inimese, kes avaldab ennast elu igas mõõtmes, kaasa arvatud töös.

`Loe Gl 5:22–26. Millised Pauluse kirjeldatud annid iseloomustavad sind ja sinu tööd?`

„The Expository Dictionary of New Testament Words“ (Uues Testamendis esinevate sõnade sõnaraamat) kirjeldab „vaimulikku“ isikut kellenagi, „kelles avalduvad Vaimu annid temakohaselt“. Saame sellest järeldada, et ühenduse tõttu Kristusega oleme usklikud inimesed kõigis oma elu valdkondades.

Üks mees oli Florida haiglas suremas ja patsiendi lähim sõber oli tema haigevoodi juures. Medõed astusid palatisse sisse ja välja, hoolitsedes patsiendi vajaduste eest. Püüdes vestlust arendada, küsis sõber medõdedelt, kus nad koolituse said. Paljud ütlesid, et said hariduse Florida Haigla Kolledžis.

See avaldas sõbrale muljet. Pärast külastas ta mitmel korral Florida Haigla Kolledžit, et seda oma silmaga näga. Miks? Sellepärast, on ta inimestele öelnud, et selles koolis väljaõppe saanud medõed kandsid tema sureva sõbra eest hoolt suurema õrnusega kui medõed, kes olid õppinud kuskil mujal. See tähendab, et ta nägi suhtumises oma surevasse sõpra nende ja teiste vahel suurt vahet.

Nii esitas ta palju küsimusi kolledži ja selle missiooni kohta ning kinkis lõpuks 100 000 dollarit, et koolitada rohkem seesuguseid medõdesid, keda ta oli tegutsemas näinud. Jah, vaimulikkus on eluviis.

`Kuidas väljendub sinu vaimulikkus igapäevastes ülesannetes? Millise mulje sa enda meelest jätad (sest lõppude lõpuks avaldad sa ju muljet)?`