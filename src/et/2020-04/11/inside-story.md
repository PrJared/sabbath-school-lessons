---
title:  Misjonilugu  
date:  11/12/2020  
---

#### Suur lootus arstikabinetis

_Loo on kirja pannud Andrew McChesney._

Palju suuri elumuutusi tegi Hélène Iborra rahutuks Pariisis, Prantsusmaal.

Ta oli üles kasvatanud kaks last ja nüüd kaotanud oma ema. Soovides elus midagi uut ette võtta, asus ta tööle luksuskaupade kauplusesse. Kuid siis hakkas häda tegema jalg ja ta vajas operatsiooni. Pärast operatsiooni tuli tal jala seisukorra jälgimiseks regulaarselt arsti külastada.

Ühe sellise külastuse ajal heitis Hélène pilgu arsti ooteruumi laual olevasse väikesesse raamatusse. See kandis pealkirja „Suur lootus“ ja näis kutsuvat teda lugema.

„Just seda ma vajan!“ mõtles Hélène.

Kodus luges Hélène „Suure lootuse“ samal päeval kaanest kaaneni läbi. Teda paelus lugu maailma lõpupäevadest ja Jeesuse teisest tulekust. Tema meelest polnud juhus, et ta selle raamatu arsti ooteruumist leidis.

Ta nägi „Suure lootuse“ kaanel märget, et tegemist oli lühendusega mahukamast raamatust „Suur võitlus“, ja pakkumist, et talle võidakse saata terve köide. Ta läks veebi ja tellis Ellen White’i „Suure võitluse“.

Raamatus nägi Hélène sõnu „seitsmenda päeva adventistide kogudus“. See uskkond polnud talle tuttav. Kuid siis tuli talle meelde, et tema kadunud vanaema oli oma vanas eas adventistiks saanud. Nad polnud kunagi kohtunud.

Hélène otsustas järgmisena lugeda Piiblit.

„Pärast selle raamatu lugemist tuleb mul päris kindlasti Piiblit lugeda,“ mõtles ta.

Hélènel oli oma elu kohta palju küsimusi, aga ta ei teadnud, kust Piiblis neile vastust leida. Ta ei tundnud ennast pädeva või teadlikuna. Siis tuli talle meelde, et vanaema oli saanud adventistiks pärast Piibli õppimist koos adventpastoriga. Tal oli vaja leida adventpastor.

Veebist leidis Hélène adventkoguduse ja alustas pastoriga kaks korda nädalas piiblitunde. Kuud möödusid ja ta sai teada seitsmenda päeva hingamispäevast ning vee alla vajutamisega ristimisest. Tema ja ta abikaasa ristiti.

Hélènel pole aimugi, kes jättis „Suure lootuse“ arsti ooteruumi, kuid ta teab, et arst see polnud, sest tema polnud adventist. Täna jätab tema „Suure lootuse“ eksemplare arstide ooteruumidesse Pariisis. „Olen väga tänulik, et ma selle raamatuga kokku puutusin,“ ütleb 56aastane Hélène. „Olen veendunud, et see polnud juhus. Minu enesehinnang on kasvanud ning ma saan teadmisi järjest juurde sedamööda, kuidas ma Piiblit ja Ellen White’i kirjutisi tundma õpin. Jumalal oli plaan. Ma armastan oma kogudust.“

_Täname teid hingamispäevakooli misjoniannetuste eest, mis aitavad levitada evangeeliumi kirjanduse kaudu ja muul viisil._