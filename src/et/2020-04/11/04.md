---
title:  Töö ja meisterlikkus  
date:  08/12/2020  
---

`Heida põgus pilk 2Ms 25:10–30:38-le. Kui üksikasjalik oli Jumal siis, kui Ta palus Moosesel jumalateenimise jaoks kogudusetelgi püstitada? Mida räägib see meile Jumala iseloomust?`

Kui Jumal käskis Moosesel ehitada „Temale“ telk, võinuks Mooses öelda: „Pole probleemi, Issand! Olen telke püstitanud sellest ajast alates, kui ma 40 aastat tagasi Egiptusest põgenesin… Anna mulle vaid pisut aega!“ Iga mehe jaoks, kes elas tollases pooleldi rändavas Midjani kultuuris, oli telgi püstitamine lihtne oskus. Mooses võinuks seda teha käsikaudu, vaistlikult, mõtted hoopis millelgi muul, palju tähtsamal. Küllap ei oodanud Mooses väga üksikasjalikku kavandit (muul juhul ju arhitektuurselt väga lihtsa ehitise jaoks) ning lisaks veel pikka juhendit iga siseruumidesse mineva mööblitüki jaoks, samuti preesterlike rõivaste jaoks – ligi 150-punktist juhtnööri. Lihtsa laua ehitamiseks tuli Moosesel silmas pidada seitsmeastmelist monteerimiskorda (2Ms 25:23–30).

Tähelepanu üksikasjadele, mida Jumal oma telgi ehitamisel ilmutas (samuti hilisemad juhised seal toimuvatele ohverdamisrituaalidele), näitab kvaliteetse töö meelsust, soovi saada meistriteos, ei midagi vähemat. Materjalid olid kõrgeima kvaliteediga, kujundus oli laitmatu, töö pidi olema silmapaistev – sõnum oli selge: „Jumala jaoks ei ole lohakas töö vastuvõetav!“

Kuid kuigi tase oli ilmselgelt kõrge, oli Jumal see, kes andis nii jõu kui ka vahendid selleni jõudmiseks. Loeme 2Ms 31:1–6; 35:30–36:1, et Jumal ise andis inimestele vajalikud oskused. Jumal oli need mehed „täitnud Jumala Vaimuga“, mis andis neile oskuse ja teadmise teha igasugust käsitööd, nii et kogudusetelgi ja selle mööbli valmistamisel peeti silmas kõike „nagu Issand on käskinud“ (2Ms 36:1). Peale selle õnnistati kaht eraldi nimetatud meisterdisainerit „oskusega teisi õpetada“ (2Ms 35:34), nii et nende tarkus ja oskus kanduks Iisraeli kogukonnas edasi. Kuigi need kaks inimest on Jumala valitud juhtidena selles loos eriliselt välja toodud, said teised inimesed sarnaseid vaimuande ning töötasid kaasa (2Ms 36:2).

Järelikult on langenud, patustelt inimestelt võetud ära igasugune vabandus, miks mitte täita ükskõik millist ülesannet suurima pühendumisega. Jumal ootab alati, et teeksime oma parima, rakendaksime oma talendid, oskused, aja ja hariduse heade eesmärkide saavutamisse.