---
title:  Kristlane ja töö  
date:  05/12/2020  
---

### Selle nädala õppeaine
1Ms 3:19; 5Ms 16:15; 2Ms 25:10–30:38; Gl 5:22–26; Kg 9:10; 1Kr 10:31.

> <p>Juhtsalm</p>
> „Niisiis, mu armsad vennad, olge kindlad, kõigutamatud ning ikka innukad Issanda töös, teades, et teie vaevanägemine Issandas ei ole tühine“ (1Kr 15:58).

Töö on Jumala seatud. Patu tuleku eelses ideaalses maailmas andis Jumal Aadamale ja Eevale ülesande hoolitseda aia eest (1Ms 2:15). Sarnaselt Loojaga, kelle näo järgi inimesed olid tehtud, pidid nad tegelema loova tööga ja armastava teenimisega. Tähendab, et ka langemata maailmas, maailmas, kus ei olnud pattu, surma ja kannatusi, pidi inimkond töötama.

Sellel „vahepealsel ajal“ (ideaalse maailma järgses ja tõotatud maailma eelses ajas) esitatakse meile üleskutse näha tööd Jumala õnnistusena. Juutide seas tuli igale lapsele õpetada ametit. Tegelikult öeldi nii, et isa, kes ei õpetanud oma pojale ametit, kasvatas kurjategijat. Jeesusel, Jumala Pojal, kulus ju oma Isa tahet täites palju aastaid oskusliku käsitöölisena ausat tööd tehes, kui Ta varustas Naatsareti inimesi vajaliku mööbli ja põllutööriistadega (Mk 6:3). Kõik see oli osa väljaõppest, mis kujundas Teda ees ootavaks teenimistööks. Apostel Paulus tegi sama kindlalt Issanda tööd siis, kui ta valmistas poolteist aastat koos Akvila ja Priskillaga telke ning arutles hingamispäeviti sünagoogis (Ap 18:1–4; 2Ts 3:8–12). Sellel nädalal vaatleme tööga seotud küsimusi ja töö osa kristlikus kasvatuses.

_Selle nädala õppetükki õppides valmistud hingamispäevaks, 12. detsembriks._