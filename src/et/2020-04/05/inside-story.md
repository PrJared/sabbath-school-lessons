---
title:  Misjonilugu  
date:  30/10/2020  
---

#### Leidsin vabaduse Ruandas

_Loo on kirja pannud Lucette N’Diay Mitrac._

Ma ei tea, miks olin 2016. aasta mais vabatahtlikuna evangeelsel seerial Ruandas, kus räägiti kõigi koguduseliikmete kaasamisest. Kui koordinaator Duane McKey tegi meie seitsmenda päeva adventistide koguduses Pariisis üleskutse, tulid peale minu vabatahtlikeks kõnelejateks ainult noored inimesed. Olin pärast pikka põdemist nõrk ja mu 23aastane poeg oli hiljuti sooritanud enesetapu. Kuid ma andsin ennast üles ja peagi paluti mul olla noorte juhendaja, mitte jutlustaja.

Olukord muutus, kui jõudsime Ruandasse, Nyanzasse. Kohtusime kohalike pastoritega ja minul paluti jutlustada. Põgenesin oma hotellituppa ja langesin põlvili. „Issand, ma pole kunagi jutlustanud,“ palvetasin ma. „Aga kuna Sa ütlesid, et see ei toimu väe ega võimu, vaid Sinu Vaimu läbi, siis palun, räägi minu asemel.“

Kui alustasin oma esimese õhtu koosolekut ja rääkisin evangeeliumi ümbermuutvast väest, tulvasid meelde mälestused lapsepõlvest. Ruandalased olid 1990ndatel kannatanud kohutava vägistamise ja vägivalla käes. Minu elus oli olnud sarnaseid katsumusi ja ma rääkisin kogu südamest. Iga kord, kui esitasin altarikutse, hakkasid inimesed liikuma, eriti naised, keda oli vägistatud. Paljud tulid ette.

Mida rohkem ma rääkisin, seda rohkem paranesin. Kuigi olin andnud oma südame Jeesusele palju aastaid tagasi, mõistsin, et kandsin ikkagi vimma. Teadsin, et Jumal ei olnud maha jätnud ei mind lapsena ega ka mu ema, kuid süüdistasin ikkagi Jumalat.

Mu kasuisa vägistas mind korduvalt. Ütlesin seda emale siis, kui olin 13aastane. Ema viis mu günekoloogi vastuvõtule ja saatis täditütre juurde elama. Mõni aeg hiljem tuli ema ühel reedel mulle külla. Pärast seda ma teda enam ei näinud. Minu kasuisa tappis mu ema.

Kasuisa oli vanglas ainult kaks aastat, sest ta oli kõrge sõjaväeohvitser. Elasin 13 eluaastast kuni 19 eluaastani lastekodus. Mu bioloogiline isa oli elus, aga ta ei tahtnud minuga mingit tegemist teha. Tundsin ennast väga üksi.

Leidsin tervenemist Piiblist. Lugesin: „Kõigekõrgem aitab. Ta rõõmustab sinu pärast väga… kes puudutab sind, see puudutab tema silmatera… Issand ilmutas ennast mulle kaugelt: Ma olen sind armastanud igavese armastusega“ (Sf 3:17; Sk 2:8; Jr 31:3). Aga ma ei armastanud ennast. Kui inimesed mulle ütlesid, et ma olen ilus, ei tundnud ma ennast sisimas ilusana.

Kui ma Ruandas rääkisin, sulas sünge negatiivsus. Teadsin, et mitte mina ei rääkinud. Leidsin vabaduse ja võtsin vastu Kristuse armastava teadaande, et olen imeline loodu. Ühtekokku ristiti Seitsmenda Päeva Adventistide Cyegera Kogudusse 390 inimest.

Olen nüüd 66aastane ja olen mitu korda Ruandas käinud. Minu Ruanda sõbrad on mu perekond ja nad kutsuvad mind „mammaks“. Töötan nüüd selle nimel, et paljud inimesed saaksid uueks looduks Kristuses.

_Täname teid hingamispäevakooli misjoniannetuste eest, mis aitavad evangeeliumi levitada üle kogu maailma._